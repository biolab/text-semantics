I. SPLOŠNE DOLOČBE
1. člen
(vsebina)
(1) Ta uredba ureja izvajanje Programa ukrepov na področju
čebelarstva v Republiki Sloveniji v letih 2017–2019 (v nadaljnjem besedilu:
program ukrepov) za izvajanje:
-       
Uredbe (EU) št. 1306/2013 Evropskega parlamenta in Sveta z dne 17.
decembra 2013 o financiranju, upravljanju in spremljanju skupne kmetijske
politike in razveljavitvi uredb Sveta (EGS) št. 352/78, (ES) št. 165/94, (ES)
št. 2799/98, (EC) No 814/2000, (ES) št. 1290/2005 in (ES) št. 485/2008 (UL L
št. 347 z dne 20. 12. 2013, str. 549), zadnjič spremenjene z Delegirano uredbo
Komisije (EU) 2016/1237 z dne 18. maja 2016 o dopolnitvi Uredbe (EU) št.
1308/2013 Evropskega parlamenta in Sveta glede pravil za uporabo sistema
uvoznih in izvoznih dovoljenj, dopolnitvi Uredbe (EU) št. 1306/2013 Evropskega
parlamenta in Sveta glede pravil o sprostitvi in zasegu varščin, položenih za
takšna dovoljenja, spremembi uredb Komisije (ES) št. 2535/2001, (ES)
št. 1342/2003, (ES) št. 2336/2003, (ES) št. 951/2006, (ES)
št. 341/2007 in (ES) št. 382/2008 ter razveljavitvi uredb Komisije (ES)
št. 2390/98, (ES) št. 1345/2005, (ES) št. 376/2008 in (ES) št. 507/2008
(UL L št. 206 z dne 30. 7. 2016, str. 1), (v nadaljnjem besedilu: Uredba
1306/2013/EU);
-       
Uredbe (EU) št. 1308/2013 Evropskega parlamenta in Sveta z dne 17. decembra
2013 o vzpostavitvi skupne ureditve trgov kmetijskih proizvodov in
razveljavitvi uredb Sveta (EGS) št. 922/72, (EGS) št. 234/79, (ES) št.
1037/2001 in (ES) št. 1234/2007 (UL L št. 347 z dne 20. 12. 2013,
str. 671), zadnjič spremenjene z Delegirano uredbo Komisije (EU) 2016/1237
z dne 18. maja 2016 o dopolnitvi Uredbe (EU) št. 1308/2013 Evropskega parlamenta
in Sveta glede pravil za uporabo sistema uvoznih in izvoznih dovoljenj,
dopolnitvi Uredbe (EU) št. 1306/2013 Evropskega parlamenta in Sveta glede
pravil o sprostitvi in zasegu varščin, položenih za takšna dovoljenja,
spremembi uredb Komisije (ES) št. 2535/2001, (ES) št. 1342/2003, (ES) št.
2336/2003, (ES) št. 951/2006, (ES) št. 341/2007 in (ES) št. 382/2008 ter
razveljavitvi uredb Komisije (ES) št. 2390/98, (ES) št. 1345/2005, (ES) št.
376/2008 in (ES) št. 507/2008 (UL L št. 206 z dne 30. 7. 2016, str. 1);
-       
Delegirane uredbe Komisije (EU) 2015/1366 z dne 11. maja 2015 o
dopolnitvi Uredbe (EU) št. 1308/2013 Evropskega parlamenta in Sveta v zvezi s
pomočjo za sektor čebelarstva (UL L št. 211 z dne 8. 8. 2015, str. 3);
-       
Izvedbene uredbe Komisije (EU) 2015/1368 z dne 6. avgusta 2015 o
določitvi pravil za uporabo Uredbe (EU) št. 1308/2013 Evropskega parlamenta in
Sveta v zvezi s pomočjo za sektor čebelarstva (UL L št. 211 z dne 8. 8. 2015,
str. 9; v nadaljnjem besedilu: Uredba 2015/1368EU).
(2) Program ukrepov, ki ga je Republika Slovenija predložila
Evropski komisiji na podlagi Uredbe 2015/1368/EU, je bil potrjen s Sklepom
Komisije št. C(2016)4133 z dne 5. 7. 2016 o odobritvi programa za izboljšanje
pridelave in trženja čebelarskih proizvodov (v nadaljnjem besedilu: sklep
Komisije) in je dostopen na spletnih straneh ministrstva, pristojnega za
kmetijstvo (v nadaljnjem besedilu: ministrstvo).
2. člen
(ukrepi)
(1) V programskem obdobju 2017–2019, ki traja od
1. avgusta 2016 do 31. julija 2019, se v skladu s to uredbo izvajajo
naslednji ukrepi:
1.     
tehnična pomoč čebelarjem in organizacijam čebelarjev:
a)   
sofinanciranje čebelarske opreme,
b)   
pomoč čebelarjem začetnikom,
c)   
usposabljanje in izobraževanje o čebelarjenju;
2.     
zatiranje škodljivcev in bolezni čebel, zlasti varoze;
3.     
racionalizacija sezonske selitve panjev;
4.     
podpora laboratorijem za analizo čebeljih pridelkov;
5.     
podpora pri obnovi čebeljega fonda v Evropski uniji:
a)   
spodbujanje osnovne odbire in menjava čebeljih matic,
b)   
subvencioniranje vzreje čebeljih matic,
c)   
spremljanje kakovosti matic kranjske čebele in odbira čebeljih družin,
ki so odporne proti varojam;
6.     
sodelovanje s specializiranimi organi za izvajanje programov
aplikativnih raziskav na področju čebelarstva in čebeljih pridelkov:
a)   
karakterizacija čebeljih pridelkov ter vpliv postopkov obdelave in
shranjevanja cvetnega prahu na njegovo kemijsko in mikrobiološko sestavo,
b)   
vpliv mikroklimatskih pogojev v panju in okolici na zatiranje varoj v
povezavi z zdravstvenim stanjem čebel,
c)    vpliv ruralnega
in urbanega okolja ter prehranskih virov na razvoj čebeljih družin,
č)   vpliv
tehnologije čebelarjenja na čebelje družine in kakovost medu;
7.     
spremljanje trga.
(2) Namen ukrepov iz 1. točke prejšnjega odstavka je
posodabljanje zastarele čebelarske opreme, pripomočkov ali naprav (v nadaljnjem
besedilu: čebelarska oprema) in tehnologije, izboljšanje starostne strukture
čebelarjev s sofinanciranjem določene čebelarske opreme, zagotavljanje pomoči
čebelarjem začetnikom in pridobivanje osnovnih znanj s področja čebelarstva ter
izboljšanje usposobljenosti in ozaveščenosti o čebelarstvu.
(3) Namen ukrepa iz 2. točke prvega odstavka tega člena je
povečanje števila čebelarjev, ki za zatiranje varoj uporabljajo registrirana in
dovoljena zdravila z učinkovinami, primernimi za ekološko čebelarjenje, ter s
tem izboljšanje preživetja čebel in pregleda nad napadenostjo z varojami vse
leto.
(4) Namen ukrepa iz 3. točke prvega odstavka tega člena je
podpora naložbam v opremo za lajšanje sezonskih selitev panjev, s čimer se
izboljšata prehranska potreba čebel in opraševanje rastlin.
(5) Namen ukrepa iz 4. točke prvega odstavka tega člena je
pomoč čebelarjem pri trženju čebeljih pridelkov, povečanje vrednosti čebeljih
pridelkov, spremljanje in izboljšanje kakovosti in varnosti čebeljih pridelkov
s svetovanjem, kako izboljšati kakovost in varnost čebeljih pridelkov z odpravo
napak pri njihovi proizvodnji.
(6) Namen ukrepov iz 5. točke prvega odstavka tega člena je
spodbujanje zamenjave morfološko neprimernih matic in s tem ohranjanje
avtohtone kranjske čebele v Republiki Sloveniji, spodbujanje vzrejevalcev
čebeljih matic k vzreji kakovostnih matic, izboljšanje kakovosti vzrejenega
plemenskega materiala, vzpostavljanje in vzdrževanje linij kranjske čebele,
odpornih proti varojam, ter izdelava strokovnih smernic za odbiro linij
kranjske čebele, odpornih proti varojam.
(7) Namen ukrepov iz 6. točke prvega odstavka tega člena je:
-       
določanje lastnosti cvetnega prahu, matičnega mlečka in propolisa
slovenskega porekla;
-       
izdelava navodil čebelarjem za optimizirano obdelavo in shranjevanje
cvetnega prahu ter proučevanje ekonomičnosti pridelave cvetnega prahu z
notranjim oziroma zunanjim smukalnikom;
-       
ugotavljanje vpliva najpomembnejših dejavnikov, ki vplivajo na
učinkovitost zatiranja varoj ob uporabi organskih kislin in eteričnih olj;
-       
izdelava priporočil čebelarjem za uporabo zdravil ob upoštevanju
različnih dejavnikov;
-       
izdelava strokovnih smernic za krmljenje z dodatki za spodbujanje
dobrega zdravstvenega stanja in razvoja čebeljih družin;
-       
izdelava smernic za doseganje ustrezne gostote čebel za opraševanje za
izboljšano rastlinsko pridelavo;
-       
zmanjšanje zimskih izgub čebeljih družin;
-       
ugotavljanje vpliva kakovosti satja na razvoj čebelje družine in
kakovost čebeljih pridelkov;
-       
ugotavljanje optimalne koncentracije sladkorne raztopine oksalne kisline
za zdravljenje čebel;
-       
ugotavljanje zniževanja koncentracije kumafosa v čebeljih pridelkih po
prenehanju njegove uporabe.
(8) Namen ukrepa iz 7. točke prvega odstavka tega člena je
spremljanje podatkov, navedenih v prilogi Uredbe 2015/1368/EU, in priprava
ocene učinkovitosti programa ukrepov.
3. člen
(izvedba ukrepov in upravičenci)
(1) Za ukrepe iz 1. točke pod a) in b) prvega odstavka
prejšnjega člena in 3. točke prvega odstavka prejšnjega člena ministrstvo v
skladu z zakonom, ki ureja kmetijstvo, za vsako programsko leto v obdobju
2017–2019 izvede odprti javni razpis, za ukrep iz 5. točke pod b) prvega
odstavka prejšnjega člena pa zaprti javni razpis. V javnem razpisu ministrstvo
podrobneje določi pogoje in višino sredstev za posamezni ukrep.
(2) Za storitve, potrebne za izvedbo ukrepov iz prejšnjega
člena, razen ukrepov iz prejšnjega odstavka, ministrstvo odda javno naročilo.
(3) Upravičenci za ukrepe, pri katerih se izvede javno
naročilo, so subjekti, ki so v skladu z zakonom, ki ureja javno naročanje,
izbrani za izvajanje ukrepov.
4. člen
(sredstva za izvedbo ukrepov)
(1) Skupna višina sredstev v programskem obdobju 2017–2019 za
ukrepe iz te uredbe znaša 2.296.881 eurov.
(2) Za izvajanje ukrepov iz te uredbe zagotovita sredstva
Republika Slovenija in Evropska unija, vsaka 50 odstotkov, največ do višine,
določene v sklepu Komisije.
(3) Sredstva za ukrepe iz 1. točke pod a) in b) prvega
odstavka 2. člena te uredbe, 3. točke prvega odstavka 2. člena te uredbe
ter 5. točke pod b) prvega odstavka 2. člena te uredbe se dodelijo v
obliki nepovratnih sredstev.
5. člen
(omejitve sofinanciranja in subvencioniranja)
(1) Za ukrepe iz te uredbe se sredstva ne dodelijo, če je
vlagatelj za iste upravičene stroške, kot jih navaja za ukrepe iz te uredbe, že
prejel sredstva Evropske unije ali javna sredstva Republike Slovenije.
(2) Sredstva po tej uredbi se ne dodelijo za čebelarjenje
zunaj območja Republike Slovenije.
6. člen
(časovni načrt izvedbe ukrepov in uveljavljanja stroškov)
(1) Ukrepi iz te uredbe morajo biti:
-       
za programsko leto 2017, ki se začne 1. avgusta 2016, izvedeni do 31.
julija 2017, izplačani pa do 15. oktobra 2017;
-       
za programsko leto 2018, ki se začne 1. avgusta 2017, izvedeni do 31.
julija 2018, izplačani pa do 15. oktobra 2018;
-       
za programsko leto 2019, ki se začne 1. avgusta 2018, izvedeni do 31.
julija 2019, izplačani pa do 15. oktobra 2019.
(2) Sredstva za izvajanje ukrepov po tej uredbi se
izplačujejo iz sredstev proračuna Republike Slovenije:
-       
za programsko leto 2017 iz proračunskega leta 2017;
-       
za programsko leto 2018 iz proračunskega leta 2018;
-       
za programsko leto 2019 iz proračunskega leta 2019.
(3) Upravičeni stroški iz te uredbe se lahko uveljavljajo le
za tekoče programsko leto.
7. člen
(višja sila)
(1) O višji sili ali izjemnih okoliščinah iz drugega odstavka
2. člena Uredbe 1306/2013/EU mora upravičenec ali njegova pooblaščena oseba
Agencijo Republike Slovenije za kmetijske trge in razvoj podeželja (v
nadaljnjem besedilu: agencija) pisno obvestiti na obrazcu iz priloge 2, ki je
sestavni del te uredbe, in predložiti ustrezna dokazila v 15 dneh od dneva, ko
je upravičenec oziroma njegova pooblaščena oseba to zmožna storiti.
(2) O obstoju višje sile ali izjemnih okoliščinah iz
prejšnjega odstavka odloči agencija.
II. POSEBNE DOLOČBE
1. Tehnična pomoč čebelarjem in organizacijam čebelarjev
a) Sofinanciranje čebelarske opreme
8. člen
(čebelarska oprema, katere nakup se sofinancira)
Čebelarska oprema, za katero je mogoče uveljavljati
sofinanciranje nakupa, je:
1.     
čebelji panj s testnimi vložki;
2.     
ometalnik;
3.     
smukalnik cvetnega prahu;
4.     
sušilnik za cvetni prah;
5.     
točilo s pripadajočo opremo;
6.     
posoda za skladiščenje medu (prostornine najmanj 10 l), matičnega
mlečka, cvetnega prahu, propolisa, čebeljega voska in čebeljega strupa, ki je
primerna za skladiščenje hrane;
7.     
cedilo in cedilna posoda;
8.     
črpalka za med;
9.     
naprava za utekočinjenje medu;
10.  
mešalnik in mešalna palica za kremni med;
11.  
refraktometer;
12.  
konduktometer;
13.  
separator medu, voska, matičnega mlečka;
14.  
polnilna naprava za med;
15.  
stroj za etiketiranje steklene embalaže;
16.  
krožna dozirna miza;
17.  
cisterna za homogenizacijo;
18.  
kontrolne tehtnice in elektronski sistemi za nadzor čebeljih družin;
19.  
posoda za odkrivanje satov;
20.  
kuhalnik voščin;
21.  
stiskalnica za vosek – preša;
22.  
topilnik voska;
23.  
parni uparjalnik za voščine;
24.  
kalup za vlivanje satnic;
25.  
inkubator za shranjevanje matičnjakov;
26.  
testni vložek;
27.  
pripomoček za aplikacijo zdravil za zdravljenje čebel;
28.  
hladilna komora in pripadajoča oprema;
29.  
elektroagregat;
30.  
ekološke satnice s certifikatom;
31.  
oprema za krmljenje čebel.
9. člen
(način sofinanciranja čebelarske opreme)
(1) Delež sofinanciranja čebelarske opreme znaša
80 odstotkov skupne neto vrednosti izvedenega nakupa čebelarske opreme
brez vštetega davka na dodano vrednost (v nadaljnjem besedilu: DDV). Delež
sofinanciranja čebeljih panjev s testnimi vložki znaša pri čebelarjih, ki so
aktivni koristniki sheme kakovosti s področja čebelarstva že pred letom objave
javnega razpisa ali imajo potrdilo o vključenosti v kontrolo ekološkega
čebelarjenja ali certifikat za ekološke čebelje pridelke, do 100 odstotkov
skupne neto vrednosti izvedenega nakupa čebeljih panjev s testnimi vložki brez
vštetega DDV. Čebelar je do sredstev v okviru tega ukrepa upravičen največ
dvakrat v programskem obdobju 2017–2019.
(2) Najvišji znesek sredstev sofinanciranja čebelarske opreme
v programskem obdobju 2017–2019 znaša za upravičenca, ki čebelari:
-       
z 1 do 20 čebeljimi družinami: 1.000 eurov;
-       
z 21 do 40 čebeljimi družinami: 2.000 eurov;
-       
z 41 do 100 čebeljimi družinami: 4.000 eurov;
-       
s 101 do 249 čebeljimi družinami: 6.000 eurov;
-       
z 250 in več čebeljimi družinami: 8.000 eurov.
(3) Najvišji znesek sredstev sofinanciranja čebelarske opreme
v programskem obdobju 2017–2019 znaša za upravičenca, ki je vključen v sheme
kakovosti s področja čebelarstva in čebelari:
-       
z 1 do 20 čebeljimi družinami: 1.500 eurov;
-       
z 21 do 40 čebeljimi družinami: 3.000 eurov;
-       
z 41 do 100 čebeljimi družinami: 6.000 eurov;
-       
s 101 do 249 čebeljimi družinami: 9.000 eurov;
-       
z 250 in več čebeljimi družinami: 12.000 eurov.
(4) Skupno sofinanciranje nakupa čebelarske opreme pri
posameznem čebelarju ne sme preseči najvišje vrednosti iz drugega ali tretjega
odstavka tega člena, vlagatelj pravico lahko uveljavlja največ dvakrat v
programskem obdobju 2017–2019.
(5) Vlagatelj je upravičen do sofinanciranja čebelarske
opreme za število čebeljih družin, ki je bilo na dan 30. junija v letu pred
oddajo vloge vpisano v register čebelnjakov.
10. člen
(pogoji za sofinanciranje čebelarske opreme)
(1) Čebelar je upravičen do sofinanciranja čebelarske opreme,
če:
a)    
je opravil nakup čebelarske opreme, pri čemer za dokazilo o opravljenem
nakupu šteje izvod izvirnega računa in izvirnega dokazila o plačilu računov na
ime vlagatelja, ki se vlagatelju ne vračajo;
b)    
je opravil usposabljanje o smernicah dobrih higienskih navad v
čebelarstvu ali ima vzpostavljen lastni sistem Hazard Analysis Critical Control
Point (v nadaljnjem besedilu: sistem HACCP);
c)    
se je udeležil najmanj enega veterinarskega izobraževanja s področja
zdravstvenega varstva čebel v zadnjih petih letih pred objavo javnega razpisa
za dodelitev sredstev, ki ga je pripravila in izvedla Univerza v Ljubljani,
Veterinarska fakulteta, Nacionalni veterinarski inštitut (v nadaljnjem
besedilu: NVI);
č)    se je udeležil najmanj enega apitehničnega usposabljanja v
zadnjih petih letih pred objavo javnega razpisa za dodelitev sredstev, ki ga je
pripravila in izvedla javna svetovalna služba v čebelarstvu;
d)    
je vpisan v register čebelnjakov najmanj tri leta pred objavo javnega
razpisa za dodelitev sredstev;
e)    
poroča o številu čebeljih družin v skladu s pravilnikom, ki ureja vpis v
register čebelnjakov;
f)     
je vpisan v register kmetijskih gospodarstev v skladu z zakonom, ki
ureja kmetijstvo, in pravilnikom, ki ureja vpis v register kmetijskih
gospodarstev;
g)    
stroški nakupa čebelarske opreme znašajo najmanj 40 odstotkov vrednosti
iz drugega odstavka prejšnjega člena;
h)    
mu v programskem obdobju 2017–2019 do objave javnega razpisa za
posamezno programsko leto na podlagi predpisov, ki urejajo področje zdravil za
uporabo v veterinarski medicini, ni bila izdana pravnomočna odločba Uprave za
varno hrano, veterinarstvo in varstvo rastlin (v nadaljnjem besedilu: UVHVVR)
glede nepravilne uporabe zdravil.
(2) Čebelar, ki v programskem obdobju 2017–2019 prejme
sredstva v okviru ukrepa pomoči čebelarjem začetnikom iz 12. člena te uredbe, v
istem programskem obdobju ni upravičen do sredstev v okviru ukrepa
sofinanciranja čebelarske opreme.
11. člen
(upravičeni stroški za sofinanciranje čebelarske opreme)
Upravičeni stroški za sofinanciranje čebelarske opreme so
stroški nakupa nove čebelarske opreme iz 8. člena te uredbe.
b) Pomoč čebelarjem začetnikom
12. člen
(pomoč čebelarjem začetnikom)
Čebelarjem začetnikom se sofinancira nakup kompleta nove
čebelarske opreme, ki ga poleg treh čebeljih družin sestavljajo:
-       
trije novi panji s testnimi vložki in opremo za panje;
-       
posoda za med, ki je primerna za skladiščenje hrane, in
-       
točilo za med.
13. člen
(način financiranja pomoči čebelarjem začetnikom)
(1) Čebelarju začetniku se sofinancira 80 odstotkov skupne
neto vrednosti izvedenega nakupa kompleta čebelarske opreme, vendar ne več kot
1.000 eurov, brez vštetega DDV.
(2) Čebelar je do sredstev v okviru tega ukrepa upravičen
samo enkrat v programskem obdobju 2017–2019.
14. člen
(pogoji za pomoč čebelarjem začetnikom)
Čebelar začetnik je upravičen do sofinanciranja nakupa
kompleta čebelarske opreme iz 12. člena te uredbe, če:
a)    
je prvič vpisan v register čebelnjakov v letu pred objavo ali v letu
objave javnega razpisa za pomoč čebelarjem začetnikom;
b)    
poroča o številu čebeljih družin v skladu s pravilnikom, ki ureja vpis v
register čebelnjakov;
c)    
mu v programskem obdobju 2017–2019 do objave javnega razpisa za
posamezno programsko leto na podlagi predpisov, ki urejajo področje zdravil za
uporabo v veterinarski medicini, ni bila izdana pravnomočna odločba UVHVVR
glede nepravilne uporabe zdravil;
č)    je ob oddaji vloge star najmanj 15 let oziroma največ 39 let;
d)    
ima pisno soglasje staršev ali skrbnikov za izvajanje tega ukrepa, če
pri oddaji vloge še ni dopolnil 18 let;
e)    
je pred oddajo vloge pridobil certifikat nacionalne poklicne
kvalifikacije s področja čebelarstva ali opravil najmanj enega od 35-urnih
začetnih tečajev čebelarjenja, ki ga je:
- 
v obdobju 2008–2012 pripravila in izvedla javna svetovalna služba v
čebelarstvu;
- 
v letu 2013 pripravil in izvedel izbrani ponudnik na podlagi
operativnega programa zatiranja varoze za leto 2013;
- 
v obdobju 2014–2016 pripravil in izvedel izbrani ponudnik za izvedbo
ukrepa usposabljanja na področju čebelarstva iz 16. člena Uredbe o izvajanju
Programa ukrepov na področju čebelarstva v Republiki Sloveniji v letih
2014–2016 (Uradni list RS, št. 6/14, 54/14 in 26/15; v nadaljnjem besedilu:
Uredba 2014–2016) ali
- 
v obdobju 2017–2019 pripravil in izvedel izbrani ponudnik za izvedbo
ukrepa usposabljanja in izobraževanja o čebelarjenju iz 16. člena te uredbe;
f)     
se je udeležil najmanj enega od izobraževanj s področja zdravstvenega
varstva čebel, ki ga je:
- 
v obdobju 2008–2013 pripravil in izvedel NVI;
- 
v obdobju 2014–2016 pripravil in izvedel izbrani ponudnik za izvedbo
ukrepa izobraževanja na področju zdravstvenega varstva čebel iz 18. člena
Uredbe 2014–2016 ali
- 
v obdobju 2017–2019 pripravil in izvedel izbrani ponudnik za izvedbo
ukrepa usposabljanja in izobraževanja o čebelarjenju iz 16. člena te uredbe.
15. člen
(upravičeni stroški za pomoč čebelarjem začetnikom)
Upravičeni stroški za pomoč čebelarjem začetnikom so stroški
nakupa kompleta nove čebelarske opreme in čebeljih družin iz 12. člena te
uredbe.
c) Usposabljanje in izobraževanje o čebelarjenju
16. člen
(program usposabljanja in izobraževanja o čebelarjenju)
(1) Program usposabljanja in izobraževanja o čebelarjenju (v
nadaljnjem besedilu: program usposabljanja) sprejme minister, pristojen za
kmetijstvo (v nadaljnjem besedilu: minister), in se objavi na spletni strani
ministrstva.
(2) Program usposabljanja določa zlasti:
-       
cilje ukrepa usposabljanja in izobraževanja na področju čebelarjenja;
-       
način in dinamiko izvedbe usposabljanj in izobraževanj;
-       
trajanje posamezne vrste usposabljanja in izobraževanja;
-       
število usposabljanj in izobraževanj ter območja, na katerih se
izvedejo;
-       
vsebino usposabljanj in izobraževanj;
-       
pogoje, ki jih morajo izpolnjevati izvajalci usposabljanj in
izobraževanj, in
-       
način izvajanja nadzora nad organizacijo ter izvedbo usposabljanj in
izobraževanj.
(3) Specifikacija upravičenih stroškov usposabljanj in
izobraževanj o čebelarjenju se opredeli v programu usposabljanja.
17. člen
(udeležba na usposabljanjih in izobraževanjih o
čebelarjenju)
Usposabljanja in izobraževanja o čebelarjenju so namenjena
splošni in strokovni javnosti brezplačno.
2. Zatiranje škodljivcev in bolezni čebel, zlasti varoze
18. člen
(program zatiranja škodljivcev in bolezni čebel)
(1) Program zatiranja škodljivcev in bolezni čebel (v
nadaljnjem besedilu: program varoze) sprejme minister in se objavi na spletni
strani ministrstva.
(2) Program varoze mora določati zlasti:
-       
cilje ukrepa zatiranja škodljivcev in bolezni čebel, zlasti varoze;
-       
način in dinamiko izvedbe individualne pomoči čebelarjem pri
zdravljenju;
-       
pogoje, ki jih morajo izpolnjevati izvajalci individualne pomoči
čebelarjem pri zdravljenju;
-       
vsebino, ki jo mora ponudnik zagotavljati pri izvajanju individualne
pomoči čebelarjem pri zdravljenju;
-       
vsebino evidence o izvedeni individualni pomoči čebelarjem pri
zdravljenju;
-       
metodologijo za izdelavo analize vzrokov bolezni čebeljih družin oziroma
njihove napadenosti s škodljivci in
-       
vsebino poročila izvedbe individualne pomoči čebelarjem pri zdravljenju
in analize vzrokov napadenosti čebeljih družin.
(3) Specifikacija upravičenih stroškov ukrepa zatiranja
škodljivcev in bolezni čebel, zlasti varoze, se opredeli v programu varoze.
(4) Individualna pomoč čebelarjem pri zdravljenju čebel se
zagotavlja čebelarjem brezplačno.
3. Racionalizacija sezonske selitve panjev
19. člen
(sredstva za prevoz čebel na pašo)
(1) V okviru ukrepa racionalizacije sezonske selitve panjev
se čebelarjem sofinancira nakup novih sredstev za prevoz čebel na pašo.
(2) Delež sofinanciranja nakupa sredstev za prevoz čebel na
pašo znaša 80 odstotkov skupne neto vrednosti izvedenega nakupa brez vštetega
DDV.
(3) Čebelar je do sredstev v okviru tega ukrepa upravičen
največ enkrat v programskem obdobju 2017–2019.
(4) Najvišji znesek sredstev sofinanciranja nakupa sredstev
za prevoz čebel na pašo v programskem obdobju 2017–2019 znaša pri čebelarjih,
ki čebelarijo:
-       
z 1 do 20 čebeljimi družinami: 1.000 eurov;
-       
z 21 do 40 čebeljimi družinami: 2.000 eurov;
-       
z 41 do 100 čebeljimi družinami: 4.000 eurov;
-       
s 101 do 249 čebeljimi družinami: 6.000 eurov;
-       
z 250 in več čebeljimi družinami: 8.000 eurov.
(5) Skupno sofinanciranje nakupa sredstev za prevoz čebel na
pašo pri posameznem čebelarju ne sme preseči najvišje vrednosti iz prejšnjega
odstavka.
(6) Vlagatelj je upravičen do sofinanciranja nakupa sredstev
za prevoz čebel na pašo za število čebeljih družin, ki je bilo na dan 30.
junija v letu pred oddajo vloge vpisano v register čebelnjakov.
20. člen
(pogoji za sofinanciranje nakupa sredstev za prevoz čebel na
pašo)
(1) Čebelar je upravičen do sofinanciranja nakupa sredstev za
prevoz čebel na pašo, če:
a)    
je opravil nakup sredstev za prevoz čebel na pašo, pri čemer za dokazilo
o opravljenem nakupu šteje izvod izvirnega računa in izvirnega dokazila o
plačilu računov na ime vlagatelja, ki se vlagatelju ne vračajo;
b)    
je opravil usposabljanje o smernicah dobrih higienskih navad v
čebelarstvu ali ima vzpostavljen lastni sistem HACCP;
c)    
se je udeležil najmanj enega veterinarskega izobraževanja s področja
zdravstvenega varstva čebel v zadnjih petih letih pred objavo javnega razpisa
za dodelitev sredstev, ki ga je pripravil in izvedel NVI;
č)    mu v programskem obdobju 2017–2019 do objave javnega razpisa za
posamezno programsko leto na podlagi predpisov, ki urejajo področje zdravil za
uporabo v veterinarski medicini, ni bila izdana pravnomočna odločba UVHVVR
glede nepravilne uporabe zdravil;
d)    
se je udeležil najmanj enega apitehničnega usposabljanja v zadnjih petih
letih pred objavo javnega razpisa za dodelitev sredstev, ki ga je pripravila in
izvedla javna svetovalna služba v čebelarstvu;
e)    
je vpisan v register čebelnjakov najmanj tri leta pred objavo javnega
razpisa za dodelitev sredstev;
f)     
poroča o številu čebeljih družin v skladu s pravilnikom, ki ureja vpis v
register čebelnjakov;
g)    
ima urejen vpis v register kmetijskih gospodarstev v skladu z zakonom,
ki ureja kmetijstvo, in pravilnikom, ki ureja vpis v register kmetijskih
gospodarstev;
h)    
stroški nakupa sredstev za prevoz čebel na pašo znašajo najmanj 40
odstotkov vrednosti iz četrtega odstavka prejšnjega člena.
(2) Čebelar, ki v programskem obdobju 2017–2019 prejme
sredstva v okviru ukrepa pomoči čebelarjem začetnikom iz 12. člena te uredbe
ali sofinanciranja čebelarske opreme iz 8. člena te uredbe, v istem programskem
obdobju ni upravičen do sredstev v okviru ukrepa racionalizacije sezonske selitve
panjev.
21. člen
(upravičeni stroški)
Upravičeni stroški za sofinanciranje nakupa sredstev za
prevoz čebel na pašo so stroški nakupa novih sredstev za prevoz čebel na pašo.
4. Podpora laboratorijem za analizo čebeljih pridelkov 
22. člen
(program podpore laboratorijem za analizo čebeljih
pridelkov)
(1) Program podpore laboratorijem za analizo čebeljih
pridelkov sprejme minister in se objavi na spletni strani ministrstva.
(2) Program podpore laboratorijem za analizo čebeljih
pridelkov določa:
-       
cilje ukrepov za podporo laboratorijem za analizo čebeljih pridelkov;
-       
način in dinamiko izvedbe analiz kakovosti čebeljih pridelkov ter način
vzorčenja;
-       
območja, na katerih se izvedejo analize kakovosti čebeljih pridelkov, in
število analiz po statističnih regijah;
-       
vsebino analiz kakovosti čebeljih pridelkov;
-       
vsebino evidence o opravljenih analizah;
-       
pogoje, ki jih morajo izpolnjevati izvajalci analiz, in
-       
vsebino poročila o analizah kakovosti čebeljih pridelkov.
(3) Specifikacija upravičenih stroškov analiz kakovosti
čebeljih pridelkov se opredeli v programu podpore laboratorijem za analizo
čebeljih pridelkov.
23. člen
(rezultati analiz kakovosti čebeljih pridelkov)
(1) Izvajalec ukrepa iz prejšnjega člena pošlje ministrstvu
rezultate analiz kakovosti čebeljih pridelkov, ki se uporabijo pri pripravi
analize stanja glede kakovosti in zdravstvene ustreznosti čebeljih pridelkov v
Republiki Sloveniji.
(2) Izvajalec ukrepa iz prejšnjega člena pošlje rezultat
analize kakovosti čebeljih pridelkov posameznemu čebelarju za njegov vzorec
brezplačno.
5. Podpora pri obnovi čebeljega fonda v Evropski uniji
a) Spodbujanje osnovne odbire in menjava čebeljih matic
24. člen
(program spodbujanja osnovne odbire in menjave čebeljih
matic)
(1) Program spodbujanja osnovne odbire in menjave čebeljih
matic (v nadaljnjem besedilu: program menjave čebeljih matic) sprejme minister
in se objavi na spletni strani ministrstva.
(2) Program menjave čebeljih matic določa zlasti:
-       
cilje ukrepa spodbujanja osnovne odbire in menjave čebeljih matic;
-       
območja, na katerih se izvaja ukrep;
-       
lastnosti, ki jih morajo imeti čebelje matice za namen menjave, in način
izbire primernih čebeljih matic za menjavo;
-       
število čebeljih matic za menjavo;
-       
vsebino, ki jo mora ponudnik zagotoviti čebelarjem ob menjavi čebeljih
matic;
-       
način izvajanja nadzora nad organizacijo in izvedbo menjave čebeljih
matic;
-       
vodenje evidenc o izvedbi menjave čebeljih matic;
-       
način spremljanja učinkov menjave čebeljih matic;
-       
pogoje, ki jih morajo izpolnjevati ponudniki;
-       
vsebino poročila o menjavi čebeljih matic.
(3) Specifikacija upravičenih stroškov menjave čebeljih matic
se opredeli v programu menjave čebeljih matic.
25. člen
(spodbujanje osnovne odbire in menjava čebeljih matic)
V okviru tega ukrepa čebelar prejme brezplačno čebeljo
matico, če:
-       
imajo njegove čebelje matice potomstvo, ki ne izkazuje morfoloških
lastnosti, določenih v rejskem programu za kranjsko čebelo;
-       
je čebelar najpozneje dan pred menjavo čebeljih matic vpisan v register
čebelnjakov in
-       
ima urejen vpis v register kmetijskih gospodarstev v skladu z zakonom,
ki ureja kmetijstvo, ter pravilnikom, ki ureja vpis v register kmetijskih
gospodarstev.
b) Subvencioniranje vzreje čebeljih matic
26. člen
(vzreja čebeljih matic, ki se subvencionira)
(1) Vzreja rodovniških čebeljih matic se subvencionira za
vzdrževanje trotovskih linij na plemenilni postaji.
(2) Vzreja čebeljih matic se subvencionira vzrejevalcu
gospodarskih čebeljih matic in vzrejevalcu rodovniških čebeljih matic, ki vsaj
za 0,1 odstotek povečata vzrejo gospodarskih oziroma rodovniških čebeljih
matic, glede na vpisane čebelje matice v izvorno rodovniško knjigo v letu pred
objavo javnega razpisa.
27. člen
(način subvencioniranja vzreje čebeljih matic)
(1) Vzrejevalcem rodovniških čebeljih matic se za vzdrževanje
trotovskih linij na plemenilni postaji dodelijo sredstva v višini 1.500 eurov
letno.
(2) Sredstva za povečanje vzreje iz drugega odstavka
prejšnjega člena se v skladu z merili za ocenjevanje vlog razdelijo med
vzrejevalce čebeljih matic, ki so povečali vzrejo kakovostnih plemenskih
(rodovniških in gospodarskih) čebeljih matic. Višina sofinanciranja se določi
glede na število točk in število čebeljih matic, pri čemer se šteje ena
rodovniška matica kakor pet gospodarskih matic.
28. člen
(pogoji za subvencioniranje vzreje čebeljih matic)
Pogoji za subvencioniranje vzreje čebeljih matic so:
-       
vzrejevalec čebeljih matic je vpisan v register čebelnjakov;
-       
vzrejevalec čebeljih matic ima urejen vpis v register kmetijskih
gospodarstev v skladu z zakonom, ki ureja kmetijstvo, in pravilnikom, ki ureja
vpis v register kmetijskih gospodarstev;
-       
vzrejevalcu sta izdana odločba ministrstva o odobritvi vzrejališča
čebeljih matic in potrdilo o vzreji za posamezno vzrejno sezono, za katero
vlaga vlogo;
-       
vzrejevalec ima čebelje matice vpisane v izvorno rodovniško knjigo v
skladu s predpisom, ki ureja zootehniške standarde za plemensko kranjsko
čebelo;
-       
poroča o številu čebeljih družin v skladu s pravilnikom, ki ureja vpis v
register čebelnjakov;
-       
vzrejevalcu v programskem obdobju 2017–2019 do objave javnega razpisa za
posamezno programsko leto na podlagi predpisov, ki urejajo področje zdravil za
uporabo v veterinarski medicini, ni bila izdana pravnomočna odločba UVHVVR
glede nepravilne uporabe zdravil in
-       
vzrejevalec izvaja direktni test v selekcijskem čebelnjaku v posameznem
letu, kar z izdajo potrdila potrdi druga priznana rejska organizacija.
c) Spremljanje kakovosti matic kranjske čebele in odbira
čebeljih družin, ki so odporne proti varojam
29. člen
(program spremljanja kakovosti matic kranjske čebele in
odbire čebeljih družin, ki so odporne proti varojam)
(1) Program spremljanja kakovosti matic kranjske čebele in
odbire čebeljih družin, ki so odporne proti varojam (v nadaljnjem besedilu:
program spremljanja kakovosti matic), sprejme minister in se objavi na spletni
strani ministrstva.
(2) Program spremljanja kakovosti matic določa zlasti:
-       
cilje ukrepa spremljanja kakovosti matic kranjske čebele in odbire
čebeljih družin, ki so odporne proti varojam;
-       
način in dinamiko spremljanja kakovosti matic kranjske čebele;
-       
območja, na katerih se izvede spremljanje kakovosti matic kranjske
čebele, ter način vzorčenja;
-       
pogoje, ki jih morajo izpolnjevati ponudniki, in
-       
vsebino poročila o spremljanju kakovosti matic kranjske čebele.
(3) Specifikacija upravičenih stroškov spremljanja kakovosti
matic kranjske čebele se opredeli v programu spremljanja kakovosti matic.
30. člen
(spremljanje kakovosti matic kranjske čebele in odbira za
odpornost proti varojam)
Ukrep spremljanja kakovosti matic kranjske čebele in odbire
za odpornost proti varojam zajema spremljanje morfoloških lastnosti matic
kranjske čebele ter ugotavljanje tehnoloških rešitev za izboljšanje kakovosti
vzrejenih matic. Ukrep predvideva tudi odbiro čebeljih družin, ki so odporne
proti varojam, ter skupno testiranje na vzpostavljenih testnih postajah s
ciljem odbrati linije čebel, ki bi bile odpornejše proti varojam.
6. Sodelovanje s specializiranimi organi za izvajanje
programov aplikativnih raziskav na področju čebelarstva in čebeljih pridelkov
a) Karakterizacija čebeljih pridelkov ter vpliv
postopkov obdelave in shranjevanja cvetnega prahu na njegovo kemijsko in
mikrobiološko sestavo 
31. člen
(program karakterizacije čebeljih pridelkov ter vpliva
postopkov obdelave in shranjevanja cvetnega prahu na njegovo kemijsko in
mikrobiološko sestavo)
(1) Program karakterizacije čebeljih pridelkov ter vpliva
postopkov obdelave in shranjevanja cvetnega prahu na njegovo kemijsko in
mikrobiološko sestavo (v nadaljnjem besedilu: program karakterizacije) sprejme
minister in se objavi na spletni strani ministrstva.
(2) Program karakterizacije določa zlasti:
-       
cilje ukrepa karakterizacije čebeljih pridelkov ter vpliva postopkov
obdelave in shranjevanja cvetnega prahu na njegovo kemijsko in mikrobiološko
sestavo;
-       
območja, na katerih se izvede raziskava, in način vzorčenja;
-       
vsebino raziskave;
-       
minimalne podatke o ugotovitvah, ki se vključijo v podatkovno bazo;
-       
pogoje, ki jih morajo izpolnjevati ponudniki, in
-       
vsebino poročila o ugotovitvah karakterizacije čebeljih pridelkov ter
vplivu postopkov obdelave in shranjevanja cvetnega prahu na njegovo kemijsko in
mikrobiološko sestavo.
(3) Specifikacija upravičenih stroškov se opredeli v programu
karakterizacije.
32. člen
(karakterizacija čebeljih pridelkov ter vpliv postopkov
obdelave in shranjevanja cvetnega prahu na njegovo kemijsko in mikrobiološko
sestavo)
Ukrep karakterizacije čebeljih pridelkov ter vpliva postopkov
obdelave in shranjevanja cvetnega prahu na njegovo kemijsko in mikrobiološko
sestavo zajema izdelavo osnovnih kriterijev kakovosti slovenskega cvetnega
prahu, matičnega mlečka in propolisa ter izdelavo navodil za pridelavo in
predelavo cvetnega prahu.
b) Vpliv mikroklimatskih pogojev v panju in okolici na
zatiranje varoj v povezavi z zdravstvenim stanjem čebel 
33. člen
(program vpliva mikroklimatskih pogojev v panju in okolici
na zatiranje varoj v povezavi z zdravstvenim stanjem čebel)
(1) Program vpliva mikroklimatskih pogojev v panju in okolici
na zatiranje varoj v povezavi z zdravstvenim stanjem čebel (v nadaljnjem
besedilu: program vpliva mikroklimatskih pogojev) sprejme minister in se objavi
na spletni strani ministrstva.
(2) Program vpliva mikroklimatskih pogojev določa zlasti:
-       
cilje ukrepa vpliv mikroklimatskih pogojev v panju in okolici na
zatiranje varoj v povezavi z zdravstvenim stanjem čebel;
-       
območja, na katerih se izvede testiranje vpliva mikroklimatskih pogojev
v panju in okolici na zatiranje varoj v povezavi z zdravstvenim stanjem čebel;
-       
vsebino analize vpliva mikroklimatskih pogojev v panju in okolici na
zatiranje varoj;
-       
pogoje, ki jih morajo izpolnjevati ponudniki, in
-       
vsebino poročila o rezultatih analize.
(3) Specifikacija upravičenih stroškov se opredeli v programu
vpliva mikroklimatskih pogojev.
34. člen
(vpliv mikroklimatskih pogojev v panju in okolici na
zatiranje varoj v povezavi z zdravstvenim stanjem čebel)
Ukrep vpliva mikroklimatskih pogojev v panju in okolici na
zatiranje varoj v povezavi z zdravstvenim stanjem čebel zajema spremljanje
razvoja, oskrbe s hrano in zdravstvenega stanja čebeljih družin, da se ugotovi
optimalni način uporabe posameznega zdravila.
c) Vpliv ruralnega in urbanega okolja ter prehranskih
virov na razvoj čebeljih družin
35. člen
(program vpliva ruralnega in urbanega okolja ter prehranskih
virov na razvoj čebeljih družin)
(1) Program vpliva ruralnega in urbanega okolja ter
prehranskih virov na razvoj čebeljih družin (v nadaljnjem besedilu: program
ruralnega in urbanega okolja) sprejme minister in se objavi na spletni strani
ministrstva.
(2) Program ruralnega in urbanega okolja določa zlasti:
-       
cilje ukrepa vpliva ruralnega in urbanega okolja ter prehranskih virov
na razvoj čebeljih družin;
-       
območja, na katerih se izvede analiza vpliva ruralnega in urbanega
okolja ter prehranskih virov na razvoj čebeljih družin;
-       
vsebino analize vpliva ruralnega in urbanega okolja ter prehranskih
virov na razvoj čebeljih družin;
-       
pogoje, ki jih morajo izpolnjevati ponudniki, in
-       
vsebino poročila o rezultatih analize.
(3) Specifikacija upravičenih stroškov se opredeli v programu
ruralnega in urbanega okolja.
36. člen
(vpliv ruralnega in urbanega okolja ter prehranskih virov na
razvoj čebeljih družin)
Ukrep vpliva ruralnega in urbanega okolja ter prehranskih
virov na razvoj čebeljih družin zajema spremljanje vpliva okolja in
razpoložljivosti naravnih prehranskih virov na razvoj čebeljih družin. V okviru
tega ukrepa se oceni stopnja prehranske preskrbljenosti čebeljih družin,
analizirajo se ostanki pesticidov v vzorcih čebel in čebeljih pridelkov, določi
se tudi najučinkovitejši način krmljenja čebel.
č) Vpliv tehnologije čebelarjenja na čebelje družine in
kakovost medu
37. člen
(program vpliva tehnologije čebelarjenja na čebelje družine
in kakovost medu)
(1) Program vpliva tehnologije čebelarjenja na čebelje
družine in kakovost medu (v nadaljnjem besedilu: program vpliva tehnologije)
sprejme minister in se objavi na spletni strani ministrstva.
(2) Program vpliva tehnologije določa zlasti:
-       
cilje ukrepa vpliva tehnologije čebelarjenja na čebelje družine in
kakovost medu;
-       
območja, na katerih se izvede raziskava;
-       
vsebino raziskave vpliva tehnologije čebelarjenja na čebelje družine in
kakovost medu;
-       
pogoje, ki jih morajo izpolnjevati ponudniki, in
-       
vsebino poročila o ugotovitvah vpliva tehnologije čebelarjenja na
čebelje družine in kakovost medu.
(3) Specifikacija upravičenih stroškov se opredeli v programu
vpliva tehnologije.
38. člen
(vpliv tehnologije čebelarjenja na čebelje družine in
kakovost medu)
Ukrep vpliva tehnologije čebelarjenja na čebelje družine in
kakovost medu zajema analizo vpliva tehnologije čebelarjenja na uspešnost
vzdrževanja močnih, zdravih čebeljih družin. Proučijo se tudi vplivi starosti
satja na razvoj čebelje družine in kakovost čebeljih pridelkov.
7. Spremljanje trga
39. člen
(program spremljanja trga)
(1) Program spremljanja trga sprejme minister in se objavi na
spletni strani ministrstva.
(2) Program spremljanja trga določa zlasti:
-       
cilje ukrepa spremljanja trga;
-       
območja, na katerih se izvede spremljanje trga;
-       
vsebino podatkov, ki se spremljajo;
-       
pogoje, ki jih morajo izpolnjevati ponudniki;
-       
vsebino poročila o spremljanju trga.
(3) Specifikacija upravičenih stroškov se opredeli v programu
spremljanja trga.
40. člen
(spremljanje trga)
Ukrep spremljanje trga zajema spremljanje podatkov, ki so
navedeni v prilogi Uredbe 2015/1368/EU, in pripravo ocene učinkovitosti
programa ukrepov z uporabo kazalnikov za vsak posamezen ukrep iz priloge 3, ki
je sestavni del te uredbe.
III. POSTOPEK PRIDOBITVE SREDSTEV SOFINANCIRANJA IN
SUBVENCIONIRANJA
41. člen
(vložitev in vrstni red obravnave vlog)
(1) Za ukrepe iz 1. točke pod a) in b) prvega odstavka
2. člena te uredbe, 3. točke prvega odstavka 2. člena in 5. točke pod
b) prvega odstavka 2. člena vlagatelji pošljejo vlogo na javni razpis na
obrazcu iz priloge 1, ki je sestavni del te uredbe, z dokazili priporočeno na
naslov agencije ali jo vložijo v vložišču agencije.
(2) Vloge na javni razpis se vlagajo od dneva, določenega v
javnem razpisu, do roka, določenega v zaprtem javnem razpisu, oziroma do
zaprtja odprtega javnega razpisa. Zaprtje odprtega javnega razpisa zaradi porabe
sredstev objavi ministrstvo na svojih spletnih straneh.
(3) Agencija odpira in obravnava vloge na odprti javni razpis
ter zahteva odpravo njihovih pomanjkljivosti po vrstnem redu oddaje vlog.
Sredstva za posamezni odprti javni razpis se dodeljujejo po vrstnem redu
prejema popolnih vlog do višine razpisanih sredstev za posamezni ukrep.
(4) Agencija hkrati odpira in obravnava vloge na zaprti javni
razpis po zaprtju javnega razpisa. Višina sofinanciranja se določi glede na
prejete vloge do višine razpisanih sredstev.
42. člen
(obravnava vlog)
(1) Odpiranje vlog na javni razpis ni javno.
(2) Vloge na zaprti javni razpis agencija odpira in obravnava
ter zahteva odpravo pomanjkljivosti ob sočasni obravnavi vlog.
(3) Vloge na odprti javni razpis se preverjajo po vrstnem
redu časa oddaje popolne vloge. Vloga, ki je ustrezno dopolnjena in s tem
popolna, se po vrstnem redu uvrsti na konec seznama popolnih vlog in dobi
zaporedno številko vloge.
(4) Izpolnjevanje pogojev vloge na odprti javni razpis se
preverja po vrstnem redu uvrstitve na seznam popolnih vlog na javni razpis.
Dodelitev sredstev se odobri za tiste popolne vloge na javni razpis, ki
izpolnjujejo pogoje, in sicer do višine razpisanih sredstev za posamezni ukrep.
(5) Za vlogo na odprti javni razpis, ki je popolna in
izpolnjuje predpisane pogoje, vendar razpoložljiva sredstva ne zadoščajo za
dodelitev sredstev v celoti, se lahko odobri dodelitev sredstev do višine
razpoložljivih sredstev, če se vlagatelj s tem strinja. Vlagatelj v osmih dneh
od vročitve obvestila na agencijo pošlje izjavo, da se s tem strinja, sicer se
šteje, da se ne strinja.
(6) Če je skupna višina zaprošenih sredstev na odprti javni
razpis višja od sredstev za sofinanciranje in subvencioniranje, ki so bila
razpisana, ter so sredstva glede na predhodne vloge še na voljo, agencija v
primeru, da imata na zadnjem mestu seznama prejetih vlog na javni razpis dve
ali več popolnih in vsebinsko ustreznih vlog isti datum in čas oddaje vloge,
izvede žrebanje. Z žrebom se določi vrstni red dodelitve sredstev. Pri žrebanju
so lahko navzoči tudi vlagatelji, o času in kraju žrebanja pa jih agencija
pisno obvesti. Tričlansko komisijo, ki nadzira žrebanje, in osebo, ki ga vodi,
imenuje predstojnik agencije med javnimi uslužbenci, zaposlenimi na agenciji.
(7) Žrebanje iz prejšnjega odstavka se opravi v uradnih
prostorih agencije. O njem se sestavi zapisnik, podpišejo pa ga člani komisije,
ki nadzirajo žrebanje, oseba, ki ga je vodila, in vlagatelji, če so navzoči.
43. člen
(obveznosti upravičenca)
(1) Upravičenec, ki izvaja ukrepe iz te uredbe, agenciji,
ministrstvu, revizijskemu organu in drugim nadzornim organom omogoči kontrolo
na kraju samem in dostop do dokumentacije, ki je bila podlaga za pridobitev
sredstev.
(2) Upravičenec, ki izvaja ukrepe iz te uredbe,
dokumentacijo, ki je bila podlaga za pridobitev sredstev, hrani še najmanj tri
leta od dneva zadnjega izplačila sredstev.
(3) Upravičenec mora uporabljati opremo oziroma sredstva, ki
jih je prejel v okviru ukrepa iz 8., 12. in 19. člena te uredbe, še najmanj tri
leta po izplačilu sredstev, in sicer izključno za namen in dejavnosti, za
katere so bila sredstva po tej uredbi dodeljena.
(4) Upravičencu za ukrepe iz 8., 12., 19. in 26. člena te
uredbe, ki pridobi sredstva na podlagi te uredbe, še najmanj tri leta po
izplačilu sredstev ne sme biti izdana pravnomočna odločba UVHVVR glede
nepravilne uporabe zdravil v skladu s predpisi, ki urejajo področje zdravil za
uporabo v veterinarski medicini.
(5) Upravičenec za ukrepe iz 8. člena te uredbe, ki pridobi
sredstva na podlagi te uredbe, mora biti aktivni koristnik sheme kakovosti s
področja čebelarstva ali imeti potrdilo o vključenosti v kontrolo ekološkega
čebelarjenja ali certifikat za ekološke čebelje pridelke še najmanj tri leta po
izplačilu sredstev.
(6) Upravičenec za ukrepe iz 8., 12., 19. in 26. člena te
uredbe, ki pridobi sredstva na podlagi te uredbe, mora poročati o številu
čebeljih družin v skladu s pravilnikom, ki ureja vpis v register čebelnjakov,
še najmanj tri leta po izplačilu sredstev.
44. člen
(objava podatkov)
Na spletni strani agencije se v skladu z Uredbo 1306/2013/EU
objavi seznam upravičencev do sredstev za posamezni ukrep iz te uredbe.
IV. NADZOR NAD IZVAJANJEM UKREPOV
45. člen
(administrativna kontrola in kontrola na kraju samem)
(1) Izpolnjevanje pravil iz te uredbe agencija preverja v
skladu z Uredbo 1306/2013/EU, Uredbo 2015/1368/EU in zakonom, ki ureja
kmetijstvo.
(2) Agencija izvaja administrativne kontrole, kontrole na
kraju samem pred izplačilom sredstev za posamezni ukrep in kontrole na kraju
samem v obdobju trajanja obveznosti od zadnjega izplačila sredstev.
(3) Agencija mora zagotoviti ločenost izvajanja nalog
administrativnih kontrol in kontrol na kraju samem.
(4) UVHVVR pošlje podatke o pravnomočnih odločbah glede
nepravilne uporabe zdravil v skladu s predpisi, ki urejajo področje zdravil za
uporabo v veterinarski medicini, agenciji in izvajalcem javnih naročil, ki
izvajajo ukrepe iz te uredbe.
V. NEIZPOLNJEVANJE OBVEZNOSTI
46. člen
(sankcije za neizpolnjevanje obveznosti)
(1) Neizpolnitev ali kršitev obveznosti se sankcionira v
skladu s 54., 58. in 63. členom Uredbe 1306/2013/EU, 9. členom Uredbe
2015/1368/EU in določbami zakona, ki ureja kmetijstvo.
(2) Upravičenec, ki izvaja ukrepe iz te uredbe in ne hrani
dokumentacije, kot to določa 43. člen te uredbe, mora v proračun Republike
Slovenije vrniti deset odstotkov izplačanih sredstev skupaj z zakonitimi
zamudnimi obrestmi.
(3) Upravičenec, ki izvaja ukrepe iz te uredbe in ne omogoči
kontrole na kraju samem iz prejšnjega člena, mora v proračun Republike
Slovenije vrniti vsa izplačana sredstva skupaj z zakonitimi zamudnimi obrestmi.
Poleg tega se upravičenec, ki izvaja ukrepe iz te uredbe, izključi iz
prejemanja podpore v okviru istega ukrepa za programsko leto ugotovitve kršitve
in naslednje programsko leto.
(4) Upravičenec, ki pri ukrepih iz 8., 12. in 19. člena te
uredbe predmet podpore uporablja v nasprotju z namenom, za katerega je prejel
podporo, mora vsa izplačana sredstva vrniti v proračun Republike Slovenije
skupaj z zakonitimi zamudnimi obrestmi. Poleg tega se upravičenec izključi iz
prejemanja podpore v okviru istega ukrepa za programsko leto ugotovitve kršitve
in naslednje programsko leto.
(5) Če upravičenec pri ukrepih iz 8., 12., 19. in 26. člena
te uredbe ne sporoča podatkov o številu čebeljih družin v skladu s predpisi, ki
urejajo vpis v register čebelnjakov, še najmanj tri leta po izplačilu sredstev,
se izključi iz zadevnega ukrepa za programsko leto ugotovitve kršitve in
naslednje programsko leto.
(6) Če je upravičencu pri ukrepih iz 8., 12., 19. in
26. člena te uredbe v treh letih po izplačilu sredstev izdana pravnomočna
odločba UVHVVR glede nepravilne uporabe zdravil v skladu s predpisi, ki urejajo
področje zdravil za uporabo v veterinarski medicini, mora vsa izplačana
sredstva vrniti v proračun Republike Slovenije skupaj z zakonitimi zamudnimi
obrestmi. Upravičenec se izključi iz zadevnega ukrepa za programsko leto
ugotovitve kršitve in naslednje programsko leto.
(7) Če upravičenec pri ukrepih iz 8. in 12. člena te uredbe
ni aktivni koristnik sheme kakovosti s področja čebelarstva, nima potrdila o
vključenosti v kontrolo ekološkega čebelarjenja oziroma nima certifikata za
ekološke čebelje pridelke še najmanj tri leta po izplačilu sredstev, mora vsa
izplačana sredstva vrniti v proračun Republike Slovenije skupaj z zakonitimi
zamudnimi obrestmi. Upravičenec se izključi iz zadevnega ukrepa za programsko
leto ugotovitve kršitve in naslednje programsko leto.
VI. KONČNA DOLOČBA
47. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00715-32/2016
Ljubljana, dne 17. novembra 2016
EVA 2016-2330-0123
Vlada Republike Slovenije
dr. Miroslav Cerar l.r.
Predsednik

Priloga 1: Vloga na
javni razpis
Priloga 2: Obrazec
»Uveljavljanje odstopanja od obveznosti v primeru višje sile
Priloga 3: Kazalniki
za spremljanje učinkovitosti programa ukrepov po posameznih ukrepih