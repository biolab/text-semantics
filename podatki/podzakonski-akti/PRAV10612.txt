I. SPLOŠNA DOLOČBA
1. člen
(1) Ta pravilnik natančneje določa
postopek za izdajo vozniškega dovoljenja, podaljšanje veljavnosti, nadomestitev
in zamenjavo vozniških dovoljenj, enotne kode dodatnih informacij in omejitev,
ki jih mora voznik upoštevati pri vožnji vozila v skladu z Direktivo Evropskega
parlamenta in Sveta 2006/126/ES z dne 20. 12. 2006 o vozniških dovoljenjih
(UL L št. 403 z dne 30. 12. 2006, str. 18), zadnjič spremenjeno z
Direktivo Komisije 2015/653/EU z dne 24. aprila 2015 o spremembi Direktive
2006/126/ES Evropskega parlamenta in Sveta o vozniških dovoljenjih (UL L št.
107 z dne 25. 4. 2015, str. 68), način vodenja evidenc izdanih
vozniških dovoljenj ter izdajo mednarodnih vozniških dovoljenj.
(2) Ta
pravilnik predpisuje tudi obrazec vozniškega dovoljenja v skladu z Direktivo
Evropskega parlamenta in Sveta 2006/126/ES z dne 20. 12. 2006 o vozniških
dovoljenjih (UL L št. 403, str. 18), zadnjič spremenjeno z Direktivo Komisije
2013/47/EU z dne 2. oktobra 2013 o spremembi Direktive 2006/126/ES Evropskega
parlamenta in Sveta o vozniških dovoljenjih (UL L št. 314, str. 31), Direktivo
Sveta 2006/103/ES z dne 20. 11. 2006 o prilagoditvi nekaterih direktiv na
področju prometne politike zaradi pristopa Bolgarije in Romunije (UL L št. 363,
str. 344) in Direktivo Sveta 2013/22/EU z dne 13. maja
2013 o prilagoditvi nekaterih direktiv na področju prometne politike zaradi
pristopa Republike Hrvaške (UL L št. 158, str. 356).
II. IZDAJA, PODALJŠANJE VELJAVNOSTI, NADOMESTITEV IN
ZAMENJAVA VOZNIŠKEGA DOVOLJENJA
1. Izdaja in podaljšanje veljavnosti
vozniškega dovoljenja
2. člen
(1) Vloga za izdajo in podaljšanje
veljavnosti vozniškega dovoljenja, izdajo vozniškega dovoljenja namesto pogrešanega,
izgubljenega, ukradenega, obrabljenega ali uničenega vozniškega dovoljenja,
vloga za izdajo vozniškega dovoljenja zaradi spremembe osebnega imena ali
prebivališča, in vloga za zamenjavo tujega vozniškega dovoljenja za vozniško
dovoljenje Republike Slovenije se vloži na obrazcu iz priloge 1, ki je sestavni
del tega pravilnika. Na območjih, kjer skupaj s pripadniki slovenskega naroda
avtohtono živijo tudi pripadniki italijanske ali madžarske narodne skupnosti,
se vloži vloga na obrazcu iz priloge 2 oziroma 3, ki sta sestavni del tega
pravilnika.
(2) Ne glede na določbo prejšnjega
odstavka se vloga lahko vloži na elektronskem obrazcu, če pristojni organ za to
izpolnjuje tehnične pogoje.
3. člen
(1) Vloga za izdajo vozniškega
dovoljenja se vloži neposredno pri upravni enoti.
(2) Oseba mora preveriti pravilnost
podatkov na vlogi ter vlogo podpisati pred uradno osebo upravne enote v
prostor, ki je namenjen podpisu.
(3) Podpis osebe se prenese kot
podatek na izdelano vozniško dovoljenje.
(4) Če se oseba ne more podpisati,
uradna oseba na hrbtni strani vloge navede razlog, zakaj se oseba ni podpisala,
in se podpiše zraven prostora, ki je namenjen podpisu osebe.
4. člen
(1) Vlogi za izdajo vozniškega
dovoljenja je treba priložiti:
1.    
veljavno zdravniško spričevalo o telesni in
duševni zmožnosti osebe voziti motorna vozila tiste oziroma tistih kategorij,
za katere zahteva izdajo vozniškega dovoljenja, razen v primerih, ko Zakon o
voznikih (Uradni list RS, št. 109/10, v nadaljnjem besedilu: zakon) določa
drugače;
2.    
spričevalo o temeljnih kvalifikacijah v
primerih, da je podana vloga za izdajo vozniškega dovoljenja iz drugega,
četrtega, petega ali šestega odstavka 55. člena zakona;
3.    
dokazilo o zaposlitvi v slovenski vojski v
primerih, da je podana vloga za izdajo vozniškega dovoljenja iz tretjega ali
sedmega odstavka 55. člena zakona;
4.    
dokazilo o plačilu obveznosti (upravne takse in
obrazca vozniškega dovoljenja).
(2) Vlogi za izdajo vozniškega
dovoljenja za vožnjo motornih vozil kategorije F je treba priložiti tudi potrdilo
pooblaščene organizacije o uspešno opravljenem tečaju o varnem delu s
traktorjem in traktorskimi priključki.
(3) Potrdilo o opravljenem vozniškem
izpitu, ki je pogoj za izdajo vozniškega dovoljenja na podlagi 54. člena
zakona, pridobi upravna enota iz uradnih evidenc po uradni dolžnosti.
5. člen
(1) Oseba mora k vlogi iz prejšnjega
člena priložiti fotografijo v fizični obliki ali referenčno številko
fotografije iz elektronskega odložišča fotografij. Referenčno številko
fotografije izda za to pooblaščeni fotograf.
(2) Fotografija, ki je priložena v
fizični obliki, mora biti izdelana na belem tankem sijajnem fotografskem
papirju velikosti 3,5 x 4,5 cm, v črno-beli ali barvni tehniki, z ločljivostjo
najmanj 600 dpi, barvno nevtralna, z jasno izraženimi barvnimi toni.
(3) Fotografija mora kazati pravo
podobo osebe in ne sme biti retuširana.
(4) Oseba mora biti fotografirana od
spredaj, z odkritim čelom in obrazom, brez klobuka, čepice ali rute.
(5) Fotografija mora biti primerne
kvalitete za biometrično obdelavo:
-      
podoba obraza mora biti poravnana tako, da
navidezna vertikalna črta teče ravno iz sredine med očmi, preko sredine nosu do
sredine ust, oči morajo biti v navideznem horizontalnem polju;
-      
fotografija mora jasno prikazovati poteze
celega obraza od konice brade do začetka lasišča (temena glave) ter levo in
desno polovico obraza. Velikost obraza od brade do temena mora zajemati od 70 %
do največ 80 % fotografije, kar ustreza višini 32–36 mm;
-      
če je volumen las večji, se lasje na
fotografiji obrežejo skladno z zahtevo iz prejšnje alineje;
-      
obraz na fotografiji mora biti enakomerno
osvetljen, brez odsevov ali senc, jasen, z ustreznimi kontrasti in ostrino,
barva kože mora biti naravna;
-      
izraz na obrazu mora biti nevtralen, ustnice
zaprte, državljan mora gledati naravnost v fotoaparat;
-      
oči ne smejo biti rdeče barve, biti morajo
odprte in jasno vidne, ne smejo jih prekrivati lasje, okvirji očal ali rob
stekel;
-      
višina oči mora biti nameščena med najmanj 50 %
in največ 70 % višine fotografije, od spodnjega roba;
-      
odsevi na steklih
očal ali na okvirju niso dovoljeni. Sončna očala ali zatemnjena stekla niso
dovoljena, razen iz upravičenih zdravstvenih razlogov (kot so vidne poškodbe
očesa). Oseba je lahko fotografirana brez pripomočkov za korekcijo vida;
-      
ozadje mora biti enobarvno svetlo
(priporočljivo je nevtralno sivo) in v kontrastu z obrazom, lasmi in oblačilom.
Pri svetlih laseh je ustrezna uporaba srednje sivega ozadja, pri temnih laseh
pa svetlo sivega ozadja. Ozadje mora biti brez vzorcev ali senc;
-      
fotografija ne sme biti poškodovana in ne sme
imeti madežev.
(6) Ne glede na določbo četrtega
odstavka tega člena smejo pripadnice ali pripadniki verskih skupnosti ter druge
osebe, ki po svoji ljudski navadi kot sestavni del svojega oblačila oziroma kot
sestavni del oblačila verske skupnosti nosijo čepico, ruto ali drugo pokrivalo,
priložiti fotografijo, na kateri so fotografirani s čepico, ruto ali drugim
pokrivalom, če imajo odkrito čelo in obraz.
(7) Fotografije v digitalni obliki se
eno leto hranijo v elektronskem odložišču fotografij za osebne dokumente in se
lahko na vlogo osebe uporabijo tudi za izdajo njene druge javne listine s
fotografijo, ki jo izda državni organ.
(8) Če oseba predloži referenčno
številko fotografije iz elektronskega odložišča fotografij, uradna oseba
prevzame fotografijo v digitalni obliki iz elektronskega odložišča.
(9) Če fotografija ne ustreza pogojem
iz prejšnjih odstavkov tega člena, jo upravna enota vrne osebi in ji določi
rok, v katerem mora predložiti ustrezno fotografijo.
6. člen
(1) Oseba mora vlogi za podaljšanje
veljavnosti vozniškega dovoljenja priložiti veljavno zdravniško spričevalo, če
je rok veljavnosti njenega vozniškega dovoljenja omejen iz zdravstvenih
razlogov ali če je predložitev zdravniškega spričevala pogoj za podaljšanje veljavnosti
njenega vozniškega dovoljenja.
(2) Osebam, ki jim je bilo odvzeto
vozniško dovoljenje zaradi ugotovljene zdravstvene nezmožnosti, se izda novo
vozniško dovoljenje, če izpolnjujejo z zakonom in s tem pravilnikom določene
pogoje za izdajo vozniškega dovoljenja ter predložijo novo zdravniško
spričevalo.
7. člen
(1) Uradna oseba upravne enote mora
preveriti resničnost podatkov na vlogi za izdajo vozniškega dovoljenja,
ugotoviti istovetnost osebe ter s posebno programsko opremo zajeti fotografijo
in podpis ali prevzeti fotografijo iz elektronskega odložišča fotografij na
podlagi referenčne številke.
(2) Za izdajo vozniškega dovoljenja se
lahko uporabi fotografija v digitalni obliki, ki se hrani v evidenci izdanega
drugega uradnega identifikacijskega dokumenta, če kaže pravo podobo osebe.
8. člen
(1) Podjetje ali organizacija, ki
izdeluje vozniška dovoljenja (v nadaljnjem besedilu: izdelovalec) prevzame vse
osebne podatke, potrebne za izdelavo vozniških dovoljenj, iz računalniške
evidence vlog za izdajo vozniškega dovoljenja.
(2) Če fotografije in podpisa ni v
računalniški evidenci vlog za izdajo vozniških dovoljenj, ju izdelovalec
prevzame iz vloge za izdajo vozniškega dovoljenja in ju prenese v evidenco
izdanih vozniških dovoljenj.
(3) Pri izdelavi vozniškega dovoljenja
vpiše pristojna oseba izdelovalca serijsko številko izdanega vozniškega
dovoljenja v evidenco izdanih vozniških dovoljenj.
(4) Izdelovalec mora vse osebne
podatke, potrebne za zapis na obrazec vozniškega dovoljenja uničiti najpozneje
v 30 dneh po uporabi.
(5) Podatek o serijski številki
izdanega vozniškega dovoljenja sme izdelovalec uporabljati za potrebe potrditve
prevzema poštnih pošiljk iz 65. člena zakona in ga mora uničiti najpozneje v 30
dneh po uporabi.
9. člen
(1) Upravna enota izda osebi potrdilo
o prejemu vloge za izdajo vozniškega dovoljenja na obrazcu, določenem v
prilogah 1, 2 in 3. Potrdilo o prejemu vloge za izdajo vozniškega dovoljenja se
izda tudi v vseh drugih primerih, ko gre za izdajo novega vozniškega dovoljenja
in so za izdajo izpolnjeni vsi pogoji.
(2) Ne glede na prejšnji odstavek se
osebi, ki že poseduje veljavno vozniško dovoljenje in zahteva izdajo novega
vozniškega dovoljenja, na njeno izrecno željo, če za to obstaja razlog dnevnega
prehoda meje iz naslova opravljanja poklica ali drugega upravičenega razloga,
tega dovoljenja ne odvzame in se ne izda potrdila o prejemu vloge.
(3) V primerih iz prejšnjega odstavka
tega člena se dosedanje vozniško dovoljenje v evidenci izdanih vozniških
dovoljenj evidentira kot neveljavno z naslednjim besedilom: "Vozniško
dovoljenje se lahko uporablja do vročitve novega".
10. člen
(1) Vozniško dovoljenje se izda na
obrazcu iz priloge 4, ki je sestavni del tega pravilnika. Na območjih, kjer
skupaj s pripadniki slovenskega naroda avtohtono živijo tudi pripadniki
italijanske ali madžarske narodne skupnosti, se vozniško dovoljenje izda na
obrazcu v slovenskem jeziku in jeziku narodne skupnosti, iz priloge 5 ali 6, ki
sta sestavni del tega pravilnika.
(2) Obrazec vozniškega dovoljenja je
izdelan iz polikarbonata z vgrajenimi zaščitnimi elementi. Fizične lastnosti
obrazca vozniškega dovoljenja morajo ustrezati standardu ISO/IEC 7810.
(3) Vozniško dovoljenje se izda na
obrazcu za čas dokler velja pravica do vožnje motornega vozila, vendar ne dalj
kot za 10 let.
(4) Materiali za izdelavo vozniških
dovoljenj in zapisi na obrazcih vozniških dovoljenj morajo biti izdelani tako,
da ob običajnem ravnanju imetnika z njimi zagotavljajo uporabo teh dokumentov
za obdobje njihove veljavnosti.
(5) Običajno ravnanje z vozniškim
dovoljenjem iz prejšnjega odstavka je ravnanje, pri katerem se vozniškega
dovoljenja ne upogiba, ne izpostavlja ekstremnim temperaturam in vlagi,
agresivnim kemikalijam ter da se ga zaščiti pred mehanskimi poškodbami.
11. člen
(1) V vozniško dovoljenje se na
prednji strani vpisujejo naslednji podatki:
-      
pri številki 1 priimek imetnika vozniškega
dovoljenja;
-      
pri številki 2 ime imetnika vozniškega
dovoljenja;
-      
pri številki 3 rojstni datum in rojstni kraj
imetnika vozniškega dovoljenja, ki je za rojene v Republiki Sloveniji občina in
naselje, kjer je posameznik rojen oziroma vpisan v rojstno matično knjigo, za
rojene v tujini pa država in kraj v tuji državi;
-      
pri številki 4 a. datum izdaje vozniškega
dovoljenja, ki je datum, ko je prosilec pri upravni enoti podal vlogo za izdajo
vozniškega dovoljenja;
-      
pri številki 4 b. veljavnost obrazca;
-      
pri številki 4 c. pristojni organ, ki je
vozniško dovoljenje izdal;
-      
pri številki 4 d. EMŠO in številka registra;
-      
pri številki 5 serijska številka izdanega vozniškega
dovoljenja;
-      
pri številki 6 je prostor, predviden za
fotografijo imetnika vozniškega dovoljenja;
-      
pri številki 7 podpis imetnika vozniškega
dovoljenja;
-      
pri številki 8 naslov stalnega oziroma
začasnega prebivališče imetnika vozniškega dovoljenja;
-      
pri številki 9 kategorije vozil in nacionalne
kategorije vozil, ki jih imetnik vozniškega dovoljenja lahko vozi, pri čemer
morajo biti nacionalne kategorije vozil zapisane z drugačno pisavo od tiste, s
katero so zapisane druge kategorije vozil, ki jih imetnik lahko vozi.
(2) V vozniško dovoljenje se na hrbtni
strani vpisujejo naslednji podatki:
-      
v stolpcu pod št. 10 datum prve izdaje za vsako
kategorijo (ta datum se ponovi na novem vozniškem dovoljenju pri poznejši
nadomestitvi, zamenjavi, podaljšanju veljavnosti vozniškega dovoljenja);
-      
v stolpcu pod št. 11 datum izteka veljavnosti
za vsako kategorijo;
-      
pri številki 12 dodatne omejitve/informacije,
ki se vpisujejo v obliki kode ali podkode, in so določene v prilogi 7, ki
je sestavni del tega pravilnika. Kadar se koda ali podkoda uporablja pri vseh
kategorijah, za katere je izdano vozniško dovoljenje, je lahko natisnjena pod
naslovi 9, 10 in 11;
-      
pri številki 13
podatki, pomembni za upravljanje z vozniškim dovoljenjem, ki jih lahko vpiše
država članica gostiteljica;
-      
pri številki 14 podatki, pomembni za
upravljanje z vozniškim dovoljenjem oziroma podatki, povezani s prometno
varnostjo, ki jih vpiše država, ki izda vozniško dovoljenje.
(3) Osebi, ki se ji po izrečeni
sankciji prenehanja veljavnosti vozniškega dovoljenja izda novo vozniško
dovoljenje, se pri vseh kategorijah vpišejo datumi prve izdaje vozniškega
dovoljenja za posamezno kategorijo.
(4) Osebni podatki imetnika vozniškega
dovoljenja iz prve, druge, tretje, sedme in enajste alinee prvega odstavka tega
člena se prevzamejo iz registra stalnega prebivalstva, ki ga vodi pristojno
ministrstvo.
12. člen
V vozniško dovoljenje, izdano pod pogoji iz
tretjega ali sedmega odstavka 55. člena zakona, upravna enota pri številki 12
vpiše ustrezno kodo, določeno v prilogi 7 tega pravilnika.
13. člen
Zdravstvene ali druge omejitve, ki so
navedene v zdravniškem spričevalu o telesni in duševni zmožnosti osebe, se ob
izdaji vozniškega dovoljenja vpišejo pri kategoriji ali kategorijah, na katere
se nanašajo, pri številki 12 z ustrezno kodo, določeno v prilogi 7.
14. člen
(1) Vozniku začetniku izda upravna
enota ob izdaji vozniškega dovoljenja tudi karton za spremljanje njegovega
dodatnega usposabljanja, v katerega izvajalec programa potrjuje opravljene
obveznosti iz 39. člena zakona.
(2) Status voznika začetnika se ob
izdaji vozniškega dovoljenja z ustrezno kodo, določeno v prilogi 7 tega
pravilnika, vpiše pri številki 12.
15. člen
(1) Vozniško dovoljenje se osebi lahko
vroči pri upravni enoti ali po pošti. Način vročitve izbere oseba ob vložitvi
vloge za izdajo vozniškega dovoljenja.
(2) Pisemska pošiljka z vozniškim
dovoljenjem iz prejšnjega odstavka mora biti naslovljena na osebo, ki se ji
vroči vozniško dovoljenje.
(3) Vročitev po pošti je opravljena,
ko oseba prevzame vozniško dovoljenje. Če vozniškega dovoljenja ne prevzame v
osmih dneh, se vozniško dovoljenje vrne pristojnemu organu, ki ga je izdal.
(4) Vozniško dovoljenje, ki je izdano
v primeru iz drugega odstavka 9. člena tega pravilnika se osebi ob predložitvi
dosedanjega vozniškega dovoljenja vroči le pri upravni enoti. Dosedanje
vozniško dovoljenje upravna enota v uničenje pošlje izdelovalcu.
(5) Oseba je po vročitvi vozniškega
dovoljenja dolžna preveriti pravilnost zapisa osebnih in drugih podatkov na
vozniškem dovoljenju.
(6) Če oseba ugotovi napako na izdanem
vozniškem dovoljenju, ki je posledica zapisa neustreznih podatkov, ali drugo
nepravilnost, ki je lahko posledica napake v materialu, je dolžna vozniško
dovoljenje predložiti upravni enoti.
(7) Upravna enota ugotavlja
upravičenost do reklamacije vozniškega dovoljenja. Če zaradi zahtevnosti
ugotavljanja napake na materialu upravna enota upravičenosti do reklamacije ne
more oceniti sama, to stori izdelovalec ali ustrezno strokovno usposobljen
izvedenec.
16. člen
(1) Veljavnost vozniškega dovoljenja
upravna enota na vlogo osebe podaljša tako, da izda novo vozniško dovoljenje. Dosedanje
vozniško dovoljenje upravna enota odvzame in pošlje v uničenje izdelovalcu.
(2) Osebi s statusom voznika začetnika
upravna enota podaljša veljavnost vozniškega dovoljenja, ko predloži potrdilo o
uspešno opravljenem programu dodatnega usposabljanja za voznika začetnika.
(3) Če upravna enota podaljša
veljavnost vozniškega dovoljenja druge države članice, mora pred izdajo novega
vozniškega dovoljenja pridobiti potrebne podatke in informacije o morebitnih
omejitvah ali drugih ukrepih, izrečenih v državi, ki je vozniško dovoljenje
izdala.
(4) V vozniško dovoljenje iz
prejšnjega odstavka upravna enota pri številki 12 vpiše ustrezno kodo, določeno
v prilogi 7.
17. člen
Ob podaljšanju veljavnosti vozniškega
dovoljenja se v novem vozniškem dovoljenju določi veljavnost vozniškega
dovoljenja posamezne kategorije tako, da se prepiše datum prve izdaje in določi
datum izteka veljavnosti za posamezno kategorijo.
2. Nadomestitev vozniškega dovoljenja
18. člen
(1) Namesto pogrešanega, izgubljenega,
ukradenega, obrabljenega ali uničenega veljavnega vozniškega dovoljenja izda
upravna enota na vlogo osebe novo vozniško dovoljenje.
(2) Pogrešitev, izguba ali tatvina
vozniškega dovoljenja se naznani pri upravni enoti. V naznanitvi oseba navede
podatke iz prve, druge, tretje in sedme točke tretjega odstavka 59. člena
zakona ter okoliščine pogrešitve, izgube ali tatvine vozniškega dovoljenja.
(3) V vozniško dovoljenje, izdano
namesto pogrešanega, izgubljenega ali ukradenega, upravna enota pri številki 12
vpiše ustrezno kodo, določeno v prilogi 7.
(4) Obrabljeno vozniško dovoljenje
upravna enota odvzame in pošlje v uničenje izdelovalcu.
19. člen
(1) Pod pogoji, navedenimi v prejšnjem
členu, se novo vozniško dovoljenje izda tudi na vlogo osebe, ki ji je bilo
vozniško dovoljenje izdano v kateri od naslednjih držav:
-      
državi članici Evropske unije,
-      
Islandiji,
-      
Liechtensteinu,
-      
Norveški.
(2) Pred izdajo novega vozniškega
dovoljenja mora upravna enota pridobiti potrebne podatke o vozniškem
dovoljenju, ki ga je izdal organ tuje države (neposredno pri tujem organu,
preko veleposlaništva tuje države v Republiki Sloveniji oziroma veleposlaništva
v tujini, ki je akreditirano za Republiko Slovenijo). Upravna enota o izdaji
novega vozniškega dovoljenja obvesti organ tuje države, ki je vozniško
dovoljenje izdal.
3. Zamenjava tujega vozniškega
dovoljenja za vozniško dovoljenje Republike Slovenije
20. člen
(1) Vlogi za zamenjavo tujega
vozniškega dovoljenja za vozniško dovoljenje Republike Slovenije je treba, ob
izpolnjevanju zakonsko določenih pogojev priložiti:
1.    
zdravniško spričevalo iz 1. točke prvega
odstavka 4. člena tega pravilnika, če zakon ne določa drugače,
2.    
veljavno tuje vozniško dovoljenje,
3.    
dokazilo o plačilu obveznosti (upravne takse in
obrazca vozniškega dovoljenja),
4.    
dokazilo, da je oseba ob pridobitvi vozniškega
dovoljenja izpolnila pogoj najmanj šestmesečnega prebivanja v državi, ki je to
vozniško dovoljenje izdala (dokazila organov drugih držav, vizumi, dovoljenje
za prebivanje, podatki iz evidence registra stalnega prebivalstva, izjave
strank in druga dokazila),
5.     listino, iz katere je razvidno, katera
motorna vozila sme voziti, oziroma listino o veljavnosti vozniškega dovoljenja,
če iz besedila vozniškega dovoljenja to ni razvidno (overjeni prevod, potrdila
diplomatskih in konzularnih predstavništev, mednarodno vozniško dovoljenje,
potrdila pristojnih organov druge države).
(2) Upravna enota preveri
izpolnjevanje pogojev iz prvega odstavka 61. člena zakona v evidencah registra
stalnega prebivalstva Republike Slovenije, pogoj iz osmega odstavka 54. člena
zakona pa pri organu tuje države, ki je vozniško dovoljenje izdal.
(3) Potrdilo o opravljenem praktičnem
delu vozniškega izpita pred pristojno izpitno komisijo v Republiki Sloveniji v
skladu z 61. členom zakona pridobi upravna enota iz uradnih evidenc po uradni
dolžnosti.
21. člen
(1) Imetniku vozniškega dovoljenja,
izdanega v kateri od držav iz 19. člena tega pravilnika ali Švici, ki želi
zamenjati tuje vozniško dovoljenje, ni treba priložiti zdravniškega spričevala
iz 1. točke prvega odstavka prejšnjega člena in potrdila iz tretjega odstavka
prejšnjega člena.
(2) Imetniku vozniškega dovoljenja,
izdanega na Japonskem, ki želi zamenjati tuje vozniško dovoljenje za slovensko
vozniško dovoljenje, ni treba priložiti potrdila o opravljenem praktičnem delu
vozniškega izpita pred pristojno izpitno komisijo v Republiki Sloveniji za
kategorije AM, A1, A2, A, B1 in B.
(2) Imetniku vozniškega dovoljenja,
izdanega v Južni Koreji ali Avstraliji, ki želi zamenjati tuje vozniško
dovoljenje za slovensko vozniško dovoljenje, ni treba priložiti potrdila o
opravljenem praktičnem delu vozniškega izpita pred pristojno izpitno komisijo v
Republiki Sloveniji za kategoriji B1 in B.
22. člen
(1) Upravna enota mora tuje vozniško
dovoljenje, ki ga zamenja za slovensko vozniško dovoljenje, posredovati
neposredno organu tuje države, ki je vozniško dovoljenje izdal, in navesti razlog vrnitve. Če naslov organa, ki je izdal vozniško
dovoljenje, ni znan, se vozniško dovoljenje pošlje preko veleposlaništva tuje
države v Sloveniji oziroma veleposlaništva v tujini, ki je akreditirano za
Republiko Slovenijo. Vozniška dovoljenja članov tujih diplomatskih
predstavništev, konzulatov, misij tujih držav, mednarodnih organizacij in
njihovih predstavništev v Republiki Sloveniji, razen častnih konzularnih funkcionarjev,
upravna enota ob zamenjavi za slovensko vozniško dovoljenje pošlje ministrstvu,
pristojnemu za zunanje zadeve.
(2) Ob zamenjavi tujega vozniškega
dovoljenja se v slovensko vozniško dovoljenje pri številki 12 vpiše ustrezna
koda, določena v prilogi 7.
23. člen
(1) Ob zamenjavi tujega vozniškega
dovoljenja za slovensko vozniško dovoljenje se v slovenskem vozniškem
dovoljenju posamezne kategorije označijo tako, kot je določeno v 11. členu tega
pravilnika, tako da se prepišejo datumi pridobitve posameznih kategorij iz
tujega vozniškega dovoljenja. Če iz tujega vozniškega dovoljenja datumi
pridobitve posameznih kategorij vozniškega dovoljenja niso razvidni, se kot
datum pridobitve pri posameznih kategorijah vpiše datum izdaje vozniškega
dovoljenja v tuji državi.
(2) Ne glede na določbo prejšnjega
odstavka se veljavnost posameznih kategorij vozniškega dovoljenja določi po
predpisih, ki veljajo za izdajo oziroma podaljšanje veljavnosti vozniških
dovoljenj v Republiki Sloveniji.
III. EVIDENCA IN DOKAZILA
24. člen
(1) Evidenca izdanih vozniških
dovoljenj je sestavljena iz centralne računalniške evidence in zadev izdanih
vozniških dovoljenj.
(2) Upravna enota vnese podatek o
postopku, ki ga je opravila, v centralno računalniško evidenco izdanih
vozniških dovoljenj.
(3) Zadeve izdanih vozniških dovoljenj
vodi in hrani upravna enota v skladu s predpisi, ki urejajo upravno poslovanje.
25. člen
(1) V centralno računalniško evidenco
izdanih vozniških dovoljenj se vpisujejo podatki iz 64. člena zakona.
(2) Zadevo izdanih vozniških dovoljenj
sestavljajo vloga, na podlagi katere je bilo osebi izdano novo vozniško
dovoljenje, in priložena dokazila. Vsa dokazila morajo biti priložena na
vpogled v izvirniku, razen dokazil, ki so organu dostopna v elektronski obliki.
V zadevo imetnika vozniškega dovoljenja se vložijo kopije dokazil. Stranka mora
izvirnike dokazil hraniti najmanj deset let od izdaje vozniškega dovoljenja.
(3) Zadeve izdanih vozniških dovoljenj
hrani upravna enota, ki je postopek opravila, za dobo deset let.
(4) Ne glede na določbo prejšnjega
odstavka, hranijo upravne enote zadeve izdanih vozniških dovoljenj, nastale po
uveljavitvi Pravilnika o vozniških dovoljenjih (Uradni list RS, št. 80/05),
deset let. Zadeve izdanih vozniških dovoljenj, ki so nastale pred uveljavitvijo
Pravilnika o vozniških dovoljenjih (Uradni list RS, št. 80/05), se hranijo do
smrti imetnika.
26. člen
(1) V centralni računalniški evidenci
izdanih vozniških dovoljenj se poleg podatkov iz prvega odstavka prejšnjega
člena vodijo tudi podatki o kazni prepovedi vožnje motornega vozila ter
varnostnem ukrepu odvzema vozniškega dovoljenja, sankciji prenehanja
veljavnosti vozniškega dovoljenja in sankciji prepovedi vožnje motornega
vozila, ki so bili osebi izrečeni zaradi prekrškov oziroma kaznivih dejanj,
storjenih v cestnem prometu.
(2) V centralni računalniški evidenci
se vodijo tudi podatki o začasnem odvzemu vozniškega dovoljenja, odvzemu
vozniškega dovoljenja za čas postopka, podatki o odvzemu oziroma omejitvi
uporabe vozniškega dovoljenja iz zdravstvenih razlogov in podatki o odložitvi
izvršitve prenehanja veljavnosti vozniškega dovoljenja.
IV. IZDAJA MEDNARODNIH VOZNIŠKIH DOVOLJENJ
27. člen
(1) Mednarodno vozniško dovoljenje se
izda na obrazcu, ki je predpisan s Konvencijo v cestnem prometu, sprejeto na
Dunaju dne 8. novembra 1968 (Uradni list RS – MP, št. 9-55/92) z vsemi
spremembami.
(2) Vlogi za izdajo mednarodnega
vozniškega dovoljenja je treba priložiti veljavno slovensko vozniško dovoljenje
in fotografijo v skladu s 5. členom tega pravilnika.
(3) Organizacija, ki izdaja mednarodna
vozniška dovoljenja, mora imeti:
-      
ustrezno
informacijsko opremljenost,
-      
kadre z najmanj
srednješolsko izobrazbo.
(4) Organizacija, ki izdaja mednarodna
vozniška dovoljenja, mora voditi register o izdanih mednarodnih vozniških
dovoljenjih. Register se vodi elektronsko in vsebuje naslednje podatke:
-      
številko vpisa v
register in serijsko številko obrazca,
-      
serijsko številko
vozniškega dovoljenja, na podlagi katerega je bilo izdano mednarodno vozniško
dovoljenje,
-      
opombe.
(5) Register izdanih mednarodnih
vozniških dovoljenj se hrani najmanj tri leta od dneva izdaje vozniškega
dovoljenja.
(6) Pooblaščena organizacija za izdajo
mednarodnih vozniških dovoljenj mora do 31. januarja tekočega leta Javni
agenciji Republike Slovenije za varnost prometa posredovati statistične podatke
iz registra izdanih mednarodnih vozniških dovoljenj za preteklo leto.

Priloga
1: Vloga za izdajo vozniškega dovoljenja – slovenska različica
Priloga
2: Vloga za izdajo vozniškega dovoljenja – slovensko - italijanska različica
Priloga
3: Vloga za izdajo vozniškega dovoljenja – slovensko - madžarska različica
Priloga
4: Obrazec vozniškega dovoljenja – slovenska različica
Priloga
5: Obrazec vozniškega dovoljenja – slovensko - italijanska različica
Priloga
6: Obrazec vozniškega dovoljenja – slovensko - madžarska različica
Priloga
7: Enotne kode dodatnih informacij oziroma omejitev (se uporablja
do 31. 12. 2016)
Priloga
7: Enotne kode dodatnih informacij oziroma omejitev (se uporablja od 1. 1.
2017)

Pravilnik o vozniških dovoljenjih (Uradni list
RS, št. 68/11)
vsebuje naslednje prehodne in končne določbe:
»V. PREHODNE IN KONČNE DOLOČBE
28. člen
(1) Določba 5. člena tega pravilnika o
predložitvi fotografije v digitalni obliki se začne uporabljati z
vzpostavitvijo tehnično-tehnoloških možnosti, vendar najpozneje eno leto po
uveljavitvi tega pravilnika.
(2) Registri voznikov, ki so nastali
do začetka uporabe prenovljene centralne računalniške evidence, se hranijo kot
dokument trajne vrednosti.
(3) Podatki o začasnem odvzemu
vozniškega dovoljenja in podatki o odložitvi izvršitve prenehanja veljavnosti
vozniškega dovoljenja iz drugega odstavka 26. člena pravilnika se vpisujejo v
centralno računalniško evidenco od 1. oktobra 2011.
29. člen
Z dnem uveljavitve tega pravilnika se
preneha uporabljati Pravilnik o vozniških dovoljenjih (Uradni list RS, št.
51/09 in 4/11).
30. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o vozniških dovoljenjih (Uradni list RS, št. 55/12) vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne 19.
januarja 2013.«.

Pravilnik o spremembah in dopolnitvi
Pravilnika o vozniških dovoljenjih (Uradni list RS, št. 4/13) vsebuje naslednjo prehodno in
končno določbo:
»PREHODNA IN KONČNA DOLOČBA
5. člen
Določba 5. člena pravilnika o predložitvi
fotografije v digitalni obliki in določba drugega odstavka 7. člena pravilnika
se začneta uporabljati z vzpostavitvijo tehnično-tehnoloških možnosti, vendar
najpozneje dve leti po uveljavitvi tega pravilnika.
6. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne 19.
januarja 2013.«.

Pravilnik o spremembah Pravilnika o vozniških
dovoljenjih (Uradni list RS, št. 7/14) vsebuje naslednjo končno določbo:
»4. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o vozniških dovoljenjih (Uradni list RS, št. 32/16)
vsebuje naslednjo prehodno in končno določbo:
»10. člen 
Nova priloga 7 se začne uporabljati
1. januarja 2017. Do začetka uporabe nove priloge 7 se uporablja priloga 7
Pravilnika o vozniških dovoljenjih (Uradni list RS, št. 68/11, 55/12, 4/13 in
7/14).
11. člen 
Ta pravilnik začne veljati petnajsti dan po
objavi v Uradnem listu Republike Slovenije.«.