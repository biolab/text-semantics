1. člen
(vsebina)
(1) Ta odlok določa upravičenca, podrobnejše pogoje in
postopek dodelitve finančnega nadomestila zaradi visokih stroškov pridelave
jabolk in hrušk (v nadaljnjem besedilu: finančno nadomestilo).
(2) Finančno nadomestilo se dodeli v skladu s Sporočilom
Komisije Začasni okvir za krizne ukrepe državne pomoči v podporo gospodarstvu
po agresiji Rusije proti Ukrajini (UL C št. 101 z dne 17. 3. 2023, str. 3; v
nadaljnjem besedilu: začasni okvir).
2. člen
(upravičenec)
Upravičenec do finančnega nadomestila je nosilec kmetijskega
gospodarstva v skladu z zakonom, ki ureja kmetijstvo, katerega kmetijsko
gospodarstvo se spopada z visokimi stroški pri pridelavi jabolk in hrušk,
ocenjenih na podlagi modelnih kalkulacij za namizna jabolka in namizne hruške,
in je imel na dan 31. december 2022 v register kmetijskih gospodarstev vpisanih
od vključno 1,00 ha do vključno 7,49 ha skupnih površin intenzivnih sadovnjakov
jablan (šifra kmetijske rabe – 1221, šifra kmetijske rastline 611 – jablana)
ali od vključno 1,00 ha do vključno 7,49 ha skupnih površin intenzivnih
sadovnjakov hrušk (šifra kmetijske rabe – 1221, šifra kmetijske rastline 612 –
hruška) in izpolnjuje pogoje za pridobitev finančnega nadomestila.
3. člen
(pogoji za pridobitev finančnega nadomestila)
Za pridobitev finančnega nadomestila mora upravičenec
izpolnjevati naslednje pogoje:
1.     
je imel na dan 31. december 2022 v register kmetijskih gospodarstev
vpisan intenzivni sadovnjak jablan (šifra kmetijske rabe – 1221, šifra
kmetijske rastline 611 – jablana) ali intenzivni sadovnjak hrušk (šifra
kmetijske rabe – 1221, šifra kmetijske rastline 612 – hruška);
2.     
je imetnik transakcijskega računa v skladu z zakonom, ki ureja
kmetijstvo, in
3.     
sedmi dan po uveljavitvi tega odloka nima neporavnanih obveznih dajatev
in drugih denarnih nedavčnih obveznosti v skladu z zakonom, ki ureja finančno
upravo, v višini, ki presega 50 eurov.
4. člen
(finančne določbe)
(1) Finančno nadomestilo se dodeli v obliki pavšalnega
finančnega nadomestila na hektar intenzivnega sadovnjaka jablan (šifra
kmetijske rabe – 1221, šifra kmetijske rastline 611 – jablana) ali na hektar
intenzivnega sadovnjaka hrušk (šifra kmetijske rabe – 1221, šifra kmetijske
rastline 612 – hruška). Podatek o površini intenzivnega sadovnjaka jablan in
površini intenzivnega sadovnjaka hrušk iz 2. člena tega odloka Agencija
Republike Slovenije za kmetijske trge in razvoj podeželja (v nadaljnjem besedilu:
agencija) pridobi po uradni dolžnosti iz registra kmetijskih gospodarstev na
stanje na dan 31. december 2022.
(2) Znesek dodeljenega finančnega nadomestila znaša 1.300
eurov na hektar intenzivnega sadovnjaka jablan (šifra kmetijske rabe – 1221, šifra
kmetijske rastline 611 – jablana) in na hektar intenzivnega sadovnjaka hrušk
(šifra kmetijske rabe – 1221, šifra kmetijske rastline 612 – hruška).
(3) Upravičencu, ki je prejel pomoč za sektor sadja na
podlagi Uredbe o izvajanju ukrepa izredna začasna podpora kmetom ter MSP, ki
jih je vpliv ruske invazije na Ukrajino še posebej prizadel, iz Programa
razvoja podeželja Republike Slovenije za obdobje 2014–2020 (Uradni list RS, št.
17/23), se finančno nadomestilo po tem odloku zniža za delež že prejete pomoči
v sektorju sadja za intenzivni sadovnjak jablan (šifra kmetijske rabe – 1221,
šifra kmetijske rastline 611 – jablana) ali intenzivni sadovnjak hrušk (šifra
kmetijske rabe – 1221, šifra kmetijske rastline 612 – hruška).
(4) Upravičencu, ki je prejel pomoč za gospodarstvo za
obdobje od 1. septembra 2022 do 31. decembra 2022 na podlagi Zakona o pomoči
gospodarstvu zaradi visokih povišanj cen električne energije in zemeljskega
plina (Uradni list RS, št. 117/22 in 133/22), se finančno nadomestilo po tem
odloku zniža za že prejeto pomoč za gospodarstvo v tem obdobju.
(5) Finančno nadomestilo se ne dodeli upravičencu, ki je za
isti namen v upravičeni vrednosti že prejel javna sredstva Republike Slovenije
ali sredstva Evropske unije.
(6) Sredstva za dodelitev finančnega nadomestila se
zagotovijo v proračunu Republike Slovenija s proračunske postavke ministrstva,
pristojnega za kmetijstvo.
5. člen
(podrobnejši postopek za pridobitev finančnega nadomestila)
(1) Agencija upravičencem, ki izpolnjujejo pogoje iz 3. in 4.
člena tega odloka, na podlagi podatkov iz uradnih evidenc izda informativno
odločbo v skladu z zakonom, ki ureja kmetijstvo.
(2) Izpolnjevanje pogoja iz 3. točke 3. člena tega odloka
agencija preveri na podlagi podatkov iz evidenc, ki jih vodi finančna uprava.
(3) Agencija preveri podatke iz tretjega in četrtega odstavka
prejšnjega člena na dan uveljavitve tega odloka.
(4) V izreku odločbe o pravici do sredstev se navede, da gre
za državno pomoč v skladu z oddelkom 2.1. začasnega okvira.
(5) Agencija odpošlje informativno odločbo najpozneje do 31.
avgusta 2023.
6. člen
(skupni znesek in združevanje pomoči)
(1) Skupni znesek državne pomoči v skladu z oddelkom 2.1.
začasnega okvira ne sme presegati 250.000 eurov bruto na upravičenca, dejavnega
v primarni kmetijski proizvodnji.
(2) Pri izračunu skupnega zneska pomoči se poleg pomoči, ki
jih je prejel upravičenec, upoštevajo tudi pomoči, ki so jih prejela povezana
podjetja upravičenca, ki delujejo kot en subjekt s skupnim virom nadzora v
smislu tretjega odstavka 3. člena Priloge I Uredbe Komisije (EU) 2022/2472 z
dne 14. decembra 2022 o razglasitvi nekaterih vrst pomoči v kmetijskem in
gozdarskem sektorju ter na podeželju za združljive z notranjim trgom z uporabo
členov 107 in 108 Pogodbe o delovanju Evropske unije (UL L št. 327 z dne 21.
12. 2022, str. 1).
(3) Če se upravičenec ukvarja z več dejavnostmi, za katere
veljajo različne zgornje meje pomoči v skladu s točkama 61(a) in 62(a)
začasnega okvira, z ločevanjem računov ali na drug ustrezen način zagotovi, da
se za vsako od teh dejavnosti spoštuje ustrezna zgornja meja, pri čemer skupni
znesek pomoči, ki je takemu upravičencu dodeljen v skladu z oddelkom 2.1.
začasnega okvira, ne presega 2.000.000 eurov bruto. Če se upravičenec ukvarja z
več dejavnostmi, za katere veljajo različne zgornje meje v skladu s točko 62(a)
začasnega okvira, najvišji skupni znesek pomoči takemu upravičencu ne presega
300.000 eurov bruto.
(4) Finančno nadomestilo se v zvezi z istimi upravičenimi
stroški lahko združuje z drugo državno pomočjo v skladu z začasnim okvirom ali
Uredbo Komisije (EU) št. 651/2014 z dne 17. junija 2014 o razglasitvi nekaterih
vrst pomoči za združljive z notranjim trgom pri uporabi členov 107 in 108
Pogodbe (UL L št. 187 z dne 26. 6. 2014, str. 1), zadnjič spremenjeno z Uredbo
Komisije (EU) 2021/1237 z dne 23. julija 2021 o spremembi Uredbe (EU) št.
651/2014 o razglasitvi nekaterih vrst pomoči za združljive z notranjim trgom
pri uporabi členov 107 in 108 Pogodbe (UL L št. 270 z dne 29. 7. 2021, str.
39), ali s pomočjo de minimis v skladu z Uredbo Komisije (EU) št.
1408/2013 z dne 18. decembra 2013 o uporabi členov 107 in 108 Pogodbe o delovanju
Evropske unije pri pomoči de minimis v kmetijskem sektorju (UL L št. 352
z dne 24. 12. 2013, str. 9), zadnjič spremenjeno z Uredbo Komisije (EU)
2022/2046 z dne 24. oktobra 2022 o spremembi prilog k Uredbi (EU) št. 1408/2013
glede njune prilagoditve, da se upoštevajo določbe Sporazuma o izstopu
Združenega kraljestva Velika Britanija in Severna Irska iz Evropske unije in
Evropske skupnosti za atomsko energijo ter njegovega Protokola o Irski/Severni
Irski (UL L št. 275 z dne 25. 10. 2022, str. 55).
(5) Ne glede na 4. člen tega odloka se finančno nadomestilo
ustrezno zniža, če bi bila z odobrenim finančnim nadomestilom presežena katera
izmed zgornjih mej iz tega člena.
7. člen
(preveritev pred odobritvijo finančnega nadomestila in
poročanje)
(1) Agencija pred odobritvijo finančnega nadomestila preveri
višino že dodeljene državne pomoči v skladu z oddelkom 2.1. začasnega okvira za
posameznega upravičenca v evidencah državne pomoči, ki jih vodita ministrstvo,
pristojno za kmetijstvo, in ministrstvo, pristojno za finance.
(2) Agencija v 15 dneh po izplačilu finančnega nadomestila
posameznemu upravičencu poroča ministrstvu, pristojnemu za kmetijstvo, o
dodeljenih finančnih nadomestilih na način, ki ga ministrstvo, pristojno za
kmetijstvo, objavi na osrednjem spletnem mestu državne uprave.
8. člen
(spremljanje)
Ministrstvo, pristojno za kmetijstvo, objavi informacije o
dodeljenih finančnih nadomestilih v skladu s točko 87 začasnega okvira na
osrednjem spletnem mestu državne uprave (https://www.gov.si/teme/objava-vecjih-prejemnikov-pomoci/).
9. člen
(hramba dokumentacije)
Agencija vodi in hrani evidence z informacijami in dokazili o
dodeljenih finančnih nadomestilih deset let od dneva dodelitve zadnjega
finančnega nadomestila v skladu s tem odlokom.
KONČNA DOLOČBA
10. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije.
Št. 00704-247/2023
Ljubljana, dne 15. junija 2023
EVA 2023-2330-0062
Vlada Republike Slovenije
dr. Robert Golob
predsednik