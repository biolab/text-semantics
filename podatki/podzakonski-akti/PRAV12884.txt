1. člen
(vsebina)
Ta pravilnik določa pogoje jodiranja in način označevanja
embalaže soli, namenjene za prehrano ljudi in proizvodnjo živil, kot javno
zdravstveni ukrep zaradi preskrbe prebivalcev z jodom.
2. člen
(postopek informiranja in klavzula)
(1) Ta pravilnik se izda ob upoštevanju postopka
informiranja v skladu z Direktivo (EU) 2015/1535 Evropskega parlamenta in Sveta
z dne 9. septembra 2015 o določitvi postopka za zbiranje informacij na
področju tehničnih predpisov in pravil za storitve informacijske družbe (UL L
št. 241 z dne 17. 9. 2015, str. 1).
(2) Določbe tega pravilnika se ne uporabljajo za
proizvode, ki se v skladu z nacionalno zakonodajo, ki zagotavlja enakovredno
raven varovanja javnega interesa, kot je določena v zakonodaji Republike
Slovenije, zakonito
-       
proizvajajo oziroma tržijo v drugih državah članicah Evropske unije in
Turčiji ali
-       
proizvajajo v državah Evropskega združenja za prosto trgovino (EFTA), ki
so hkrati podpisnice Sporazuma o Evropskem gospodarskem prostoru.
(3) Ta pravilnik se izvaja v skladu z Uredbo (ES)
št. 764/2008 Evropskega parlamenta in Sveta z dne 9. julija 2008 o
določitvi postopkov za uporabo nekaterih nacionalnih tehničnih pravil za
proizvode, ki se zakonito tržijo v drugi državi članici, in o razveljavitvi
Odločbe št. 3052/95/ES (UL L št. 218 z dne 13. 8. 2008, str. 21).
(4) Ne glede na določbo drugega odstavka tega člena se
tudi za v njem navedene proizvode uporablja zahteva iz prvega odstavka 5. člena
tega pravilnika.
3. člen
(izrazi)
Izrazi, uporabljeni v tem pravilniku, pomenijo:
-       
jedilna sol je sol, namenjena prehrani ljudi in proizvodnji živil;
-       
nerafinirana morska jedilna sol z zaščitenim geografskim poimenovanjem
je sol, ki se pridobiva z naravno kristalizacijo soli v solnih bazenih in lahko
vsebuje vidne primesi naravnega izvora kot posledica kristalizacije in ročnega
strganja soli na solnih bazenih ter je v skladu s predpisi, ki urejajo sheme
kakovosti, vpisana v register pri Evropski komisiji;
-       
sol je kristalni proizvod, sestavljen pretežno iz natrijevega klorida
(NaCl), pridobljen iz morja, rudnikov soli ali naravne slanice;
-       
solni cvet je vrsta morske soli, ki kot tanek sloj soli nastaja na
površini zgoščevanja morske vode med postopkom kontinuiranega izparevanja pri
tradicionalnem načinu proizvodnje soli.
4. člen
(obveznost jodiranja)
(1) Jedilna sol se jodira s 25 mg kalijevega jodida na
1 kg soli, tako da v 1 kg soli ni manj kot 20 mg in ne več kot 30 mg
kalijevega jodida, ali z 32 mg kalijevega jodata na 1 kg soli, tako da v 1 kg
soli ni manj kot 26 mg in ne več kot 39 mg kalijevega jodata.
(2) Obveznost jodiranja iz prejšnjega odstavka velja
tudi za jedilno sol, ki se uporablja za proizvodnjo živil, razen v primerih, ko
to iz tehnoloških razlogov ni dopustno oziroma smiselno.
(3) Ne glede na prvi in drugi odstavek tega člena
nerafinirane morske jedilne soli z zaščitenim geografskim poimenovanjem in
solnega cveta ni treba jodirati.
5. člen
(označevanje predpakirane jedilne soli)
(1) Predpakirana jedilna sol mora biti označena v skladu
s predpisom, ki ureja kakovost jedilne soli, in v skladu s tem pravilnikom.
(2) Na embalaži jodirane jedilne soli morajo biti
navedeni naslednji pogoji shranjevanja: »Hraniti v suhem in temnem prostoru. Po
odprtju hraniti dobro zatesnjeno, zaščiteno pred neposredno svetlobo in vlago.«
6. člen
(označevanje in dajanje v promet nejodirane soli)
Embalaža nejodirane jedilne soli, razen soli iz tretjega
odstavka 4. člena tega pravilnika, mora imeti v istem vidnem polju, kot je ime
izdelka, poleg označbe iz predpisa, ki ureja kakovost jedilne soli, tudi
navedbo »Soli ni dodan jod, ki je nujno potreben za delovanje ščitnice.«
PREHODNA IN KONČNA DOLOČBA
7. člen
(prehodno obdobje)
(1) Izdelki se morajo proizvajati in označevati v skladu
z določbami tega pravilnika najpozneje v dveh letih od uveljavitve tega
pravilnika.
(2) Ne glede na določbo prejšnjega odstavka so izdelki,
proizvedeni in označeni v skladu s Pravilnikom o kakovosti soli (Uradni list
RS, št. 70/03, 31/04 in 45/08 – ZKme-1) pred rokom iz prejšnjega odstavka,
lahko v prometu do porabe zalog.
8. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-42/2016
Ljubljana, dne 18. maja 2018
EVA 2016-2711-0035
Milojka Kolar Celarc l.r.
Ministrica
za zdravje