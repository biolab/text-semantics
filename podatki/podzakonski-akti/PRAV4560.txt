SPLOŠNE DOLOČBE
1. člen
(namen in vsebina)
Ta pravilnik določa: 
-       
merila za razvrstitev in označitev delovišč na nadzorovana in opazovana
območja ter pogoje dela in obveznosti delodajalca na nadzorovanih in opazovanih
območjih glede nadzora varstva pred sevanji, 
-       
merila za razvrstitev izpostavljenih delavcev v kategoriji A in B glede
na pričakovano izpostavljenost ionizirajočim sevanjem (v nadaljnjem besedilu:
izpostavljenost) pri normalnem delu ter glede na verjetnost in velikost
potencialne izpostavljenosti, 
-       
pogoje, način izvajanja, obseg in pogostost ugotavljanja sevanja na
delovnem mestu, 
-       
način vrednotenja prejetih doz tudi za primere, ko neposredne meritve
prejetih doz niso možne, vrsto in kakovost merilne opreme, način in obseg
poročanja o rezultatih ugotavljanja izpostavljenosti delavcev in o prejetih
dozah v primerih izvajanja intervencijskih ukrepov in v primerih dovoljenega
preseganja mejnih doz zaradi opravljanja izjemnih nalog ter način in čas hrambe
podatkov ugotavljanja izpostavljenosti delavcev, ki ga mora zagotoviti
delodajalec, 
-       
obveznosti delodajalca glede posebnega varstva pred sevanji za
praktikante in študente, 
-       
organizacijsko zasnovo enote varstva pred sevanji v jedrskih in sevalnih
objektih ter pogoje za kakovost opreme, obseg in vsebine njenega dela, 
-       
seznam izobraževalnih programov ter program in način opravljanja
strokovnega izpita za opravljanje nalog varstva pred sevanji, način določanja
izpitnih komisij, stroške izpitov in evidence o opravljenih izpitih, 
-       
obseg, vsebine ter pogoje seznanjanja, usposabljanja in preverjanja
usposobljenosti izpostavljenih delavcev, praktikantov in študentov, 
-       
obveznosti imetnikov dovoljenj in zunanjih izvajalcev sevalnih
dejavnosti glede varstva pred sevanji zunanjih delavcev ter način posredovanja
in shranjevanja podatkov o osebnih dozah izpostavljenih delavcev zunanjega
izvajalca sevalne dejavnosti v centralni evidenci osebnih doz.
2. člen
(pojmi)
(1) V tem pravilniku uporabljeni pojmi imajo naslednji pomen:
1.     
Administrativni ukrepi so ukrepi, ki preprečujejo, da bi oseba,
ki nima vstopa v nadzorovano območje, vanj vstopila. Administrativni ukrepi so
lahko dovolilnice za dostop ali sistem pooblastil. 
2.     
Aktivni delci so prosti, naelektreni in gibljivi radioaktivni
delci z aktivnostjo, ki povzroča visoke hitrosti doz. 
3.     
Dejavnosti, ki jih izvaja zunanji delavec, so katerakoli dela ali
naloge, ki jih zunanji delavec izvaja v nadzorovanem območju, za katerega je
odgovoren imetnik dovoljenja. 
4.     
Etalon je opredmetena mera, merilni instrument, referenčni
material ali merilni sistem, katerega namen je, da definira, realizira, ohranja
ali reproducira neko enoto ali eno ali več vrednosti veličine, tako da služi
kot referenca. 
5.     
Imetnik dovoljenja je pravna ali fizična oseba, odgovorna za
nadzorovano ali opazovano območje, v katerem delavci, praktikanti ali študenti
izvajajo dejavnosti. 
6.     
Osebna varovalna oprema so pripomočki, ki jih delavec nosi na
sebi, z njimi rokuje ali jih kako drugače uporablja za zmanjšanje njegove
izpostavljenosti ionizirajočim sevanjem. 
7.     
Pasivni dozimeter je merilnik doze, pri katerem sta detektor in
merilni del ločena. Ionizirajočemu sevanju je izpostavljen samo detektor, dozo
pa ovrednotimo šele po odčitavanju v merilnem sistemu. Pasivni dozimetri so
lahko filmski, luminiscenčni ali elektronski. 
8.     
Sledljivost je lastnost merilnega rezultata ali vrednosti
etalona, ki omogoča navezavo na navedene reference, ponavadi nacionalne ali
mednarodne etalone, skozi neprekinjeno verigo primerjav, ki imajo opredeljeno
negotovost. 
9.     
Umerjanje (kalibracija) je niz operacij za ugotavljanje povezave
med vrednostmi, ki jih kaže merilni instrument ali merilni sistem, oziroma
vrednostmi, ki jih predstavlja opredmetena mera ali referenčni material, in
pripadajočimi vrednostmi, realiziranimi z etaloni, pod določenimi pogoji. 
10.  
Zunanji delavec je delavec pri zunanjem izvajalcu sevalne
dejavnosti, ki za imetnika dovoljenja izvaja katerekoli dejavnosti v
nadzorovanem območju. Zunanji delavec je lahko tudi praktikant ali študent, ki
se usposablja ali uči opravljanja posebnih strokovnih opravil pri izvajalcu
sevalne dejavnosti. 
(2) Drugi pojmi, uporabljeni v tem pravilniku, imajo enak
pomen kot pojmi, opredeljeni v zakonu o varstvu pred ionizirajočimi sevanji in
jedrski varnosti (v nadaljnjem besedilu: ZVISJV).
POSEBNE DOLOČBE
I. MERILA ZA RAZVRSTITEV DELOVIŠČ, POGOJI DELA IN OBVEZNOSTI
DELODAJALCA NA OPAZOVANIH IN NADZOROVANIH OBMOČJIH
3. člen
(razvrstitev območij)
(1) Območja, kjer so delavci ali druge osebe izpostavljene
ionizirajočim sevanjem, delimo na nadzorovana in opazovana območja, glede na
pričakovane izpostavljenosti ter verjetnost in velikost potencialne
izpostavljenosti. 
(2) V nadzorovanih in opazovanih območjih je potrebno
izvajati ukrepe varstva pred sevanji glede na vrsto virov ionizirajočih sevanj
(v nadaljnjem besedilu: vir sevanja) in velikost tveganja, povezanega z njimi.
Obseg ukrepov varstva pred sevanji, ugotavljanja izpostavljenosti delavcev, ter
nadzorne meritve sevanja na nadzorovanih in opazovanih območjih, njihova vrsta
in kakovost, morajo biti v skladu s tveganjem zaradi izpostavljenosti
ionizirajočim sevanjem pri posameznem delu. 
(3) Delodajalec mora pisno opredeliti svoje odgovornosti v
zvezi z izvajanjem varstva pred sevanji na nadzorovanih in opazovanih območjih
in s tem seznaniti delavce.
4. člen
(nadzorovana območja)
(1) Nadzorovana območja so tista, kjer: 
-       
lahko letna efektivna doza za posameznega delavca preseže 6 mSv, 
-       
lahko letna ekvivalentna doza za očesne leče preseže 45 mSv, 
-       
lahko letna ekvivalentna doza za dlani, roke, podlakti ali kožo preseže
150 mSv, 
-       
je povprečna hitrost doze v 8 urah večja od ali enaka 3 µSv/h, 
-       
je največja trenutna hitrost doze večja od ali enaka 60 µSv/h, 
-       
obstaja nevarnost razširjanja radioaktivnih snovi, ki bi povzročile
kontaminacijo nad predpisanimi mejami ali 
-       
se izvajajo radioterapevtski posegi. 
(2) Delodajalec mora v sodelovanju s pooblaščenim izvedencem
varstva pred sevanji iz 27. člena ZVISJV (v nadaljnjem besedilu: pooblaščeni
izvedenec varstva pred sevanji) določiti meje nadzorovanega območja in ga, kjer
je to mogoče in smiselno, fizično, sicer pa na drug ustrezen način, ločiti od
ostalih območij. Če gre za premični vir sevanja, razmeji nadzorovana območja
delodajalec na način, ki je najprimernejši glede na dane okoliščine in čas, v
katerem vir sevanja deluje. Razmejitev nadzorovanih območij mora biti vključena
v oceno varstva izpostavljenih delavcev pred sevanji iz 24. člena ZVISJV (v
nadaljnjem besedilu: ocena varstva izpostavljenih delavcev). 
(3) Delodajalec mora zagotoviti pisne postopke za
nadzorovanje nadzorovanega območja. Če gre za premični vir, mora delodajalec
voditi evidenco nadzorovanih območij. 
(4) Delodajalec mora na robu nadzorovanega območja in na
drugih primernih vidnih mestih namestiti oznake, ki opozarjajo na nadzorovano
območje, nevarnost sevanja, lastnosti vira v tem območju in tveganje povezano s
tem virom. Osnovni simbol, s katerim se opozarja na nevarnost sevanja je
določen v predpisu, ki določa pravila ravnanja in pogoje za uporabo posameznih
virov sevanja ter ukrepe sevalne varnosti, ki jih morajo izvajati uporabniki
virov sevanja.
5. člen
(dostop v nadzorovana območja)
(1) Delodajalec mora z administrativnimi postopki, kot so
dovolilnice za delo, in fizičnimi ovirami, ključavnicami, avtomatskimi zapahi
in drugimi ustreznimi sredstvi, zagotoviti, da je dostop v nadzorovano območje
omejen. 
(2) Dostop je dovoljen le osebam, ki: 
-       
so seznanjene s tveganjem, ki je povezano z delom, 
-       
imajo ustrezno znanje o zaščitnih ukrepih varstva pred ionizirajočimi
sevanji, ki jih je potrebno izvajati pri delu, 
-       
so seznanjene s pisnimi navodili iz 6. člena tega pravilnika, 
-       
so na podlagi zdravniškega pregleda sposobne opravljati dela in naloge,
pri katerih so izpostavljene ionizirajočim sevanjem, 
-       
so vključene v osebno dozimetrijo. 
(3) Druge osebe lahko vstopijo v nadzorovano območje izjemoma
in le v spremstvu oseb iz prejšnjega odstavka. 
(4) Če obstaja nevarnost razširjanja radioaktivne
kontaminacije iz nadzorovanega območja, jo mora delodajalec z razumnimi ukrepi
preprečiti. Če to sledi iz ocene varstva izpostavljenih delavcev, mora
namestiti 
a)    
na vstopnih mestih: 
- 
zaščitno obleko in osebno varovalno opremo, 
- 
merilne naprave, 
- 
ustrezne shrambe za shranjevanje osebne obleke, 
b)    
na izstopnih mestih: 
- 
opremo za merjenje kontaminacije kože, obleke in obutve, 
- 
opremo za merjenje kontaminacije predmetov in snovi oziroma aktivnosti
aktiviranih predmetov in snovi, ki se iznašajo iz nadzorovanega območja, 
- 
umivalnice (tuše) za osebno dekontaminacijo, 
- 
ustrezne shrambe za shranjevanje kontaminirane zaščitne obleke in
opreme. 
(5) Če obstaja verjetnost, da se v nadzorovanem območju
nahajajo aktivni delci, mora delodajalec z razumnimi ukrepi dodatno omejiti
območje z aktivnimi delci in preprečiti njihovo razširjanje.
6. člen
(pisna navodila)
(1) Delodajalec mora zagotoviti pisna navodila za varno delo
v nadzorovanem območju. Pisna navodila morajo vsebovati opis poteka dela,
zaščitne ukrepe za delavce, ki delajo v omenjenem območju, ukrepe v primeru
izrednega dogodka ter imena in naloge odgovornih oseb za varstvo pred sevanji
iz 35. člena ZVISJV (v nadaljnjem besedilu: odgovorna oseba za varstvo pred
sevanji) ter imena pooblaščenih izvedencev iz varstva pred sevanji. Izdelana
morajo biti glede na vrsto in lastnosti vira sevanja ter dela s tem virom v
jeziku, ki ga delavec razume. Navodila morajo biti na razpolago na delovnem
mestu, ločena za vsak vir ali opravilo posebej. 
(2) Delodajalec mora zagotoviti, da delo poteka po navodilih
iz prejšnjega odstavka in so z njimi seznanjeni delavci in druge osebe, ki so
lahko izpostavljene sevanju v nadzorovanih območjih. 
(3) Delodajalec mora redno preverjati ustreznost navodil in
seznanjati delavce s spremembami postopkov in administrativnih ukrepov v zvezi
z izvajanjem varstva pred sevanji.
7. člen
(opazovana območja)
(1) Opazovana območja so območja: 
-       
kjer omejevanje dostopa ni potrebno, potreben pa je redni nadzor, 
-       
je povprečna hitrost doze v 8 urah večja od 0,5 µSv/h in manjša od 3
µSv/h ali 
-       
je največja trenutna hitrost doze večja od 3 µSv/h in manjša od 60
µSv/h. 
(2) Delodajalec mora v sodelovanju s pooblaščenim izvedencem
varstva pred sevanji določiti meje opazovanega območja. Če gre za premični vir,
razmeji opazovana območja delodajalec na način, ki je najprimernejši glede na
dane okoliščine in čas, v katerem vir sevanja deluje. Razmejitev opazovanih
območij mora biti vključena v oceno varstva izpostavljenih delavcev. 
(3) Delodajalec mora, kadar je to primerno, izdelati pisna
navodila za varno delo v opazovanem območju, pri čemer smiselno upošteva
določbe prejšnjega člena. 
(4) Če to sledi iz ocene varstva izpostavljenih delavcev,
mora delodajalec opazovano območje na vidnih mestih označiti z oznakami, ki
opozarjajo na opazovano območje, na vrsto vira v tem območju in na tveganje
povezano z njim.
8. člen
(nadzorne meritve v nadzorovanih in opazovanih območjih, ki
jih izvaja delodajalec)
(1) Delodajalec mora preverjati ravni ionizirajočega sevanja,
kontaminacijo delovnega okolja in delovne razmere (v nadaljnjem besedilu:
nadzorne meritve) v nadzorovanih in opazovanih območjih. Preverjanje mora biti
zadostno, da se ocenijo: 
-       
vse delovne razmere, ki se nanašajo na izpostavljenost ionizirajočim
sevanjem na delovnih mestih, 
-       
hitrost doze v nadzorovanih in opazovanih območjih, kjer je to primerno,
pa tudi: 
-       
hitrost doze, naravo in vrsto sevanja, 
-       
koncentracija radionuklidov v zraku ter vrsta, fizikalna in kemična
sestava radioaktivne snovi, 
-       
površinska kontaminacija ter vrsta, fizikalna in kemična sestava
radioaktivne snovi. 
(2) Delodajalec izdela v sodelovanju s pooblaščenim
izvedencem varstva pred sevanji program izvajanja nadzornih meritev, ki določi:
-       
merjene količine, 
-       
kraj, čas in pogostost meritev, 
-       
merske metode in postopke, 
-       
merilno opremo ter pogostost preverjanja opreme in umerjanja, 
-       
referenčne ravni sevanja in ukrepe, ki jih je potrebno izvesti, če so
presežene. Program izvajanja nadzornih meritev je sestavni del ocene varstva
izpostavljenih delavcev. 
(3) Delodajalec mora zagotoviti, da ima osebje, ki izvaja
nadzorne meritve, na voljo pisna navodila in je ustrezno usposobljeno za izvajanje
meritev. 
(4) Delodajalec mora hraniti rezultate meritev vsaj dve leti
in z njimi seznaniti delavce. Kjer je to potrebno, se rezultati lahko uporabijo
za oceno individualne doze delavca. V tem primeru je delodajalec dolžan hraniti
rezultate skladno s določili petega odstavka 33. člena ZVISJV.
9. člen
(merilna oprema)
(1) Delodajalec je za izvajanje nadzornih meritev iz
prejšnjega člena dolžan zagotoviti merilno opremo ustrezne kakovosti glede na
namen uporabe, o čemer se posvetuje s pooblaščenim izvedencem varstva pred
sevanji. 
(2) Ustreznost merilne opreme se dokazuje z listinami o
skladnosti z mednarodnimi standardi, ki jih je kot slovenske standarde na
področju posamezne vrste merilne opreme privzel Slovenski inštitut za
standardizacijo. Listine, iz katerih je razvidna skladnost s standardi, mora
zagotoviti dobavitelj merilne opreme. Listine o skladnosti merilne opreme z
ustreznimi standardi, izdane v tujini, veljajo, če so bile izdane v skladu z
dvostranskimi ali večstranskimi sporazumi, ki jih je sklenila ali k njim
pristopila Republika Slovenija. Če dobavitelj ne predloži listin o skladnosti
merilne opreme, ki jih je izdala pooblaščena institucija v Evropski uniji
oziroma v Evropskem gospodarskem prostoru, se skladnost s standardi preveri v
laboratoriju iz prve alinee četrtega odstavka tega člena. Laboratorij, ki
opravi preverjanje, izda o tem listino o skladnosti. 
(3) Delodajalec mora zagotoviti, da je merilna oprema, ki jo
uporablja za izvajanje nadzornih meritev, pred prvo uporabo umerjena na način,
ki zagotavlja sledljivost. Delodajalec mora preverjati merilno opremo v rednih
obdobjih na način, s katerim zagotovi, da merilna oprema daje ponovljive
rezultate v okviru navedene natančnosti pri znanih in vnaprej določenih
pogojih. Po vsakem popravilu, sicer pa v rednih obdobjih, določenih v programu
izvajanja nadzornih meritev, mora delodajalec zagotoviti umeritev na način, ki
zagotavlja sledljivost. Delodajalec mora voditi dnevnik preverjanj merilne
opreme ter hraniti dokumentacijo o merilni opremi, popravilih opreme in
umerjanjih. 
(4) Merilna oprema iz prejšnjega odstavka je umerjena na
način, ki zagotavlja sledljivost, če umerjanje izvede: 
-       
laboratorij pravne osebe, ki ga je Urad RS za meroslovje priznal za
nosilca referenčnega etalona na področjih, ki so predmet tega pravilnika; 
-       
laboratorij, ki ima veljavno akreditacijsko listino Slovenske
akreditacije za izvedbo umerjanj na področjih, ki so predmet tega pravilnika; 
-       
drug laboratorij, katerega usposobljenost priznava Slovenska
akreditacija na podlagi večstranskih in dvostranskih sporazumov o medsebojnem
priznavanju kalibracijskih certifikatov.
10. člen
(nadzorne meritve v nadzorovanih in opazovanih območjih, ki
jih izvaja pooblaščeni izvedenec)
(1) Ravni ionizirajočega sevanja, kontaminacijo delovnega
okolja in delovne pogoje v nadzorovanih in opazovanih območjih preveri
pooblaščeni izvedenec varstva pred ionizirajočimi sevanji v rednih časovnih
razmikih: 
-       
najmanj enkrat na 6 mesecev v jedrskih, sevalnih in manj pomembnih
sevalnih objektih, 
-       
najmanj dvakrat na leto pri dejavnostih iz drugega odstavka 45. člena
ZVISJV, ki vključujejo izpostavljenost zaradi naravnih virov sevanja, 
-       
najmanj enkrat na tri leta za dejavnosti, ki vključujejo zgolj vire, za
katere je dovolj vpis v register, 
-       
najmanj enkrat na leto za ostale vire. 
(2) Pooblaščeni izvedenec varstva pred sevanji o preverjanju
izdela poročilo, ki ga je delodajalec dolžan hraniti vsaj dve leti, z njegovo
vsebino pa seznaniti delavce. Kjer je to potrebno, se rezultati lahko uporabijo
za oceno individualne doze delavca. V tem primeru je delodajalec dolžan hraniti
poročila skladno z določili petega odstavka 33. člena ZVISJV.
11. člen
(obseg nadzornih meritev na nadzorovanih in opazovanih
območjih)
(1) Nadzorne meritve nadzorovanih in opazovanih območij iz
prejšnjega člena obsegajo meritve hitrosti doze, pri izpostavljenosti zaradi
odprtih virov sevanj pa se določi tudi površinska kontaminacija in/ali izmeri
koncentracija posameznih radionuklidov v zraku. 
(2) Meritve hitrosti doz se izvedejo: 
-       
v višini oči, prsnice in gonad delavcev, ki izvajajo poseg, meritev ali
drugo opravilo, če je izpostavljenost neenakomerna, pa tudi v drugih ustreznih
točkah, 
-       
v značilnih točkah v prostoru in v sosednjih prostorih, 
-       
v koristnem snopu diagnostičnih rentgenskih aparatov, naprav za
industrijsko radiografijo, merjenje gostote in vlage cestišč ter ostalih
zaprtih virov, namenjenih uporabi v industriji, če je ta dosegljiv z merilnimi
inštrumenti, 
-       
na razdalji 1 m in na drugih ustreznih razdaljah od pacienta z brahiradioterapevtskim
virom ali pacienta, ki je prejel odmerek radiofarmacevtskega preparata. Meritve
se opravijo pri postavitvi in vrednostih parametrov, ki so značilne za
standardno vrsto posega, meritve ali opravila. V radioterapiji in rentgenski
diagnostiki se meritve opravijo ob prisotnosti pacienta ali z uporabo ustreznih
vodnih fantomov, fantomov iz pleksi stekla ali drugega materiala. 
(3) Površinska kontaminacija se določi z meritvami površinske
specifične aktivnosti posameznih radionuklidov na delovnih površinah, opremi,
osebni varovalni opremi, obleki in obutvi, stenah, tleh in stropih. Meritve se
izvedejo za vsako delovno operacijo posebej. 
(4) Koncentracija posameznih radionuklidov v zraku se izmeri
v prostoru in na izpušnih mestih prezračevalnega sistema. Meritve se izvedejo
za vsako delovno operacijo posebej.
12. člen
(ocena osebne izpostavljenosti)
Rezultati meritev iz prejšnjega člena se skupaj s podatki o
trajanju izpostavljenosti uporabijo za oceno izpostavljenosti skupin delavcev
in drugih oseb. Ocene izpostavljenosti se primerjajo z rezultati nadzora osebne
izpostavljenosti in morajo biti vključeni v oceno varstva izpostavljenih
delavcev.
13. člen
(osebna varovalna oprema)
(1) Delodajalec mora zagotoviti: 
a)    
da uporabljajo delavci primerno osebno varovalno opremo, ki po potrebi
vključuje zaščitna oblačila, zaščitne predpasnike, rokavice, ščite za posamezne
organe in opremo za zaščito dihal, 
b)    
da je osebna varovalna oprema označena tako, da je razvidna njena
zaščitna sposobnost, navedena v mm Pb ali drugi primerni količini, in da so
uporabniki seznanjeni z njenimi zaščitnimi zmogljivostmi, 
c)    
da imajo delavci ustrezna navodila za pravilno uporabo osebne varovalne
opreme, vključno s preizkusom dobrega prileganja opreme za zaščito dihal, 
č)    redno preverjanje učinkovitosti osebne varovalne opreme,
vključno z opremo za primer intervencije, 
d)    
da se dodelijo naloge, pri katerih je obvezna uporaba posebne osebne
varovalne opreme, samo delavcem, ki so na podlagi zdravstvenih ocen sposobni,
da prenesejo potreben dodatni napor, 
e)    
da se v primeru, ko je za dano nalogo potrebno uporabiti osebno
varovalno opremo, upošteva vsako morebitno dodatno izpostavljenost, do katere
bi utegnilo priti zaradi dodatnega časa ali težav, ter vsakršna dodatna
neradiološka tveganja, ki bi lahko bila vezana na izvajanje naloge ob uporabi
osebne varovalne opreme. 
(2) Delodajalec mora zagotoviti, da je varovalna oprema
ustrezno vzdrževana, da so delavci ustrezno usposobljeni za njeno uporabo in da
imajo za to ustrezna navodila. 
(3) Delodajalec mora zagotoviti ustrezne ukrepe varstva pred
sevanji, vključno s tehničnim nadzorom in ustreznimi delovnimi pogoji, ki
zmanjšajo potrebo po administrativnem nadzoru in osebni varovalni opremi.
II. MERILA ZA RAZVRSTITEV IZPOSTAVLJENIH DELAVCEV IN OBVEZNOSTI
DELODAJALCA GLEDE NADZORA IZPOSTAVLJENOSTI
14. člen
(razvrstitev izpostavljenih delavcev)
(1) Za nadzor izpostavljenosti in zdravstveni nadzor je treba
razlikovati med dvema kategorijama izpostavljenih delavcev A in B, kot je to
določeno v predpisu, ki določa mejne doze za izpostavljene delavce,
praktikante, študente, nosečnice, doječe ženske in posameznike iz prebivalstva.
(2) Delodajalec v sodelovanju s pooblaščenim izvedencem
razvrsti delavce v kategoriji A in B. Razvrstitev delavcev mora biti navedena v
oceni varstva izpostavljenih delavcev.
15. člen
(nadzor osebne izpostavljenosti)
(1) Delodajalec mora zagotoviti redne meritve doz
ionizirajočega sevanja, ki jih prejmejo posamezni izpostavljeni delavci
kategorije A in B. Delodajalec je dolžan zagotoviti individualno oceno doz
zaradi zunanjega in/ali notranjega obsevanja, glede na vrsto in značilnosti
izpostavljenosti. 
(2) Če obstaja verjetnost, da so delavci kategorije A
izpostavljeni notranji kontaminaciji, je delodajalec v sodelovanju s pooblaščenim
izvedencem varstva pred ionizirajočimi sevanji dolžan zagotoviti individualno
oceno doze zaradi notranje obsevanosti. Program ugotavljanja notranje
obsevanosti delavcev mora biti vključen v oceni varstva izpostavljenih
delavcev. 
(3) Če je zunanja obsevanost delavcev neenakomerna, mora
delodajalec zagotoviti redne meritve ekvivalentnih doz na najbolj izpostavljene
organe. Način ugotavljanja ekvivalentnih doz zaradi zunanjega obsevanja mora
biti vključen v oceno varstva izpostavljenih delavcev. 
(4) Ministrstvo, pristojno za zdravje, lahko na podlagi ocene
varstva izpostavljenih delavcev za posamezne skupine delavcev kategorije B
odobri, da delodajalec meritve izpostavljenosti posameznih delavcev nadomesti z
nadzornimi meritvami delovnega okolja. 
(5) Za delavce, ki opravljajo izjemne naloge, za katere je
ministrstvo, pristojno za zdravje, odobrilo preseganje mejnih doz, mora
delodajalec zagotoviti dodatno oceno individualne izpostavljenosti, ki se
nanaša na vsako izjemno nalogo posebej. 
(6) Ugotavljanje izpostavljenosti iz tega člena izvaja
pooblaščeni izvajalec dozimetrije iz 30. člena ZVISJV (v nadaljnjem besedilu:
pooblaščeni izvajalec dozimetrije). 
(7) Če je individualna meritev doze za posameznika
neizvedljiva ali neustrezna, se za oceno individualne doze delavca uporabijo
podatki o dozah drugih delavcev, ali o nadzornih meritvah iz 8. in 10. člena tega pravilnika.
16. člen
(dozimetrija)
(1) Meritve individualne izpostavljenosti zaradi zunanjega
obsevanja se izvajajo s pasivnimi dozimetri. Efektivno dozo se izmeri z
dozimetri, ki jih delavci praviloma nosijo pripete na gornjem delu telesa v
višini prsnice. Ekvivalentna doza zaradi zunanjega obsevanja se za najbolj
izpostavljene organe ugotavlja z dozimetri na zapestnicah, prstanih, očalih in
drugih mestih. Ekvivalentno dozo na kožo zaradi kontaminacije se določi z
računskimi modeli na podlagi meritev specifične površinske aktivnosti
posameznih radionuklidov na koži, sluznicah in obleki oseb. 
(2) Izpostavljenost zaradi vnosa radionuklidov v telo se glede
na vrsto in naravo radionukidov in način vnosa določi z računskimi modeli na
podlagi meritev koncentracije posameznih radionuklidov v zraku, z meritvami
celotne radioaktivnosti v telesu ali kritičnih organih in/ali z računskimi
modeli na podlagi meritev koncentracije posameznih radionuklidov v bioloških
vzorcih. V primeru površinske radioaktivne kontaminacije oseb se določi
izpostavljenost zaradi vnosa radionuklidov v telo skozi kožo, sluznice ali
odprte rane z računskimi modeli na podlagi meritev specifične površinske
aktivnosti posameznih radionuklidov na koži, sluznicah in obleki oseb.
17. člen
(pogostost nadzora osebne izpostavljenosti)
(1) Ugotavljanje izpostavljenosti posameznih izpostavljenih
delavcev zunanjemu ionizirajočemu sevanju se izvaja mesečno. 
(2) Ministrstvo, pristojno za zdravje, lahko na podlagi ocene
varstva izpostavljenih delavcev za posamezne skupine delavcev kategorije B
odobri, da se ugotavljanje izpostavljenosti delavcev izvaja tudi v daljših
rednih obdobjih, vendar ne redkeje kot enkrat letno. 
(3) Stopnja izpostavljenosti posameznih delavcev notranjemu
obsevanju se za delavce, ki opravljajo dela z odprtimi viri razreda I in II,
ugotavlja najmanj enkrat letno, za delavce, ki opravljajo dela z odprtimi viri
razreda III, pa vsaj enkrat na tri leta. 
(4) Izpostavljenost delavcev v rudnikih, turističnih jamah
ali drugih okoljih s povečanimi koncentracijami radonovih ali toronovih
potomcev se določa vsaj dvakrat letno.
18. člen
(ocena osebne izpostavljenosti ob izrednem dogodku)
(1) V primeru izrednega dogodka je delodajalec dolžan
zagotoviti čimprejšnjo oceno efektivnih in ekvivalentnih doz vseh oseb, ki so
bile izpostavljene ionizirajočim sevanjem. 
(2) Če je prišlo do izrednega dogodka ali če obstaja sum, da
je prišlo do nenačrtovanega zunanjega obsevanja, se pasivni dozimetri zamenjajo
neposredno po dogodku, pooblaščeni izvajalec dozimetrije pa nemudoma oceni
dozo. 
(3) Če obstaja sum, da je prišlo do nenačrtovane notranje
kontaminacije, je potrebno nemudoma določiti dozo zaradi notranjega obsevanja
na podlagi meritev celotne radioaktivnosti v telesu ali kritičnih organih
izpostavljenega delavca, in/ali na podlagi meritev koncentracije radionuklidov
v bioloških vzorcih. 
(4) Če je prišlo do površinske kontaminacije oseb, je
potrebno oceniti ekvivalentno dozo na kožo zaradi zunanjega obsevanja in
morebitno dozo zaradi vnosa radionuklidov v telo skozi kožo, sluznice ali
odprte rane. 
(5) Doze iz tega člena oceni pooblaščeni izvajalec
dozimetrije. Delodajalec mora sporočiti pooblaščenemu izvajalcu dozimetrije vse
njemu znane podatke in okoliščine, ki bi lahko bili pomembni za oceno doz ob
izrednem dogodku. Pooblaščeni izvajalec dozimetrije rezultate in podatke, ki
jih je prejel od delodajalca, nemudoma sporoči ministrstvu, pristojnemu za
zdravje, za centralno evidenco osebnih doz. Rezultate nemudoma sporoči tudi
delodajalcu.
19. člen
(nadzor interventne osebne izpostavljenosti)
Za interventno izpostavljene delavce mora delodajalec
zagotoviti ustrezno ugotavljanje izpostavljenosti glede na vrsto del, ki jih opravljajo,
in velikost tveganja, ki so mu izpostavljeni. Doze oceni pooblaščeni izvajalec
dozimetrije. Delodajalec mora sporočiti pooblaščenemu izvajalcu dozimetrije vse
njemu znane podatke in okoliščine intervencije, ki bi lahko bili pomembni za
oceno doz. Pooblaščeni izvajalec dozimetrije rezultate in podatke, ki jih je
prejel od delodajalca, sporoči ministrstvu, pristojnemu za zdravje, za
centralno evidenco osebnih doz. Rezultate sporoči tudi delodajalcu.
III. OBVEZNOSTI DELODAJALCA GLEDE POSEBNEGA VARSTVA PRED
SEVANJI ZA PRAKTIKANTE IN ŠTUDENTE
20. člen
(varstvo izpostavljenih praktikantov in študentov)
(1) Praktikanti in študenti, ki v okviru svojega
izobraževanja vstopijo v nadzorovano območje, za katerega je odgovoren
delodajalec, in so pri tem le posredno izpostavljeni, se obravnavajo kot osebe
iz tretjega odstavka 5. člena tega pravilnika. 
(2) Delodajalec mora razvrstiti izpostavljene praktikante in
študente enako, kot to za izpostavljene delavce določa 14. člen tega
pravilnika. 
(3) Delodajalec mora zagotoviti, da je operativno varstvo
praktikantov in študentov, starejših od 18 let, enako, kot za izpostavljene
delavce kategorije A oziroma B. 
(4) Delodajalec mora zagotoviti, da je operativno varstvo
praktikantov in študentov, starih od 16 od 18 let, enako, kot za izpostavljene
delavce kategorije B. 
(5) Delodajalec mora zagotoviti, da veljajo določbe 3. do 13.
člena tega pravilnika, ki se nanašajo na razvrstitev delovišč, pogoje dela in
obveznosti delodajalca na nadzorovanih in opazovanih območjih, tudi za
praktikante in študente. 
(6) Izvajalec izobraževanja mora sam ali posredno prek
pogodbe z delodajalcem zagotoviti, da se za praktikante in študente ugotavlja
izpostavljenost enako, kot je to določeno za izpostavljene delavce v 15. do 19.
členu tega pravilnika. 
(7) Izvajalec izobraževanja mora sam ali posredno prek
pogodbe z delodajalcem zagotoviti zdravstveni nadzor za praktikante in študente
enako, kot je to določeno za izpostavljene delavce v predpisu, ki določa obseg
zdravstvenega nadzora izpostavljenih delavcev. 
(8) Delodajalec je dolžan zagotoviti usposabljanje
praktikantov in študentov, kot je to določeno v 37. do 44. členu tega
pravilnika.
21. člen
(odgovornost)
(1) Delodajalec mora zagotoviti pisni program uvajanja
praktikantov in študentov v varno delo z viri ionizirajočih sevanj na
posameznih področjih. 
(2) Delodajalec mora praktikantu ali študentu določiti enega
ali več mentorjev za posamezna področja, ki skrbijo za to, da se praktikant ali
študent uvaja v varno delo z viri sevanj skladno s programom iz prejšnjega
odstavka. 
(3) Praktikantu ali študentu se ne sme dodeliti večje
odgovornosti na področjih, ki vključujejo delo z viri sevanj, kot jo ima njegov
mentor na posameznem področju. 
(4) Praktikantu in študentu se ne sme dodeliti nalog in
dolžnosti odgovorne osebe za varstvo pred sevanji.
IV. ORGANIZACIJSKA ZASNOVA ENOTE VARSTVA PRED SEVANJI, OBSEG
IN VSEBINA NJENEGA DELA TER POGOJI ZA KAKOVOST OPREME
22. člen
(organizacijska enota varstva pred sevanji)
(1) Organizacijska enota varstva pred sevanji iz 34. člena
ZVISJV (v nadaljnjem besedilu: organizacijska enota varstva pred sevanji)
deluje v jedrskem ali sevalnem objektu. 
(2) Organizacijska enota varstva pred sevanji je odgovorna
za: 
-       
načrtovanje, optimizacijo in izvajanje ukrepov varstva pred sevanji, 
-       
redno preverjanje ravni ionizirajočega sevanja in delovnih pogojev v
nadzorovanih in opazovanih območjih, 
-       
izvajanje nadzornih meritev v skladu z 8. členom tega pravilnika, 
-       
izdelavo ocene varstva izpostavljenih delavcev, 
-       
klasifikacijo delovnih mest na nadzorovana in opazovana območja, 
-       
pripravo pisnih navodil za varno delo z viri sevanj v nadzorovanih in
opazovanih območjih, 
-       
razvrstitev izpostavljenih delavcev v kategoriji A in B, 
-       
izdelavo pisnih programov in poročil o nadzoru sevanja, 
-       
izbor ustrezne merilne in osebne varovalne opreme, 
-       
vzdrževanje in redno preverjanje merilne in osebne varovalne opreme, 
-       
organiziranje in izvajanje ukrepov pri izrednih dogodkih.
23. člen
(neodvisnost organizacijske enote varstva pred sevanji)
Organizacijska enota varstva pred sevanji mora delovati
ločeno od proizvodnih in delovnih enot, upravljavec jedrskega ali sevalnega
objekta pa je dolžan zagotoviti njeno neodvisno delovanje, ustrezne delovne
pogoje delavcev, ki v njej delajo, ter njihovo strokovno usposabljanje v skladu
s tem pravilnikom.
24. člen
(vodja organizacijske enote varstva pred sevanji)
(1) Dela in naloge vodje organizacijske enote varstva pred
ionizirajočimi sevanji v jedrskih reaktorjih in v jedrskih elektrarnah lahko
opravljajo delavci, ki imajo univerzitetno izobrazbo fizikalne smeri, opravljen
strokovni izpit iz 32. člena tega pravilnika in najmanj pet let delovnih
izkušenj pri opravljanju nalog v zvezi z varstvom pred sevanji. 
(2) Dela in naloge vodje organizacijske enote varstva pred
ionizirajočimi sevanji v ostalih jedrskih in sevalnih objektih lahko opravljajo
delavci, ki imajo univerzitetno izobrazbo naravoslovne ali tehnične smeri,
opravljen strokovni izpit iz 32. člena tega pravilnika in najmanj tri leta
delovnih izkušenj pri opravljanju nalog v zvezi z varstvom pred sevanji.
25. člen
(odgovorna oseba za varstvo pred sevanji)
(1) Izvajalec sevalne dejavnosti, ki ne upravlja jedrskega
ali sevalnega objekta, mora imenovati odgovorno osebo za varstvo pred sevanji,
ki izpolnjuje pogoje iz 28. člena tega pravilnika. 
(2) Odgovorna oseba za varstvo pred sevanji skrbi za visoko
varnostno kulturo in dobro stanje varstva pred sevanji, zlasti pa za: 
-       
načrtovanje in izvajanje ukrepov varstva pred sevanji v skladu z ZVISJV,
-       
izdelavo pisnih postopkov iz tretjega odstavka 4. člena in pisnih
navodil iz 6. člena tega pravilnika, 
-       
pravočasno napotitev izpostavljenih delavcev na zdravniški pregled v
skladu s predpisom, ki določa obseg zdravstvenega nadzora izpostavljenih
delavcev, ki delajo na opazovanem in nadzorovanem območju, 
-       
pravočasno napotitev delavcev na obnavljanje znanja iz varstva pred
ionizirajočimi sevanji v skladu z 42. členom tega pravilnika, 
-       
obveščanje delodajalca in delavcev v zvezi z vsemi zadevami s področja
varstva pred sevanji. 
(3) Izvajalec sevalne dejavnosti, ki ne upravlja jedrskega
ali sevalnega objekta, lahko imenuje za odgovorno osebo za varstvo pred sevanji
tudi zunanjega sodelavca, če je to v skladu z oceno varstva izpostavljenih
delavcev.
26. člen
(neodvisnost pooblaščenega izvedenca)
(1) Dela in naloge pooblaščenega izvedenca varstva pred
sevanji lahko za upravljavca jedrskega ali sevalnega objekta oziroma izvajalca
sevalne dejavnosti izvaja samo od njega neodvisna oseba. 
(2) Če si organizacijsko enoto varstva pred sevanji deli več
jedrskih ali sevalnih objektov, lahko dela in naloge pooblaščenega izvedenca
varstva pred sevanji izvaja samo od vseh neodvisna oseba. 
(3) Če izvajalec sevalne dejavnosti za odgovorno osebo
imenuje zunanjega sodelavca, ta ne more zanj izvajati del in nalog
pooblaščenega izvedenca varstva pred sevanji.
27. člen
(kakovost opreme)
Glede merilne in osebne varovalne opreme, ki jo uporablja
organizacijska enota varstva pred sevanji, veljajo pogoji iz 9. oziroma 13.
člena tega pravilnika.
V. IZOBRAZBA, USPOSABLJANJE, SEZNANJANJE IN PREVERJANJE
USPOSOBLJENOSTI DELAVCEV, KI DELAJO V ORGANIZACIJSKIH ENOTAH VARSTVA PRED
SEVANJI, IN ODGOVORNIH OSEB ZA VARSTVO PRED SEVANJI
28. člen
(znanje iz varstva pred ionizirajočimi sevanji)
Delavci, ki delajo v organizacijskih enotah varstva pred
sevanji, in odgovorne osebe za varstvo pred sevanji, morajo imeti izobrazbo,
določeno v 29. členu, znanje iz varstva pred ionizirajočimi sevanji, ki ga
pridobijo z usposabljanjem iz 30. člena in opravljen strokovni izpit iz varstva
pred ionizirajočimi sevanji iz 32. člena tega pravilnika. Če to sledi iz ocene
varstva izpostavljenih delavcev, morajo ti opraviti tudi dodatno usposabljanje,
ki se nanaša na točno določen vir. Obseg usposabljanja mora biti naveden v
oceni varstva izpostavljenih delavcev.
29. člen
(izobrazba delavcev, ki delajo v organizacijskih enotah
varstva pred sevanji, in odgovornih oseb za varstvo pred sevanji)
(1) Delavci, ki delajo v organizacijskih enotah varstva pred
sevanji v jedrskih ali sevalnih objektih, morajo imeti vsaj srednjo strokovno
izobrazbo naravoslovne ali tehnične smeri. 
(2) Odgovorne osebe za varstvo pred sevanji v zdravstvu
morajo imeti vsaj visoko strokovno izobrazbo naravoslovne, tehnične ali
zdravstvene smeri. 
(3) Odgovorne osebe za varstvo pred sevanji v veterini morajo
imeti vsaj visoko strokovno izobrazbo veterinarske, naravoslovne, tehnične ali
zdravstvene smeri. 
(4) Odgovorne osebe za varstvo pred sevanji v industriji,
raziskovanju, znanosti in ostalih dejavnostih, kjer se izvajajo dela z odprtimi
viri razreda II in I, morajo imeti vsaj visoko strokovno izobrazbo
naravoslovne, tehnične, zdravstvene ali veterinarske smeri. 
(5) Odgovorne osebe za varstvo pred sevanji v industrijski
radiografiji morajo imeti vsaj visoko strokovno izobrazbo naravoslovne ali
tehnične smeri. 
(6) Odgovorne osebe za varstvo pred sevanji v ostalih
dejavnostih morajo imeti vsaj srednjo strokovno izobrazbo naravoslovne,
tehnične, zdravstvene ali veterinarske smeri.
30. člen
(usposabljanje)
(1) Usposabljanje delavcev, ki delajo v organizacijskih
enotah varstva pred sevanji, in odgovornih oseb za varstvo pred sevanji iz
varstva pred ionizirajočimi sevanji, izvajajo pooblaščene pravne osebe iz 27.
člena ZVISJV. 
(2) Glede specifičnih vsebin varstva pred sevanji v jedrskem
ali sevalnem objektu mora izvajalec usposabljanja pripraviti in izvajati
usposabljanje v sodelovanju z upravljavcem objekta. Specifične vsebine in obseg
morajo biti opredeljeni v programu usposabljanja. 
(3) Usposabljanje obsega splošni del, posebni del in
praktične vaje. 
(4) Usposabljanje poteka v skladu z okvirnim seznamom
programov usposabljanj iz Priloge 1 tega pravilnika. Podroben program
usposabljanja, ki ga potrdi ministrstvo, pristojno za zdravje, pripravi
izvajalec usposabljanja, oziroma če gre za usposabljanje glede specifičnih
vsebin varstva pred sevanji v jedrskem ali sevalnem objektu, izvajalec
usposabljanja v sodelovanju z upravljavcem objekta.
31. člen
(strokovna komisija za preverjanje znanja)
(1) Ministrstvo, pristojno za zdravje, v soglasju z
ministrstvom, pristojnim za okolje, imenuje strokovno komisijo za preverjanje
strokovne usposobljenosti s področja varstva pred sevanji. 
(2) Strokovno komisijo sestavljajo predsednik, namestnik
predsednika in najmanj trije člani, ki lahko kakovostno preverjajo vsa potrebna
znanja. Strokovna komisija ima svojega tajnika, ki je delavec ministrstva,
pristojnega za zdravje. Predsednika in njegovega namestnika imenuje
ministrstvo, pristojno za zdravje, v soglasju z ministrstvom, pristojnim za okolje.
(3) Strokovna komisija dela po poslovniku, ki ga sprejme na
svoji seji in h kateremu dasta soglasje ministrstvo, pristojno za zdravje, in
ministrstvo, pristojno za okolje.
32. člen
(strokovni izpit)
(1) Delavci, ki delajo v organizacijskih enotah varstva pred
sevanji, in odgovorne osebe za varstvo pred sevanji zaključijo usposabljanje iz
30. člena tega pravilnika s strokovnim izpitom, ki obsega pisni in/ali ustni
del. 
(2) Pisni del izpita pripravi izvajalec usposabljanja, odobri
pa strokovna komisija iz prejšnjega člena. 
(3) Ustni del izpita se opravlja pred izpitno komisijo, v
kateri je vsaj en predstavnik strokovne komisije za preverjanje znanja iz
prejšnjega člena.
33. člen
(usposabljanje v tujini)
Delavci, ki delajo v organizacijskih enotah varstva pred
sevanji, in odgovorne osebe za varstvo pred sevanji lahko opravijo
usposabljanje iz varstva pred ionizirajočimi sevanji tudi v tujini, če je
strokovna komisija iz 31. člena tega pravilnika na podlagi predloženih pisnih
dokazov potrdila, da obseg in kakovost usposabljanja ustrezata zahtevam tega
pravilnika.
34. člen
(obnavljanje znanja)
(1) Delavci, ki delajo v organizacijskih enotah varstva pred
sevanji, in odgovorne osebe za varstvo pred sevanji morajo redno izkazovati
svoje znanje iz varstva pred sevanji s ponovim opravljanjem strokovnega izpita
iz 32. člena tega pravilnika. Vsake dve leti opravljajo strokovni izpit: 
-       
delavci, ki delajo v organizacijskih enotah varstva pred sevanji, in
delavci, ki vodijo take enote, 
-       
odgovorne osebe za varstvo pred sevanji v industrijski radiografiji, 
-       
odgovorne osebe za varstvo pred sevanji v dejavnostih, kjer se izvajajo
dela z odprtimi viri razreda II in I, 
-       
odgovorne osebe za varstvo pred sevanji v zdravstvu, kjer se izvajajo
posegi pri otrocih, posegi v programih zgodnje diagnostike, radioterapija,
interventna radiologija ali računalniška tomografija. Odgovorne osebe v ostalih
dejavnostih opravljajo strokovni izpit vsakih pet let. 
(2) Delavci, ki so usposabljanje opravili v tujini,
izkazujejo svoje znanje s ponovnim opravljanjem strokovnega izpita iz 32. člena
tega pravilnika v razdobjih iz prejšnjega odstavka.
35. člen
(potrdilo o strokovnem izpitu in evidenca strokovnih
izpitov)
(1) Strokovna komisija iz 31. člena tega pravilnika izda
delavcu potrdilo o opravljenem strokovnem izpitu, iz katerega je razviden obseg
usposabljanja, vrsta del, za katero je usposobljen, in datum, do katerega mora
delavec ponovno opraviti strokovni izpit. 
(2) Izvajalec usposabljanja vodi evidenco o opravljenih
izpitih in podatke o opravljenih izpitih dvakrat letno v elektronski obliki, ki
je predpisana v Prilogi 2, ki je sestavni del tega pravilnika, sporoča
ministrstvu, pristojnemu za zdravje. 
(3) Ministrstvo, pristojno za zdravje, vodi evidenco o
opravljenih strokovnih izpitih na način, ki omogoča dostop do podatkov
ministrstvu, pristojnemu za okolje.
36. člen
(stroški usposabljanja in strokovnega izpita)
Vse stroške usposabljanja delavcev, ki delajo v
organizacijskih enotah varstva pred sevanji, in odgovornih oseb za varstvo pred
sevanji iz varstva pred ionizirajočimi sevanji in stroške strokovnega izpita,
krije delodajalec.
VI. IZOBRAZBA, USPOSABLJANJE, SEZNANJANJE IN PREVERJANJE
USPOSOBLJENOSTI DELAVCEV, PRAKTIKANTOV IN ŠTUDENTOV
37. člen
(znanje iz varstva pred ionizirajočimi sevanji)
(1) Delavci, ki so pri svojem delu izpostavljeni
ionizirajočim sevanjem, morajo imeti izobrazbo, določeno v 38. členu, znanje iz
varstva pred ionizirajočimi sevanji, ki ga pridobijo z usposabljanjem iz 39.
člena in opravljen izpit iz varstva pred ionizirajočimi sevanji iz 40. člena
tega pravilnika. Če to sledi iz ocene varstva izpostavljenih delavcev, morajo
ti opraviti tudi dodatno usposabljanje, ki se nanaša na točno določen vir.
Obseg usposabljanja mora biti naveden v oceni varstva izpostavljenih delavcev. 
(2) Delavci morajo opraviti izpit iz 40. člena tega
pravilnika v šestih mesecih po začetku dela na delovnem mestu izpostavljenega
delavca.
38. člen
(izobrazba izpostavljenih delavcev)
(1) Delavci, ki so pri delu le občasno izpostavljeni in
prihajajo v stik z viri sevanj le posredno, morajo imeti vsaj nižjo poklicno
izobrazbo. 
(2) Delavci, ki izvajajo čistilna in druga pomožna dela v
dejavnostih, ki vključujejo izpostavljenost ionizirajočim sevanjem, morajo
imeti vsaj osnovnošolsko izobrazbo. 
(3) Delavci, ki so pri svojem delu izpostavljeni radonu v
rudnikih in turističnih jamah, morajo imeti vsaj nižjo poklicno izobrazbo. 
(4) Delavci, ki delajo v jedrskih ali sevalnih objektih,
morajo imeti vsaj srednjo poklicno izobrazbo tehnične ali naravoslovne smeri. 
(5) Delavci, ki delajo z rentgenskimi aparati v zdravstvu,
morajo imeti vsaj visoko strokovno izobrazbo radiološke ali zdravstvene smeri. 
(6) Delavci, ki delajo z zaprtimi ali odprtimi viri v
zdravstvu, morajo imeti vsaj srednjo strokovno izobrazbo zdravstvene,
naravoslovne ali tehnične smeri. 
(7) Delavci, ki delajo z viri sevanj v veterini, morajo imeti
vsaj srednjo strokovno izobrazbo veterinarske, radiološke ali zdravstvene
smeri. 
(8) Delavci, ki delajo z odprtimi viri v drugih dejavnostih,
morajo imeti vsaj srednjo strokovno izobrazbo naravoslovne, tehnične ali
zdravstvene smeri. 
(9) Delavci, ki izvajajo industrijsko radiografijo, morajo
imeti vsaj srednjo strokovno izobrazbo naravoslovne ali tehnične smeri. 
(10) Delavci, ki delajo z viri sevanj v industriji (razen
industrijske radiografije) in ostalih dejavnostih, morajo imeti vsaj srednjo
poklicno izobrazbo naravoslovne, tehnične, zdravstvene ali veterinarske smeri.
39. člen
(usposabljanje)
(1) Usposabljanje delavcev, ki so pri svojem delu
izpostavljeni ionizirajočim sevanjem, izvajajo pooblaščene pravne osebe iz 27.
člena ZVISJV. 
(2) Glede posebnih vsebin varstva pred sevanji v jedrskem ali
sevalnem objektu mora izvajalec usposabljanja pripraviti in izvajati
usposabljanje delavcev v sodelovanju z upravljavcem objekta. Posebne vsebine in
obseg morajo biti opredeljeni v programu usposabljanja. 
(3) Usposabljanje delavcev, ki so pri svojem delu le občasno
izpostavljeni ter prihajajo samo v posredni stik z viri sevanj, lahko izvajajo
delodajalci sami, vendar v sodelovanju s pooblaščenimi izvedenci varstva pred
sevanji. Vsebine in obseg usposabljanja morajo biti opredeljeni v programu
usposabljanja. 
(4) Usposabljanje obsega splošni del, posebni del in
praktične vaje. 
(5) Vsa usposabljanja morajo potekati v skladu z okvirnim
seznamom programov usposabljanj iz Priloge 1 tega pravilnika. Podroben program
usposabljanja, ki ga pripravi izvajalec usposabljanja, oziroma če gre za
usposabljanje glede specifičnih vsebin varstva pred sevanji v jedrskem ali
sevalnem objektu, izvajalec usposabljanja v sodelovanju z upravljavcem objekta,
potrdi ministrstvo, pristojno za zdravje.
40. člen
(izpit)
(1) Delavci zaključijo usposabljanje iz prejšnjega člena s
pisnim izpitom. 
(2) Pisni izpit pripravi izvajalec usposabljanja, odobri pa
strokovna komisija iz 31. člena tega pravilnika. 
(3) Rezultate pisnega izpita pregleda komisija, ki ima dva
člana, od katerih vsaj eden izpolnjuje pogoje za odgovornega strokovnjaka
varstva pred sevanji iz 28. člena ZVISJV, in jo imenuje izvajalec
usposabljanja.
41. člen
(usposabljanje v tujini)
Delavci lahko opravijo usposabljanje iz varstva pred
ionizirajočimi sevanji tudi v tujini, če je strokovna komisija iz 31. člena
tega pravilnika na podlagi predloženih pisnih dokazov potrdila, da obseg in
kakovost usposabljanja ustrezajo zahtevam tega pravilnika.
42. člen
(obnavljanje znanja)
Delavci, ki so pri svojem delu izpostavljeni ionizirajočim
sevanjem, morajo vsakih pet let izkazati svoje znanje iz varstva pred sevanji s
ponovim opravljanjem izpita iz 40. člena tega pravilnika.
43. člen
(potrdilo in evidenca o opravljenih izpitih)
(1) Izvajalec usposabljanja izda delavcu potrdilo o
opravljenem izpitu, iz katerega je razviden obseg usposabljanja, vrsta del, za
katera je usposobljen, in datum, do katerega mora delavec ponovno opraviti
izpit. 
(2) Izvajalec usposabljanja vodi evidenco o opravljenih
izpitih in podatke o opravljenih izpitih dvakrat letno v elektronski obliki, ki
je predpisana v Prilogi 2 tega pravilnika, sporoči ministrstvu, pristojnemu za
zdravje. 
(3) Ministrstvo, pristojno za zdravje, vodi evidenco o
opravljenih izpitih na način, ki omogoča dostop do podatkov ministrstvu,
pristojnemu za okolje.
44. člen
(stroški usposabljanja in izpita)
Vse stroške usposabljanja izpostavljenih delavcev iz varstva
pred ionizirajočimi sevanji in stroške izpita krije delodajalec.
VII. OBVEZNOSTI UPRAVLJAVCEV OBJEKTOV IN ZUNANJIH IZVAJALCEV
SEVALNE DEJAVNOSTI GLEDE VARSTVA IZPOSTAVLJENIH DELAVCEV ZUNANJEGA IZVAJALCA
SEVALNE DEJAVNOSTI PRED SEVANJI
45. člen
(obveznosti imetnika dovoljenja)
(1) Imetnik dovoljenja mora preveriti, če so izpolnjene
zahteve iz prvega odstavka 37. člena ZVISJV na podlagi podatkov, ki jih je po
določbah tretjega odstavka 37. člena ZVISJV dolžan posredovati zunanji izvajalec
sevalne dejavnosti. 
(2) Imetnik dovoljenja mora preveriti, ali je bil delavec
zdravstveno pregledan in spoznan za zmožnega opravljati naloge, ki so mu
dodeljene. 
(3) Imetnik dovoljenja je dolžan storiti vse potrebno, da se
glede na naravo dela, ki ga opravljajo, za zunanje delavce ustrezno ugotavlja
izpostavljenost v skladu z določbami 15. do 19. člena tega pravilnika. 
(4) Imetnik dovoljenja mora za zunanje delavce zagotoviti: 
a)    
dodatno usposabljanje glede specifičnih nalog, pogojev dela in varstva pred
sevanji, ki se nanašajo na nadzorovano območje, v katerem delajo, poleg
usposabljanja iz varstva pred ionizirajočimi sevanji, določenega v tem
pravilniku, 
b)    
ustrezno osebno varovalno opremo v skladu s 13. členom tega pravilnika, 
c)    
da se načrtuje ter optimizira izpostavljenost in 
č)    da niso presežene predpisane mejne doze.
46. člen
(obveznosti zunanjega izvajalca sevalne dejavnosti)
(1) Zunanji izvajalec sevalne dejavnosti, ki namerava
izvajati dejavnosti v nadzorovanem območju, za katerega je odgovoren imetnik
dovoljenja, mora svojo namero priglasiti pristojnemu ministrstvu. Poleg
podatkov iz prvega odstavka 10. člena ZVISJV mora zunanji izvajalec sevalne
dejavnosti priložiti tudi potrjeno oceno varstva izpostavljenih delavcev in
morebitno pogodbo med zunanjim izvajalcem sevalne dejavnosti in imetnikom
dovoljenja, s katero imetnik dovoljenja prevzame vse ali del obveznosti
zunanjega izvajalca sevalne dejavnosti iz 37. člena ZVISJV. 
(2) Zunanji izvajalec sevalne dejavnosti je dolžan, za
vsakega imetnika dovoljenja pri katerem izvaja dejavnost v nadzorovanem
območju, za svoje delavce, izdelati oceno varstva izpostavljenih delavcev.
47. člen
(zunanji delavci v Republiki Sloveniji)
(1) Nadzor izpostavljenosti zunanjih delavcev, ki ga zagotovi
zunanji izvajalec sevalne dejavnosti, izvaja pooblaščeni izvajalec dozimetrije.
Pooblaščeni izvajalec dozimetrije je odgovoren za shranjevanje podatkov o
prejeti dozi izpostavljenih delavcev zunanjega izvajalca sevalne dejavnosti in
za sporočanje podatkov o prejeti dozi izpostavljenih zunanjih delavcev v
centralno evidenco osebnih doz na način, v obliki in rokih, ki so določeni v
predpisu, ki določa način upravljanja s podatki o osebnih dozah izpostavljenih
delavcev, roke za posredovanje podatkov v centralno evidenco doz ter obveznosti
in način posredovanja podatkov iz centralne evidence doz ministrstvu,
pristojnemu za okolje, izpostavljenim delavcem in delodajalcem. 
(2) Osebni podatki iz tretjega odstavka 37. člena ZVISJV, ki
jih je dolžan zunanji izvajalec sevalne dejavnosti posredovati imetniku
dovoljenja, morajo vsebovati ime in priimek delavca, spol, datum, kraj in
državo rojstva ter državljanstvo. 
(3) Kadar podatki o prejeti dozi iz preteklega obdobja
zadnjih petih let, kumulativna doza ali dokazilo o zdravniškem pregledu niso na
voljo, si je imetnik dovoljenja dolžan na druge načine prizadevati, da pridobi
te podatke. 
(4) Kadar tuja pravna ali fizična oseba ne more predložiti
pristojnemu ministrstvu dovoljenja za izvajanje sevalne dejavnosti v svoji
državi, mora posredovati dokumentacijo, iz katere je razvidno izpolnjevanje
pogojev za zunanjega izvajalca iz 37. člena ZVISJV.
48. člen
(naši delavci v tujini)
(1) Delavec pri pravni ali fizični osebi s sedežem v
Republiki Sloveniji, ki bo opravljal dela in naloge, pri katerih bo
izpostavljen ionizirajočim sevanjem kot zunanji delavec v drugi državi,
dokazuje svojo izpostavljenost v preteklem obdobju in kumulativno dozo s
potrdilom o izpostavljenosti ionizirajočim sevanjem, ki ga izda ministrstvo,
pristojno za zdravje. Potrdilo se izda in označi za vsakega delavca posebej. 
(2) Potrdilo iz prejšnjega odstavka se izda na podlagi vloge,
ki vsebuje osebne podatke (ime in priimek delavca, spol, datum, kraj in državo
rojstva ter državljanstvo), ime in sedež tujega izvajalca sevalne dejavnosti,
za katerega bo delavec izvajal dela, vrsto in obseg dela ter predvideno dozo,
ki jo bo delavec pri tem prejel. 
(3) Delavec pri pravni ali fizični osebi s sedežem v
Republiki Sloveniji, ki opravlja dela in naloge, pri katerih je izpostavljen
ionizirajočim sevanjem kot zunanji delavec v drugi državi, je po opravljenem
delu dolžan sporočiti dozo ionizirajočega sevanja, ki jo je pri tem prejel, v
centralno evidenco osebnih doz.
PREHODNE IN KONČNE DOLOČBE
49. člen
(prehodne določbe)
(1) Merilna oprema iz 9. člena tega pravilnika, ki je bila
dana v uporabo pred objavo tega pravilnika, se lahko še naprej uporablja do
izteka njene življenjske dobe, če iz ocene varstva izpostavljenih delavcev
sledi, da je primerna glede na namen uporabe, in je umerjena v skladu z
zahtevami tega pravilnika. 
(2) Delavci, ki so na dan uveljavitve tega pravilnika več kot
10 let opravljali dela v organizacijskih enotah varstva pred sevanji in so
izpolnjevali pogoje, ki so bili določeni s pravilnikom o strokovni izobrazbi,
delovnih izkušnjah ter obveznem izpopolnjevanju in usposabljanju delavcev, ki
delajo z viri ionizirajočih sevanj ali v službah varstva pred sevanji ter o
načinu ugotavljanja njihove usposobljenosti (Uradni list SRS, št. 9/81),
izpolnjujejo pogoje iz 29. člena tega pravilnika. 
(3) Delavci, ki so na dan uveljavitve tega pravilnika več kot
10 let opravljali dela in naloge na delovnem mestu, kjer so bili izpostavljeni
ionizirajočim sevanjem in so izpolnjevali pogoje, ki so bili določeni s
pravilnikom iz prejšnjega odstavka, izpolnjujejo pogoje iz 38. člena tega
pravilnika. 
(4) Delavci tujega izvajalca sevalne dejavnosti imajo
ustrezno izobrazbo, določeno v 29. in 38. členu tega pravilnika, če je tuji
izvajalec sevalne dejavnosti pridobil potrdilo iz osmega odstavka 37. člena
ZVISJV. 
(5) Roki iz 34. oziroma 42. člena tega pravilnika se za
delavce v organizacijskih enotah varstva pred sevanji, odgovorne osebe za
varstvo pred sevanji in delavce, ki so opravili usposabljanje iz varstva pred
ionizirajočimi sevanji pred uveljavitvijo tega pravilnika in morajo obnavljati
znanje po določbah 32. oziroma 40. člena tega pravilnika štejejo od dne
opravljanega izpita.
50. člen
(prenehanje veljavnosti)
Z dnem uveljavitve tega pravilnika se prenehajo uporabljati
2., 5. in 7. člen pravilnika o strokovni izobrazbi, zdravstvenih pogojih in
zdravstvenih pregledih oseb, ki smejo delati z viri ionizirajočih sevanj
(Uradni list SFRJ, št. 40/86), pravilnik o strokovni izobrazbi, delovnih
izkušnjah ter obveznem izpopolnjevanju in usposabljanju delavcev, ki delajo z
viri ionizirajočih sevanj ali v službah varstva pred sevanji ter o načinu
ugotavljanja njihove usposobljenosti (Uradni list SRS, št. 9/81) ter členi od
28. do 39. pravilnika o mejah, ki jih ne sme presegati sevanje, kateremu so
izpostavljeni prebivalstvo in tisti, ki delajo z viri ionizirajočih sevanj, o
merjenju stopnje izpostavljenosti ionizirajočim sevanjem oseb, ki delajo z viri
teh sevanj, in o preskušanju kontaminacij delovnega okolja (Uradni list SFRJ,
št. 31/89).
51. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0220-6/2003-1
Ljubljana, dne 28. novembra 2003.
EVA 2002-2711-0090
dr. Dušan Keber l. r. 
Minister 
za zdravje 
Soglašam!
mag. Janez Kopač l. r. 
Minister 
za okolje, prostor in energijo
dr. Slavko Gaber l. r. 
Minister 
za šolstvo, znanost in šport

Priloga
1: Okvirni seznam izobraževalnih programov usposabljanja iz varstva pred
ionizirajočimi sevanji
Priloga
2: Podatki o opravljenih izpitih
* Ta pravilnik delno povzema
vsebini direktiv 96/29/EURATOM, o temeljnih varnostnih standardih za varovanje
zdravja delavcev in prebivalstva pred nevarnostmi, ki jih povzročajo
ionizirajoča sevanja, in 90/641/EURATOM, o operativni zaščiti zunanjih
delavcev, ki so med svojimi dejavnostmi na nadzorovanih območjih izpostavljeni
nevarnosti ionizirajočega sevanja