1. UVODNE DOLOČBE
1. člen
Ta pravilnik določa postopek reševanja pritožb posameznika, ki
meni, da so bile z ravnanjem pooblaščenih uradnih oseb carinske službe
(carinika, inšpektorja ali izterjevalca; v nadaljnjem besedilu: javni uslužbenec)
kratene njegove pravice ali svoboščine. Določa tudi evidentiranje pritožb,
varstvo podatkov in stroške postopka.
2. člen
Posamezni izrazi v tem pravilniku imajo naslednji pomen:
-       
pritožba je vsaka vloga posameznika, v kateri zatrjuje kratenje pravic
in svoboščin s strani pooblaščene uradne osebe carinske službe;
-       
pritožbeni postopek je postopek, predpisan v tem pravilniku, v katerem
se preverijo vsa dejstva v zvezi s pritožbo;
-       
pritožnik je posameznik, ki meni, da so bile z dejanjem pooblaščene
uradne osebe ali opustitvijo dejanja kratene njegove pravice in svoboščine in
se je v skladu z 31.a členom Zakona o carinski službi (Uradni list RS, št.
103/04 – uradno prečiščeno besedilo)
pritožil na Generalni carinski urad;
-       
vodja organizacijske enote je vodja izpostave, direktor carinskega urada
in vodja sektorja;
-       
poročevalec je oseba, pristojna za opravljanje nalog v postopku reševanja
pritožb, in sicer v delu reševanja pritožbe na komisiji.
2. POSTOPEK REŠEVANJA PRITOŽBE
3. člen
(1) Postopek za reševanje pritožbe obsega sprejem, preverjanje,
obravnavanje pritožbe in odločanje o stroških ter posredovanje odgovora pritožniku.
(2) Za vprašanja postopka, ki niso urejena s tem pravilnikom,
se uporabljajo določbe zakona, ki ureja splošni upravni postopek.
2.1 Sprejem pritožbe
4. člen
(1) Pritožnik lahko vloži pritožbo pisno, ustno ali v elektronski
obliki v kateri koli organizacijski enoti carinske službe.
(2) Pritožba v elektronski obliki mora biti varno elektronsko
podpisana in podpis overjen s kvalificiranim potrdilom.
(3) V primeru ustne pritožbe se sestavi zapisnik, ki ga podpišeta
pritožnik in tisti, ki je pritožbo sprejel. Pritožniku se izroči izvod
zapisnika.
5. člen
(1) Če je bila pritožba vložena osebno, mora javni uslužbenec,
pri katerem je bila pritožba vložena, na pritožnikovo zahtevo izdati potrdilo o
vloženi pritožbi.
(2) Javni uslužbenec oziroma organizacijska enota, ki je
pritožbo sprejel, je dolžan pritožbo in vso dokumentacijo, ki se nanjo nanaša,
nemudoma poslati na Generalni carinski urad. V primeru, da je pritožba vložena
v organizacijski enoti carinskega urada, se kopija vložene pritožbe pošlje tudi
direktorju tega carinskega urada.
6. člen
Pritožba mora vsebovati:
-       
ime in priimek ter naslov pritožnika;
-       
kraj, čas in opis dejanja ali opustitve dejanja, zaradi česar pritožnik
meni, da so mu bile kratene pravice in svoboščine;
-       
datum vložitve;
-       
podpis pritožnika.
2.2 Preverjanje pritožbe
7. člen
(1) Pritožbo preverja tričlanska komisija, ki jo po prejemu pritožbe
imenuje generalni direktor Carinske uprave Republike Slovenije (v nadaljnjem
besedilu: generalni direktor).
(2) Komisijo sestavljajo predsednik komisije, ki vodi
postopek, in dva člana. Predsednika komisije se imenuje izmed uslužbencev
Generalnega carinskega urada, izmed članov komisije je eden predstavnik
reprezentativnega sindikata, drugi pa je predstavnik Ministrstva za finance.
(3) Član komisije ne sme biti javni uslužbenec istega carinskega
urada, iz katerega prihaja javni uslužbenec, zoper katerega je vložena pritožba.
8. člen
Generalni direktor lahko na predlog predsednika komisije za
preverjanje navedb v pritožbi ali izvedbo posameznega dejanja v postopku pisno
pooblasti tudi drugega javnega uslužbenca (v nadaljevanju: pooblaščenec).
Pooblaščenec o svojem delu pisno obvešča komisijo.
9. člen
(1) Član komisije ali pooblaščenec mora generalnemu direktorju
predlagati svojo izločitev iz postopka reševanja pritožbe, če obstajajo
razlogi, na podlagi katerih je mogoče dvomiti o njegovi nepristranskosti.
(2) Zaradi pristranskosti lahko izločitev predlaga tudi javni
uslužbenec ali pritožnik.
(3) O izločitvi odloči generalni direktor s sklepom zoper katerega
ni pritožbe.
10. člen
Preverjanje pritožbe zajema ugotavljanje:
-       
zveze med zatrjevanim kratenjem pravice ali svoboščine pritožnika in
dejanjem ali opustitvijo dejanja javnega uslužbenca ter
-       
skladnosti dejanja ali opustitve javnega uslužbenca, očitane v pritožbi,
z zakoni, podzakonskimi predpisi ali pravili stroke.
11. člen
(1) Kadar ima pritožba formalne pomanjkljivosti ali iz vsebine
pritožbe ni mogoče razbrati pravice ali svoboščine, ki je bila pritožniku
kratena, oziroma ni navedeno dejanje ali opustitev dejanja javnega uslužbenca,
ki je povzročila kratenje pravice ali svoboščine pritožnika, komisija od pritožnika
zahteva, da pritožbo v roku osmih dni dopolni.
(2) Če pritožnik v roku iz prejšnjega odstavka pritožbe ne
dopolni ali ne odpravi pomanjkljivosti, se šteje, da je od pritožbe odstopil.
12. člen
(1) Vodja posamezne notranje organizacijske enote (v nadaljnjem
besedilu: vodja) je komisiji dolžan posredovati vse potrebne podatke in
dokumentacijo za obravnavo pritožbe ter omogočiti vpogled v spise in druge
dokumente, ki se vodijo pri delu službe.
(2) Kadar se vodja s predlaganimi ukrepi iz prejšnjega odstavka
ne strinja, o izvedbi ukrepa odloči generalni direktor.
(3) Dokumentacija, ki ima oznako zaupnosti ali tajnosti, se
sme pregledovati samo ob prisotnosti odgovorne osebe oziroma druge osebe, ki jo
ta pooblasti.
(4) O vseh predlaganih in izvedenih ukrepih se napiše uradni
zaznamek in se vloži v spis.
13. člen
Komisija lahko:
-       
opravi razgovor z javnim uslužbencem, pritožnikom, pričami in z osebami,
ki so kakor koli povezane z uradnim postopkom javnega uslužbenca;
-       
sooči javnega uslužbenca in pritožnika, javnega uslužbenca z drugim
javnim uslužbencem;
-       
zahteva od javnega uslužbenca poročilo o dogodku;
-       
zahteva od pristojnih služb strokovna mnenja in dopolnitev ali izvedbo
drugih ukrepov, ki so potrebni za razjasnitev dejanskega stanja ali določenih
pravnih vprašanj;
-       
opravi ogled kraja dogodka;
-       
opravi rekonstrukcijo dogodka in
-       
izvede druge ukrepe, ki so potrebni za ugotovitev dejanskega stanja.
14. člen
(1) Javni uslužbenec, zoper katerega je vložena pritožba, se
povabi na razgovor v primernem roku, ki ne sme biti krajši od treh dni od
dneva, ko mu je bilo vabilo vročeno oziroma je bil vabljen ustno.
(2) Ob soglasju javnega uslužbenca se lahko rok določen v
prejšnjem odstavku, skrajša.
(3) Javni uslužbenec lahko v postopku za reševanje pritožbe
predloži listine in druge dokaze.
(4) V postopku si lahko javni uslužbenec zagotovi pravno pomoč
ali strokovno pomoč drugega javnega uslužbenca.
15. člen
Če se v postopku preverjanja pritožbe ugotovi, da:
-       
je pritožnik odstopil od pritožbe,
-       
gre za pritožbo, o kateri je bilo v postopku že odločeno,
-       
je organ nepristojen za dajanje odgovora na pritožbo,
-       
je pritožbo vložila neupravičena oseba, se postopek ustavi in o tem
pisno obvesti pritožnik.
2.3 Seja komisije
16. člen
(1) Sejo komisije skliče predsednik komisije, kadar je to
potrebno za razjasnitev dejanskega stanja ali na predlog pritožnika oziroma
javnega uslužbenca, s pisnim vabilom najmanj pet dni pred sejo. V vabilu se
določi datum, kraj in čas seje ter zadeva, ki bo obravnavana na seji.
(2) Na sejo komisije se lahko vabijo poleg pritožnika in javnega
uslužbenca tudi druge osebe in strokovnjaki, če je to potrebno za razjasnitev
posameznih strokovnih vprašanj.
17. člen
(1) Seja komisije ni javna. Izključitev javnosti ne velja za tiste,
ki so bili na sejo vabljeni.
(2) Seja se praviloma opravi na sedežu Generalnega carinskega
urada.
18. člen
(1) Predsednik komisije vodi sejo in skrbi, da se pritožba vsestransko
preveri in pretehta.
(2) Na seji predsednik komisije seznani komisijo in vse prisotne
z vsebino pritožbe in izsledki preverjanja.
(3) Člani komisije imajo pravico postavljati vabljenim vprašanja
in predlagati izvedbo dodatnih ukrepov za ugotovitev dejanskega stanja.
(4) Komisija lahko odloči, da se razprava o konkretni pritožbi
prekine, ter odredi izvedbo dodatnih ukrepov za ugotavljanje določenih okoliščin
in dejstev ter določi rok za izvedbo.
19. člen
(1) O seji komisije se piše zapisnik tako, da predsednik komisije
narekuje vsebino zapisnika.
(2) Zapisnik mora vsebovati:
-       
ime in sedež organa, ki opravlja dejanje;
-       
datum, čas, kraj in zadevo, o kateri teče postopek;
-       
sestavo komisije in prisotnost vabljenih oseb ter njihovih zastopnikov
ali pooblaščencev;
-       
opozorilo predsednika komisije na dolžnost spoštovanja predpisov s področja
varstva osebnih, zaupnih in tajnih podatkov;
-       
navedbo obravnavanih pritožb;
-       
vsebino postavljenih vprašanj in odgovorov;
-       
mnenja in predloge članov komisije;
-       
morebitno odločitev o prekinitvi razprave o konkretni pritožbi in
odreditvi dodatnih ukrepov;
-       
vse listine, ki so bile uporabljene na seji.
2.4 Odgovor pritožniku
20. člen
(1) Komisija na podlagi ugotovljenih dejstev, okoliščin in
dokazov v postopku odloči o utemeljenosti pritožbe in o vsebini odgovora pritožniku.
(2) Vsi člani komisije so se dolžni opredeliti do razlogov in
njihove utemeljenosti ter do končnega predloga odgovora pritožniku, ki ga
pripravi predsednik komisije in mora biti sestavljen v okviru razlogov iz pritožbe.
Odgovor pritožniku podpiše generalni direktor.
(3) Odločitev komisije iz prejšnjega odstavka je dokončna.
21. člen
Odgovor se pošlje pritožniku in javnemu uslužbencu, zoper
katerega je bila vložena pritožba, ter notranji organizacijski enoti, v kateri
javni uslužbenec dela.
3. STROŠKI POSTOPKA
22. člen
(1) Pritožnik nosi svoje stroške postopka. To so predvsem stroški
sestave pritožbe, prihoda na sejo ter stroški za priče, ki jih je sam
predlagal.
(2) Člani komisije lahko za prihod na sejo komisije uporabijo
službeno vozilo, oziroma jim pripada povračilo prevoznih stroškov z javnim
prevoznim sredstvom oziroma povračilo kilometrine v višini, ki je določena za
prevoz na delo in z dela. Povračilo prevoznih stroškov pripada tudi pričam, ki
jih na sejo povabi komisija.
(3) Vsem ostalim udeležencem (pravni zastopniki,
strokovnjaki...) pritožbenega postopka ne pripada pravica do povračila kakršnihkoli
stroškov, na kar jih je potrebno opozoriti v vabilu ali ob prvem razgovoru.
4. VARSTVO PODATKOV
23. člen
Vsi sodelujoči v postopku za reševanje pritožbe so dolžni
podatke, ki se nanašajo na pritožbo, varovati po določbah predpisov, ki urejajo
varstvo osebnih podatkov, tajnih podatkov, poslovne skrivnosti in davčne
tajnosti.
5. EVIDENTIRANJE PRITOŽB
24. člen
Vse pritožbe se evidentirajo in sproti vnašajo v evidenco pritožb,
ki jo vodi služba, ki jo določi generalni direktor.
25. člen
(1) Evidenca vsebuje predvsem podatke o pritožbi: datum in način
vložitve, razlog pritožbe, notranjo organizacijsko enoto, v kateri javni uslužbenec
dela, in datum odgovora. Podatki se hranijo v evidencah do pet let.
(2) Vzorec evidence je v prilogi 1 tega pravilnika, ki je njegov
sestavni del.
(3) O reševanju pritožb pošilja pristojna služba letna poročila
ministrstvu, pristojnemu za finance.
6. KONČNA DOLOČBA
26. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 429-08-1/2005/3
Ljubljana, dne 4. aprila 2005.
EVA 2005-1611-0110
dr. Andrej Bajuk l. r.
Minister
za finance

Priloga
1: Evidenca pritožba