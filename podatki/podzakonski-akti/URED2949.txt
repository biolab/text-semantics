1. člen
(predmet urejanja)
Ta uredba določa organe v sestavi
ministrstev (v nadaljnjem besedilu: organ v sestavi), poimenovanje predstojnice
oziroma predstojnika (v nadaljnjem besedilu: predstojnik), delovna področja
organov v sestavi in merila, po katerih se določa, v katerih primerih
ministrstvo izvaja za organ v sestavi naloge strokovne pomoči predstojniku na
področju upravljanja s kadrovskimi, finančnimi, informacijskimi oziroma drugimi
viri (v nadaljnjem besedilu: naloge strokovne pomoči pri upravljanju).
2. člen
(vodenje organov v sestavi)
(1) Organ v sestavi vodi direktor, če zakon
ali ta uredba ne določa drugače.
(2) Inšpektorat kot organ v sestavi vodi v
skladu z zakonom, ki ureja inšpekcijsko nadzorstvo, glavni inšpektor.
(3) Generalštab Slovenske vojske vodi v
skladu z zakonom, ki ureja obrambo, načelnik.
(4) Organ v sestavi, v katerem je
sistemiziranih več kot 200 delovnih mest, vodi generalni direktor, razen v
primerih iz drugega in tretjega odstavka tega člena.
3. člen
(izvajanje nalog strokovne pomoči)
(1) Ministrstvo izvaja vse naloge strokovne
pomoči pri upravljanju za organ v sestavi, če je v organu v sestavi
sistemiziranih manj kot 60 delovnih mest. V tem primeru se v aktu o notranji
organizaciji in sistemizaciji delovnih mest za organ v sestavi ne sistemizira
posebnih delovnih mest za izvajanje nalog strokovne pomoči pri upravljanju.
(2) Naloge strokovne pomoči lahko izvaja
organ v sestavi samostojno, če je v organu sistemiziranih najmanj 60 delovnih
mest.
(3) Minister lahko način izvajanja nalog
strokovne pomoči za organ v sestavi podrobneje uredi z internim aktom.
4. člen
(Ministrstvo za delo, družino, socialne zadeve in enake možnosti)
(1) V sestavi Ministrstva za delo, družino, socialne zadeve in enake možnosti je:
-      
Inšpektorat Republike Slovenije za delo.
(2) Inšpektorat Republike Slovenije za delo
opravlja naloge inšpekcijskega nadzora nad izvajanjem zakonov, drugih
predpisov, kolektivnih pogodb in splošnih aktov, ki urejajo delovna razmerja,
plače in druge prejemke iz delovnega razmerja, zaposlovanje delavcev doma in v
tujini, sodelovanje delavcev pri upravljanju, stavko ter varnost in zdravje pri
delu, naloge inšpekcijskega nadzora nad izvajanjem Zakona o socialnem varstvu
in predpisov, izdanih na njegovi podlagi, ter drugih predpisov, ki določajo javna
pooblastila ali druge naloge izvajalcev socialno varstvene dejavnosti ter druge
naloge socialne inšpekcije, naloge inšpekcijskega nadzora nad zakonitostjo dela
izvajalcev postopkov za ugotavljanje in potrjevanje poklicnih kvalifikacij ter
zakonitostjo in strokovnostjo dela komisij ter nadzorstvo nad izvajanjem
zakonov in predpisov, ki to izrecno določajo.
5. člen
(Ministrstvo za finance)
(1) V sestavi Ministrstva za finance so:
-      
Finančna uprava Republike Slovenije,
-      
Uprava Republike Slovenije za javna plačila,
-      
Urad Republike Slovenije za nadzor proračuna,
-      
Urad Republike Slovenije za preprečevanje
pranja denarja.
(2) Finančna
uprava Republike Slovenije opravlja naloge na področju odmere in obračuna obveznih dajatev; carinjenja blaga; finančnega nadzora; finančne
preiskave; nadzora nad prirejanjem
iger na srečo; nadzora nad prijavo vnosa in iznosa gotovine na območje ali z območja EU; nadzora nad vnosom, iznosom, tranzitom in prenosom blaga v
skladu s carinskimi predpisi
ter predpisi, s katerimi so določeni posebni ukrepi zaradi interesov varnosti, varovanja zdravja in
življenja ljudi, živali in rastlin,
varstva okolja, varovanja kulturne dediščine, varstva pravic intelektualne lastnine ter ukrepi
trgovinske politike; izvršbe; odločanja v upravnih in prekrškovnih postopkih po predpisih, za izvajanje katerih je pristojna finančna
uprava; izvajanja ukrepov zunanjetrgovinske
in skupne kmetijske politike; hrambe, prodaje in uničenja zaseženega, odvzetega, odstopljenega ali najdenega blaga ter nadzora nad uničenjem blaga;
sodelovanja in izmenjave podatkov
z organi EU, pristojnimi organi držav članic EU in pristojnimi organi drugih držav ter sodelovanja z mednarodnimi organizacijami in strokovnimi združenji z
delovnega področja finančne
uprave; sklepanje vnaprejšnjih cenovnih sporazumov in sporazumov o načinu izmenjave podatkov s področja dela finančne uprave; zbiranja, preverjanja,
analiziranja, hrambe statističnih podatkov o blagovni menjavi z državami članicami EU in tretjimi državami ter posredovanja teh
podatkov organu, pristojnemu za
državno statistiko; obveščanja zavezancev o izvajanju predpisov; proučevanja in analiziranja delovanja sistema obveznih dajatev ter zagotavljanja obvladovanj
tveganj; spremljanja izvajanja
predpisov iz pristojnosti finančne uprave in učinkov posameznih rešitev z vnaprej določenimi merili; opravljanja
računovodskih in finančnih
nalog pri pobiranju obveznih dajatev in drugih denarnih nedavčnih obveznosti.
(3) Uprava
Republike Slovenije za javna plačila opravlja naloge na področjih izvajanja
plačil neposrednih in posrednih uporabnikov državnega in občinskih proračunov,
zbiranja informacij o plačilih iz proračuna in o prihodkih v proračun Republike
Slovenije, zagotavljanja informacij, na podlagi katerih je omogočeno gospodarno
ravnanje s sredstvi javnih financ ter upravljanje in nadzor nad javnofinančnimi
prihodki, ter zagotavljanja tehnološke in izvedbene podpore zakladniškemu
poslovanju na ravni države in občin.
(4) Urad Republike
Slovenije za nadzor proračuna opravlja naloge na področjih usmerjanja,
koordinacije in kontrole delovanja sistema notranjega nadzora javnih financ v
Republiki Sloveniji, neodvisnega nadzora nad izvajanjem in porabo evropskih
skladov in nacionalnega sofinanciranja, inšpekcijskega nadzora državnega
proračuna, usmerjanja in koordinacije zaščite finančnih interesov Evropske
skupnosti in boja proti goljufijam.
(5) Urad Republike
Slovenije za preprečevanje pranja denarja opravlja naloge na področjih
preprečevanja in odkrivanja pranja denarja, odkrivanja korupcijskih in nekaterih
drugih hudih kaznivih dejanj, nudenja mednarodne pravne pomoči v kazenskih
zadevah na področjih pranja denarja in odvzema premoženjske koristi iz kaznivih
dejanj ter nadzora nad zavezanci za izvajanje predpisov s področja
preprečevanja pranja denarja.
6. člen
(Ministrstvo za gospodarski razvoj in
tehnologijo)
(1) V sestavi Ministrstva za gospodarski
razvoj in tehnologijo so:
-      
Urad Republike Slovenije za intelektualno
lastnino,
-      
Urad Republike Slovenije za meroslovje,
-      
Tržni inšpektorat Republike Slovenije.
(2) Urad Republike Slovenije za
intelektualno lastnino opravlja upravne in strokovne naloge na področjih
varstva industrijske lastnine in varstva avtorskih ter sorodnih pravic.
(3) Urad Republike Slovenije za meroslovje
opravlja strokovne, upravne in inšpekcijske naloge na področju urejanja
nacionalnega meroslovnega sistema, vključno s sistemom na področju izdelkov iz
plemenitih kovin, ter naloge, povezane s priznanjem Republike Slovenije za
poslovno odličnost. 
(4) Tržni inšpektorat Republike Slovenije
opravlja naloge inšpekcijskega nadzora nad izvajanjem zakonov in drugih
predpisov na področjih prometa blaga in storitev, varstva potrošnikov,
trgovine, gostinstva, obrti, gradbenih proizvodov in varnosti proizvodov v
pristojnosti ministrstva ter nadzorstvo nad izvajanjem zakonov in predpisov, ki
to izrecno določajo in naloge inšpekcijskega nadzora nad izvajanjem zakonov,
drugih predpisov in splošnih aktov o pošti.
6.a člen
(črtan)
7. člen
(črtan)
8. člen
(Ministrstvo za kmetijstvo, gozdarstvo in
prehrano)
(1) V sestavi Ministrstva za kmetijstvo,
gozdarstvo in prehrano so: 
-      
Agencija Republike Slovenije za kmetijske trge
in razvoj podeželja, 
-      
Uprava Republike Slovenije za varno hrano,
veterinarstvo in varstvo rastlin, 
-      
Inšpektorat Republike Slovenije za kmetijstvo,
gozdarstvo, lovstvo in ribištvo. 
(2) Agencija Republike Slovenije za
kmetijske trge in razvoj podeželja opravlja upravne, strokovne in razvojne
naloge, ki se nanašajo na izvajanje ukrepov na področjih kmetijstva,
gozdarstva, živilstva in ribištva skladno s skupno kmetijsko in ribiško
politiko Evropske unije ter na druge naloge za izvajanje ukrepov kmetijske
politike ter promocije. 
(3) Uprava Republike Slovenije za varno
hrano, veterinarstvo in varstvo rastlin opravlja upravne in strokovne naloge
ter naloge uradnega nadzora na področju varnosti, kakovosti in označevanja
kmetijskih pridelkov in živil, vključno z gensko spremenjenimi živili, razen
upravnih nalog na področju kakovosti kmetijskih pridelkov in živil, ki se
nanašajo na pripravo predlogov predpisov in drugih aktov in gradiv, vodenje
registrov in evidenc ter poročanje, in upravnih nalog na področju zaščite
kmetijskih pridelkov in živil (sheme kakovosti); na področju varnosti,
kakovosti in označevanja naravnih mineralnih vod, krme, vključno z gensko
spremenjeno krmo; uporabe materialov ter izdelkov, namenjenih za stik z živili
v postopkih pridelave, predelave in distribucije živil, vključno s prodajo na
drobno; vode za napajanje živali; na področju živalskih stranskih proizvodov in
pridobljenih proizvodov, ki niso namenjeni prehrani ljudi, razen nalog, ki so v
pristojnosti Agencije Republike Slovenije za okolje in Inšpektorata Republike
Slovenije za kmetijstvo, gozdarstvo, lovstvo in ribištvo; na področju
identifikacije in registracije živali, zdravja živali, varstva prebivalstva
pred zoonozami, zaščite živali, uporabe in z uporabo povezane sledljivosti
zdravil v veterinarski medicini, preventive pri razmnoževanju živali, varstva
rastlin, semenskega materiala kmetijskih rastlin, razen nalog javne službe na
področju semenarstva; ocenjevanja aktivnih snovi ter ocenjevanja in
registracije fitofarmacevtskih sredstev; prometa in uporabe fitofarmacevtskih
sredstev, testiranja naprav za nanašanje fitofarmacevtskih sredstev; analize
tveganja ter obveščanja prebivalstva in izpolnjevanja mednarodnih obveznosti iz
pristojnosti uprave. Uprava Republike Slovenije za varno hrano, veterinarstvo
in varstvo rastlin opravlja tudi naloge inšpekcijskega nadzora na področju
varstva novih sort kmetijskih rastlin. Inšpekcijski nadzor znotraj Uprave
Republike Slovenije za varno hrano, veterinarstvo in varstvo rastlin izvaja
inšpekcija za varno hrano, veterinarstvo in varstvo rastlin v skladu s
pristojnostmi, ki so določene za inšpektorje za hrano, uradne veterinarje in fitosanitarne
inšpektorje po področnih zakonih. 
(4) Inšpektorat Republike Slovenije za
kmetijstvo, gozdarstvo, lovstvo in ribištvo opravlja naloge inšpekcijskega
nadzora nad izvajanjem predpisov s področij kmetijstva, varstva kmetijskih
zemljišč, delovanjem agrarnih skupnosti, promocije kmetijskih in živilskih
proizvodov, vina in drugih proizvodov iz grozdja in vina, vključno z nalogami
uradnega nadzora na področju varnosti, kakovosti in označevanjem vina in drugih
proizvodov iz grozdja in vina, razvoja podeželja, ukrepov kmetijske politike,
zootehnike, na področju identifikacije in registracije živali, nad izvajanjem
rejskih programov ter delovanjem selekcijskih centrov, delovanjem javnih služb
v kmetijstvu, dobre kmetijske prakse, prometom in uporabo organskih in
mineralnih gnojil in sredstev za izboljšanje tal ter njihove uporabe na
obdelovalnih in pašnih površinah, na področju živalskih stranskih proizvodov in
pridobljenih proizvodov, ki niso namenjeni prehrani ljudi, razen nalog, ki so v
pristojnosti Agencije Republike Slovenije za okolje in Uprave Republike
Slovenije za varno hrano, veterinarstvo in varstvo rastlin, nad uporabo
biološko razgradljivih odpadkov, varstvom voda in kmetijskih zemljišč pred
onesnaževanjem z nitrati iz kmetijskih virov, na področju soobstoja gensko
spremenjenih kmetijskih rastlin, gozdarstva, lovstva in varstva prostoživečih
živalskih vrst, sladkovodnega in morskega ribištva, lahko opravlja tudi
kontrolo v postopkih izvajanja ukrepov iz pristojnosti Agencije Republike
Slovenije za kmetijske trge in razvoj podeželja.
8.a člen
(Ministrstvo za kulturo)
(1) V
sestavi Ministrstva za kulturo sta:
-      
Arhiv Republike Slovenije,
-      
Inšpektorat Republike Slovenije za kulturo in
medije.
(2) Arhiv
Republike Slovenije opravlja upravne in strokovne naloge na področjih varstva
dokumentarnega in arhivskega gradiva, ki nastaja pri državnih organih in drugih
zakonsko določenih osebah, ter upravne in strokovne naloge skupnega pomena
varstva arhivskega gradiva v državi.
(3) Inšpektorat
Republike Slovenije za kulturo in medije opravlja naloge inšpekcijskega nadzora
nad izvrševanjem zakonov, drugih predpisov in splošnih aktov, ki urejajo
varstvo kulturne dediščine, varstvo dokumentarnega in arhivskega gradiva,
medije in avdiovizualno kulturo, knjižnice in obvezni izvod publikacij ter
uresničevanje javnega interesa na področju kulture.
8.b člen
(Ministrstvo za javno upravo)
(1) V sestavi Ministrstva za javno upravo
je: 
-      
Inšpektorat za javni sektor. 
(2) Inšpektorat za javni sektor opravlja
naloge inšpekcijskega nadzora nad izvajanem predpisov in splošnih aktov s
področja delovnih razmerij javnih uslužbencev in plač v javnem sektorju ter
naloge inšpekcijskega nadzora nad izvajanjem predpisov, ki urejajo splošni
upravni postopek in posebne upravne postopke, upravno poslovanje in dostop do
informacij javnega značaja.
8.c člen
(Ministrstvo za okolje in prostor)
(1) V sestavi Ministrstva za okolje in
prostor so: 
-      
Agencija Republike Slovenije za okolje, 
-      
Geodetska uprava Republike Slovenije, 
-      
Uprava Republike Slovenije za jedrsko varnost, 
-      
Inšpektorat Republike Slovenije za okolje in
prostor. 
(2) Agencija Republike Slovenije za okolje
opravlja upravne in strokovne naloge na področjih celovitega varstva okolja in
naravnih dobrin, varstva voda, zraka in tal, presoje vplivov na okolje, javnih
služb varstva okolja in naravnih dobrin, varstva pred hrupom in drugimi
tveganji za okolje, ohranjanja narave, gospodarjenja z vodno infrastrukturo,
upravljanja z vodnimi zemljišči v lasti države, monitoringov in drugega
evidentiranja meteoroloških, hidroloških, agroloških in ekoloških razmer,
meteoroloških, hidroloških in ekoloških analiz in ekspertiz, napovedovanja
meteoroloških in hidroloških procesov ter snežnih plazov, opozarjanja na
nevarne razmere in izredne pojave, letalske meteorologije, monitoringa in
drugega evidentiranja seizmoloških, geoloških in drugih geofizikalnih pojavov,
njihovih rajonizacij in kategorizacij, ocenjevanja potresne nevarnosti,
varstva, zaščite in hitrega obveščanja o potresnih pojavih, ravnanja z odpadki,
razen radioaktivnih, sodelovanja v sistemu zaščite in reševanja, odprave
posledic naravnih in drugih nesreč, izpolnjevanja mednarodnih obveznosti s teh
področij in mednarodne izmenjave podatkov. 
(3) Geodetska uprava Republike Slovenije
opravlja strokovne in upravne naloge vzpostavitve, vodenja in vzdrževanja zbirk
podatkov na področju osnovnega geodetskega sistema, evidentiranja nepremičnin,
množičnega vrednotenja nepremičnin, državne meje, prostorskih enot in hišnih
številk, topografskega in kartografskega sistema ter koordinira povezljivost
zbirk podatkov o prostoru in nepremičninah. 
(4) Uprava Republike Slovenije za jedrsko
varnost opravlja upravne in razvojne naloge na področjih sevalne in jedrske
varnosti, izvajanja sevalnih dejavnosti in uporabe virov sevanja, z izjemo v
zdravstvu ali veterinarstvu, varstva okolja pred ionizirajočimi sevanji,
fizičnega varovanja jedrskih snovi in objektov, neširjenja jedrskega orožja in
varovanja jedrskega blaga, spremljanja stanja radioaktivnosti okolja in odgovornosti
za jedrsko škodo, opravlja tudi naloge inšpekcijskega nadzora na naštetih
področjih in ob izrednih radioloških ali jedrskih dogodkih sodeluje z
Republiškim štabom civilne zaščite pri določanju zaščitnih ukrepov za
prebivalstvo in obveščanju. 
(5) Inšpektorat Republike Slovenije za
okolje in prostor opravlja naloge inšpekcijskega nadzora nad izvajanjem
predpisov s področij varstva okolja: kakovost zraka, ravnanje z odpadki,
čezmejno pošiljanje odpadkov, kakovost voda, emisije snovi v vode, industrijsko
onesnaževanje in tveganje, hrup, elektromagnetno sevanje, svetlobno
onesnaževanje, nadzor nad emisijami oziroma drugimi nepravilnostmi pri uporabi
kemikalij; ohranjanja narave, urejanja voda in gospodarjenje z njimi in nadzora
nad gensko spremenjenimi organizmi; naloge inšpekcijskega nadzora nad
izvrševanjem predpisov in splošnih aktov glede urejanja prostora in naselij,
graditvijo objektov in izvedbo gradbenih konstrukcij, izpolnjevanjem bistvenih
zahtev za objekte, stanovanjskimi zadevami in geodetsko dejavnostjo.
9. člen
(črtan)
10. člen
(Ministrstvo za notranje zadeve)
(1) V sestavi Ministrstva za notranje
zadeve so: 
-      
Policija, 
-      
Inšpektorat Republike Slovenije za notranje
zadeve. 
(2) Policija opravlja naloge na področjih
varovanja življenja, osebne varnosti in premoženja ljudi, preprečevanja,
odkrivanja in preiskovanja kaznivih dejanj in prekrškov, odkrivanja in
prijemanja storilcev kaznivih dejanj in prekrškov, drugih iskanih oseb ter
njihovega izročanja pristojnim organom, zbiranja dokazov in raziskovanja okoliščin,
ki so pomembne za ugotovitev premoženjske koristi, ki izvira iz kaznivih dejanj
in prekrškov, vzdrževanja javnega reda, nadzora in urejanja prometa na javnih
cestah in nekategoriziranih cestah, ki so dane v uporabo za javni promet,
varovanja državne meje in opravljanja mejne kontrole, tujcev, varovanja
določenih oseb, organov, objektov in okolišev; varovanja določenih delovnih
mest in tajnosti podatkov državnih organov. 
(3) Inšpektorat Republike Slovenije za
notranje zadeve opravlja naloge inšpekcijskega nadzora nad izvrševanjem
predpisov na področju zasebnega varstva in detektivske dejavnosti ter področju
upravnih notranjih zadev. Če zakon tako določa, opravlja Inšpektorat Republike
Slovenije za notranje zadeve na področju upravnih notranjih zadev naloge
prekrškovnega organa. 
11. člen
(Ministrstvo za obrambo)
(1) V sestavi Ministrstva za obrambo so:
-      
Generalštab Slovenske vojske,
-      
Uprava Republike Slovenije za zaščito in
reševanje,
-      
Inšpektorat Republike Slovenije za obrambo,
-      
Inšpektorat Republike Slovenije za varstvo pred
naravnimi in drugimi nesrečami.
(2) Generalštab Slovenske vojske opravlja
vojaške strokovne naloge na področjih razvoja, načrtovanja, organizacije,
usposabljanja in delovanja Slovenske vojske.
(3) Uprava Republike Slovenije za zaščito in
reševanje opravlja upravne in strokovne naloge zaščite, reševanja in pomoči ter
druge naloge varstva pred naravnimi in drugimi nesrečami.
(4) Inšpektorat Republike Slovenije za
obrambo opravlja naloge inšpekcijskega nadzora nad izvrševanjem predpisov na obrambnem
področju in nad izvajanjem zakona o tajnih podatkih ter predpisov, sprejetih na
njegovi podlagi, v delu, ki se nanašajo na obrambno področje.
(5) Inšpektorat Republike Slovenije za
varstvo pred naravnimi in drugimi nesrečami opravlja naloge inšpekcijskega
nadzora nad izvrševanjem predpisov, ki urejajo sistem varstva pred naravnimi in
drugimi nesrečami, področje varstva pred požarom, varstva pred utopitvami ter
zaščito in reševanje.
12. člen
(črtan)
13. člen
(Ministrstvo za
pravosodje)
(1) V sestavi Ministrstva za pravosodje je:
-      
Uprava Republike Slovenije za izvrševanje
kazenskih sankcij. 
(2) Uprava Republike Slovenije za
izvrševanje kazenskih sankcij opravlja upravne in strokovne naloge na področju
izvrševanja kazenskih sankcij ter varnostnih ukrepov.
14. člen
(Ministrstvo za infrastrukturo)
(1) V sestavi Ministrstva za infrastrukturo
so: 
-      
Direkcija Republike Slovenije za
infrastrukturo, 
-      
Uprava Republike Slovenije za pomorstvo, 
-      
Inšpektorat Republike Slovenije za
infrastrukturo. 
(2) Direkcija Republike Slovenije za
infrastrukturo opravlja strokovno tehnične, upravne, organizacijske in razvojne
naloge na področjih graditve, vzdrževanja in varstva državnih cest ter varstva
prometa na njih, nadzora nad njihovim stanjem, upravne naloge na področju pobiranja
povračil za uporabo cest, vodenje evidence o državnih cestah, druge naloge,
določene z zakonom in podzakonskimi predpisi, ki urejajo javne ceste; Direkcija
Republike Slovenije za infrastrukturo opravlja strokovno tehnične,
organizacijske in razvojne naloge na področjih gradnje, nadgradnje, obnov in
vzdrževanja javne železniške infrastrukture, ter druge naloge, določene z
zakoni in podzakonskimi predpisi, ki urejajo javno železniško infrastrukturo. 
(3) Uprava Republike Slovenije za pomorstvo
opravlja upravne in strokovne naloge na področjih pomorstva in pristaniške
infrastrukture, nadzora nad izvajanjem reda v pristaniščih, preostalih delih
teritorialnega morja in notranjih morskih voda, varnostjo plovbe, opravljanjem
pomorskega prometa in vzdrževanjem objektov za varnost plovbe in plovnih poti,
opravlja inšpekcijski nadzor nad izvajanjem predpisov na področju morskega
prometa in pristaniške infrastrukture ter inšpekcijski nadzor nad izvajanjem
predpisov, ki urejajo plovbo po celinskih vodah. 
(4) Inšpektorat Republike Slovenije za
infrastrukturo opravlja naloge inšpekcijskega nadzora nad izvajanjem predpisov
na področjih železniškega prometa, cestnega prometa in prometne infrastrukture
za vse vrste prometa ter na področju žičniških naprav in varnosti na smučiščih,
naloge inšpekcijskega nadzora nad izvajanjem določb predpisov, ki določajo
pravila cestnega prometa, in predpisov, izdanih na njegovi podlagi, predpisov,
povezanih z delom subjektov, ki usposabljajo kandidate za voznike motornih
vozil, izvajajo programe za voznike začetnike in izvajajo programe dodatnih
izobraževanj in usposabljanj voznikov ter spremljevalcev izrednih prevozov,
predpisov, ki urejajo pogoje za dajanje motornih in priklopnih vozil na trg,
njihovo registracijo in udeležbo v cestnem prometu, pogoje za opravljanje nalog
tehničnih služb, strokovnih in registracijskih organizacij, predpisov, ki
določajo pogoje za prevoz nevarnega blaga za posamezne vrste prometa, naloge
inšpekcijskega nadzora nad izvrševanjem zakona, ki ureja energijo, in
podzakonskih predpisov, izdanih na podlagi zakona ter drugih predpisov, ki
pooblaščajo energetske inšpektorje za izvajanje nadzora, in naloge
inšpekcijskega nadzora nad izvajanjem določil zakona, ki ureja rudarstvo in na
njegovi podlagi izdanih predpisov, tehničnih predpisov in predpisov s področja
varnosti in zdravja pri delu ter drugih predpisov pri raziskovanju in
izkoriščanju mineralnih surovin ter pri izvajanju drugih rudarskih del. 
(5) Ne glede na določbe prvega in drugega
odstavka 3. člena te uredbe izvaja Uprava Republike Slovenije za pomorstvo
naloge strokovne pomoči samostojno, če tako določa akt o notranji organizaciji
in sistemizaciji delovnih mest.
15. člen
(Ministrstvo za izobraževanje, znanost in
šport)
(1) V sestavi Ministrstva za izobraževanje,
znanost in šport sta: 
-      
Urad Republike Slovenije za mladino, 
-      
Inšpektorat Republike Slovenije za šolstvo in
šport. 
(2) Urad Republike Slovenije za mladino
opravlja naloge, ki se nanašajo na načrtovanje in izvajanje ukrepov s področja
mladinske politike, na izvajanje socialne politike otrok in mladine, vzgoje in
neformalnega izobraževanja, prostočasnih dejavnosti, kulture, javnega
obveščanja in mednarodnega sodelovanja na teh področjih. 
(3) Inšpektorat Republike Slovenije za
šolstvo in šport opravlja naloge inšpekcijskega nadzora nad izvajanjem zakonov,
drugih predpisov in aktov, ki urejajo organizacijo in opravljanje dejavnosti
vzgoje in izobraževanja, ki jo izvajajo vrtci, osnovne šole, glasbene šole,
nižje in srednje poklicne šole, srednje tehniške in strokovne šole, gimnazije,
višje strokovne šole, zavodi za izobraževanje in usposabljanje otrok in
mladostnikov s posebnimi potrebami, organizacije za izobraževanje odraslih,
zasebniki, ki izobražujejo po javno veljavnih vzgojno-izobraževalnih programih,
domovi za učence in dijaški domovi, ter nad opravljanjem dejavnosti s področja
športa.
15.a člen
(črtan)
16. člen
(Ministrstvo za zdravje)
(1) V sestavi Ministrstva za zdravje so:
-      
Uprava Republike Slovenije za varstvo pred
sevanji,
-      
Urad Republike Slovenije za kemikalije,
-      
Zdravstveni inšpektorat Republike Slovenije.
(2) Uprava Republike Slovenije za varstvo
pred sevanji opravlja strokovne, upravne, nadzorne in razvojne naloge ter
naloge inšpekcijskega nadzora na področjih izvajanja dejavnosti in uporabe
virov ionizirajočih sevanj v zdravstvu in veterinarstvu, varovanja zdravja
ljudi pred škodljivimi vplivi ionizirajočih sevanj, sistematičnega
pregledovanja delovnega in bivalnega okolja zaradi izpostavljenosti ljudi
naravnim virom ionizirajočih sevanj, izvajanja monitoringa radioaktivne
kontaminacije živil in pitne vode, omejevanja, zmanjševanja in preprečevanja
zdravju škodljivih vplivov neionizirajočih sevanj ter presojanja ustreznosti in
pooblaščanja izvedencev varstva pred sevanji.
(3) Urad Republike Slovenije za kemikalije
opravlja strokovne in upravne naloge ter naloge inšpekcijskega nadzora nad
izvajanjem predpisov, ki urejajo varovanje zdravja ljudi in okolja pred
škodljivimi vplivi in učinki kemikalij, proizvodnjo, promet in uporabo kemikalij
na podlagi mednarodnih sporazumov in konvencij, dobro laboratorijsko prakso na
podlagi OECD načel, ter strokovne in upravne naloge na področju kozmetičnih
proizvodov.
(4) Zdravstveni inšpektorat Republike Slovenije opravlja naloge
inšpekcijskega nadzora na področjih nalezljivih bolezni, prehranskih dopolnil,
živil za posebne prehranske oziroma zdravstvene namene, proizvodnje in prometa
materialov ter izdelkov, namenjenih za stik z živili, in njihove uporabe v
postopkih proizvodnje in distribucije prehranskih dopolnil ter živil za posebne
prehranske oziroma zdravstvene namene, pitne vode, omejevanja porabe alkohola,
kozmetičnih proizvodov, igrač, tobaka, tobačnih proizvodov, kopalnih voda,
minimalnih sanitarno-zdravstvenih pogojev v javnih zdravstvenih zavodih, pri
pravnih in fizičnih osebah, ki opravljajo zdravstveno dejavnost, v dejavnostih
na področjih otroškega varstva, vzgoje, izobraževanja, gostinstva, turizma,
higienske nege, sociale, zdravstveno higienskega stanja začasnih bivališč ob
naravnih nesrečah in evakuacijah, splošne varnosti proizvodov v pristojnosti
ministrstva, razen kemikalij, zdravil, medicinskih pripomočkov in virov sevanj
ter drugih predpisov z delovnega področja ministrstva.
17. člen
(črtan)
18. člen
(koordinacija na področju varnosti hrane
oziroma živil)
Vlada s posebno uredbo uredi vsebino in
način koordinacije delovanja ministrstev in njihovih organov v sestavi na
področju varnosti hrane oziroma živil pri vključevanju v proces analize
tveganja ter podrobnejšo delitev nalog na tem področju.

Uredba o organih v sestavi ministrstev (Uradni
list RS, št. 58/03)
vsebuje naslednjo prehodno in končni določbi:
»19. člen
(prenehanje
delovanja)
(1) Najkasneje s 1. 1. 2004 prenehajo
delovati:
-      
Urad Republike Slovenije za varnost in zdravje
kot organ v sestavi Ministrstva za delo, družino in socialne zadeve; naloge
prevzame Ministrstvo za delo, družino in socialne zadeve,
-      
Direkcija Republike Slovenije za poslovno in
informacijsko središče kot organ v sestavi Ministrstva za informacijsko 
družbo; naloge prevzame Ministrstvo za informacijsko  družbo,
-      
Urad Republike Slovenije za priznavanje označb
kmetijskih pridelkov oziroma živil kot organ v sestavi Ministrstva za
kmetijstvo, gozdarstvo in prehrano; naloge prevzame Ministrstvo za kmetijstvo,
gozdarstvo in prehrano,
-      
Inšpektorat Republike Slovenije za kontrolo
kakovosti kmetijskih pridelkov in živil kot organ v sestavi Ministrstva za
kmetijstvo, gozdarstvo in prehrano; naloge prevzame Inšpektorat Republike
Slovenije za kmetijstvo, gozdarstvo in hrano,
-      
Uprava Republike Slovenije za varstvo kulturne
dediščine kot organ v sestavi Ministrstva za kulturo; naloge prevzame
Ministrstvo za kulturo,
-      
Uprava Republike Slovenije za rudarstvo kot
organ v sestavi Ministrstva za okolje, prostor in energijo; naloge prevzame
Ministrstvo za okolje, prostor in energijo,
-      
Urad Republike Slovenije za prostorsko
planiranje kot organ v sestavi Ministrstva za okolje, prostor in energijo; naloge
prevzame Ministrstvo za okolje, prostor in energijo,
-      
Urad Republike Slovenije za šolstvo kot organ v
sestavi Ministrstva za šolstvo, znanost in šport; naloge prevzame Ministrstvo
za šolstvo, znanost in šport,
-      
Urad Slovenske nacionalne komisije za UNESCO
kot organ v sestavi Ministrstva za šolstvo, znanost in šport; naloge prevzame
Ministrstvo za šolstvo, znanost in šport,
-      
Urad Republike Slovenije za sodelovanje s
Svetovno zdravstveno organizacijo kot organ v sestavi Ministrstva za zdravje;
naloge prevzame Ministrstvo za zdravje.
(2) S 1. 1. 2004 nadaljujejo z delovanjem:
-      
Agencija Republike Slovenije za učinkovito rabo
energije kot Agencija Republike Slovenije za učinkovito rabo in obnovljive vire
energije,
-      
Inšpektorat Republike Slovenije za področje
kulturne dediščine kot Inšpektorat Republike Slovenije za kulturo in medije,
-      
Inšpektorat Republike Slovenije za kmetijstvo,
gozdarstvo, lovstvo in ribištvo kot Inšpektorat Republike Slovenije za
kmetijstvo, gozdarstvo in hrano,
-      
Inšpektorat Republike Slovenije za okolje in
prostor kot Inšpektorat Republike Slovenije za okolje, prostor in energijo,
-      
Uprava Republike Slovenije za varstvo rastlin
in semenarstvo kot Fitosanitarna uprava Republike Slovenije,
-      
Urad Republike Slovenije za zdravila kot
Agencija Republike Slovenije za zdravila in medicinske pripomočke.
(3) Urad Republike Slovenije za nadzor
proračuna kot organ v sestavi Ministrstva za finance in Inšpektorat Republike
Slovenije za notranje zadeve kot organ v sestavi Ministrstva za notranje zadeve
začneta delovati s 1. 1. 2004.
(4) Agencija Republike Slovenije za
regionalni razvoj deluje kot organ v sestavi Ministrstva za gospodarstvo do
konstituiranja javne agencije v skladu z zakonom, ki ureja spodbujanje
skladnega regionalnega razvoja.
(5) Ministrstva oziroma organi v sestavi,
določeni v prvem odstavku tega člena, s prevzemom nalog prevzamejo od organov
in organizacij v sestavi, ki prenehajo delovati, tudi delavce ter pravice
proračunske uporabe, obveznosti, dokumentacijo, prostore, opremo in inventar,
ki se uporabljajo za izvajanje prevzetih nalog.
(6) V primerih prevzema nalog iz prvega
odstavka 3. člena te uredbe iz organa v sestavi na ministrstvo, prevzame
ministrstvo tudi delavce, ki opravljajo te naloge.
(7) S prenosom nalog na področju
registracije zdravil, ki se uporabljajo v veterinarski medicini, iz
Veterinarske uprave Republike Slovenije na Agencijo Republike Slovenije za
zdravila in medicinske pripomočke, se prenese tudi ustrezno število delavcev,
ki opravljajo te naloge. S prevzemom delavcev se uskladita kadrovska načrta
obeh organov.
(8) Ministrstva in organi v sestavi
uskladijo akte o notranji organizaciji in sistemizaciji delovnih mest s to
uredbo najkasneje do izteka rokov iz prvega in tretjega odstavka tega člena.
(9) Za nove organe v sestavi pripravi akt o
notranji organizaciji in sistemizaciji delovnih mest ministrstvo, v katerega
sestavi bo deloval organ.
20. člen
(razveljavitvena
določba)
Z dnem uveljavitve te uredbe prenehata
veljati sklep o ustanovitvi, nalogah in organizaciji Uprave Republike Slovenije
za varstvo pred sevanji (Uradni list RS, št. 22/03) in uredba o ustanovitvi
Inšpektorata za telekomunikacije, elektronsko podpisovanje in pošto (Uradni
list RS, št. 49/03).
21. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
organih v sestavi ministrstev (Uradni list RS, št. 45/04) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.

Zakon o varstvu osebnih podatkov – ZVOP-1
(Uradni list RS, št. 86/04) vsebuje naslednjo končno določbo:
»Začetek veljavnosti
117. člen
Ta zakon začne veljati 1. januarja 2005.«.

Uredba o spremembah in dopolnitvah Uredbe o
organih v sestavi ministrstev (Uradni list RS, št. 138/04) vsebuje naslednjo prehodno in
končno določbo:
»PREHODNA IN KONČNA DOLOČBA
8. člen
(1) Organi v sestavi ministrstev, ki se
reorganizirajo s to uredbo, nadaljujejo z delom v okviru dosedanjih delovnih
področij do uskladitve aktov o notranji organizaciji in sistemizaciji delovnih
mest in dejanskega prevzema nalog, javnih uslužbencev, prostorov, opreme, dokumentacije
in pravic proračunske porabe.
(2) Pristojnosti Agencije Republike
Slovenije za učinkovito rabo in obnovljive vire energije se prenesejo na
Ministrstvo za okolje in prostor, ki prevzame tudi javne uslužbence, prostore,
opremo, dokumentacijo in pravice proračunske porabe. 
(3) Prevzem iz prejšnjih dveh odstavkov
mora biti opravljen najkasneje do 1. aprila 2005. 
(4) Urad Republike Slovenije za Slovence v
zamejstvu in po svetu nadaljuje z delom kot vladna služba. 
9. člen
Ta uredba začne veljati naslednji dan po
objavi v Uradnem listu Republike Slovenije.».

Uredba o spremembah in dopolnitvah Uredbe o
organih v sestavi ministrstev (Uradni list RS, št. 52/05) vsebuje naslednjo prehodno in
končno določbo: 
»PREHODNA IN KONČNA DOLOČBA
3. člen
Akti o notranji organizaciji in sistemizaciji
delovnih mest pristojnih ministrstev se s to uredbo uskladijo najkasneje do 1.
junija 2005. 
4. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
organih v sestavi ministrstev (Uradni list RS, št. 82/05) vsebuje naslednji prehodni in
končno določbo:
»PREHODNI IN KONČNA DOLOČBA
3. člen
(1) 1. člen te uredbe se začne uporabljati
z dejanskim prevzemom nalog in uslužbencev Agencije Republike Slovenije za
gospodarsko promocijo in tuje investicije s strani Javne agencije Republike
Slovenije za podjetništvo in tuje investicije.
(2) Prevzem iz prejšnjega odstavka mora
biti opravljen najkasneje do 1. januarja 2006.
4. člen
Akt o notranji organizaciji in
sistemizaciji delovnih mest Inšpektorata za notranje zadeve se s to uredbo
uskladi najkasneje v dveh mesecih od uveljavitve.
5. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o organih v sestavi
ministrstev (Uradni list RS, št. 17/06) vsebuje naslednji prehodni in
končno določbo:
»PREHODNI IN KONČNA DOLOČBA 
2. člen
(1) Ministrstvo za promet prevzame naloge,
uslužbence, pravice proračunske uporabe, prostore, opremo in dokumentacijo
Uprave Republike Slovenije za civilno letalstvo. 
(2) Prevzem iz prejšnjega odstavka mora
biti opravljen najkasneje petnajst dni po začetku veljavnosti sprememb in
dopolnitev akta o notranji organizaciji in sistemizaciji delovnih mest
Ministrstva za promet.
3. člen
Akt o notranji organizaciji in
sistemizaciji delovnih mest Ministrstva za promet se s to uredbo uskladi
najkasneje v enem mesecu od njene uveljavitve
4. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
organih v sestavi ministrstev (Uradni list RS, št. 76/06) vsebuje naslednji prehodni in
končno določbo:
»PREHODNI IN KONČNA DOLOČBA
2. člen
(1) Davčna uprava Republike Slovenije
prevzame naloge, dokumentacijo in javne uslužbence Deviznega inšpektorata
Republike Slovenije, razen dveh javnih uslužbencev, ki ju prevzame Urad
Republike Slovenije za nadzor prirejanja iger na srečo.
(2) Prevzem iz prejšnjega odstavka mora
biti opravljen najkasneje do 31. avgusta 2006. 
3. člen
Akt o notranji organizaciji in
sistemizaciji delovnih mest Davčne uprave Republike Slovenije in Urada
Republike Slovenije za nadzor prirejanja iger na srečo se s to uredbo uskladita
najkasneje v petnajstih dneh od njene uveljavitve.
4. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
organih v sestavi ministrstev (Uradni list RS, št. 132/06) vsebuje naslednji prehodni in
končno določbo:
»PREHODNI IN KONČNA DOLOČBA
5. člen
Akti o notranji organizaciji in
sistemizaciji delovnih mest Ministrstva za visoko šolstvo, znanost in
tehnologijo, Ministrstva za zdravje in Ministrstva za promet se s to uredbo
uskladijo najpozneje v enem mesecu od njene uveljavitve.
6. člen
Določba prvega odstavka 2. člena in določba
4. člena te uredbe se uporabljata od 1.1.2007. 
7. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
organih v sestavi ministrstev (Uradni list RS, št. 41/07) vsebuje naslednjo prehodno in
končno določbo:
»2. člen
Akt o notranji organizaciji in sistemizaciji
delovnih mest Ministrstva za promet in Direkcije Republike Slovenije za vodenje
investicij v javno železniško infrastrukturo se s to uredbo uskladi najkasneje
v enem mesecu od njene uveljavitve.
3. člen
Ta uredba začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
visokem šolstvu (Uradni list RS, št. 64/08) vsebuje naslednjo končno določbo:
»10. člen
Ta zakon začne veljati naslednji dan po
objavi v Uradnem listu Republike Slovenije, določbe 4. in 5. člena tega zakona
pa se začnejo uporabljati 12. 8. 2008.«.

Uredba o spremembah in dopolnitvah Uredbe o
organih v sestavi ministrstev (Uradni list RS, št. 63/09) vsebuje naslednjo prehodno in
končno določbo:
»PREHODNA IN KONČNA DOLOČBA
7. člen
Akti o notranji organizaciji in
sistemizaciji delovnih mest Ministrstva za finance, Ministrstva za
gospodarstvo, Ministrstva za javno upravo, Ministrstva za okolje in prostor in
Ministrstva za visoko šolstvo, znanost in tehnologijo se s to uredbo uskladijo
najpozneje v enem mesecu od njene uveljavitve. 
8. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o organih v sestavi
ministrstev (Uradni list RS, št. 69/10) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
Akt o notranji organizaciji in
sistemizaciji delovnih mest v Direkciji Republike Slovenije za ceste se s to
uredbo uskladi do 1. septembra 2010.
Akt o notranji organizaciji in
sistemizaciji delovnih mest v Prometnem inšpektoratu Republike Slovenije se s
to uredbo uskladi do 1. januarja 2011. 
3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o organih v sestavi
ministrstev (Uradni list RS, št. 40/11) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
Ministrstvo za promet začne najpozneje s 1.
julijem 2011 izvajati naloge nadzora nad izvajanjem gospodarskih javnih služb,
izvajanjem nadgradenj in druge naloge, ki niso neposredno povezane z vodenjem
investicij, katere do prevzema izvaja Direkcija Republike Slovenije za vodenje
investicij v javno železniško infrastrukturo. 
Z dnem začetka izvajanja nalog iz prejšnjega
odstavka Ministrstvo za promet prevzame pravice proračunske uporabe, prostore,
opremo in dokumentacijo Direkcije Republike Slovenije za vodenje investicij v
javno železniško infrastrukturo. 
Akt o notranji organizaciji in
sistemizaciji delovnih mest Ministrstva za promet se s to uredbo uskladi
najpozneje v enem mesecu po njeni uveljavitvi.
Z dnem začetka izvajanja nalog iz prvega
odstavka tega člena se na Ministrstvo za promet premestijo javni uslužbenci, ki
so na dan uveljavitve Zakona o spremembah in dopolnitvah Zakona o železniškem
prometu (Uradni list RS, št. 106/10) izvajali te naloge v Direkciji Republike
Slovenije za vodenje investicij v javno železniško infrastrukturo.
3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
organih v sestavi ministrstev (Uradni list RS, št. 98/11) vsebuje naslednje prehodne in
končno določbo:
»PREHODNE IN KONČNA DOLOČBA
3. člen
Določba 1. člena te uredbe, ki se nanaša na
črtanje druge alineje prvega odstavka in tretjega odstavka 6. člena uredbe, se
začne uporabljati z dnem začetka dela Javne agencije Republike Slovenije za
varstvo konkurence, ki prevzame vse javne uslužbence, ki so na dan prenehanja
Urada Republike Slovenije za varstvo konkurence zaposleni v uradu.
4. člen
Določba 1. člena te uredbe, ki se nanaša na
črtanje tretje alineje prvega odstavka in četrtega odstavka 6. člena uredbe, se
začne uporabljati 20. 12. 2011, ministrstvo, pristojno za
gospodarstvo, pa prevzame vse javne uslužbence, ki so na dan prenehanja Urada
Republike Slovenije za varstvo potrošnikov zaposleni v uradu.
5. člen 
Akta o notranji organizaciji in
sistemizaciji delovnih mest Ministrstva za promet in Direkcije Republike
Slovenije za javni potniški promet se s uskladita to uredbo. 
6. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
organih v sestavi ministrstev (Uradni list RS, št. 17/12) vsebuje naslednjo prehodno in
končno določbo:
»PREHODNA IN KONČNA DOLOČBA
10. člen
Akti o notranji organizaciji in
sistemizaciji delovnih mest se s to uredbo uskladijo do 1. aprila 2012. 
11. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
organih v sestavi ministrstev (Uradni list RS, št. 23/12) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
Akta o notranji organizaciji in sistemizaciji
delovnih mest se s to uredbo uskladita najkasneje do 1. aprila 2012. 
4. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o organih v sestavi
ministrstev (Uradni list RS, št. 82/12) vsebuje naslednje prehodne in
končno določbo:
»PREHODNE IN KONČNA DOLOČBA
3. člen
Uprava Republike Slovenije za varno hrano,
veterinarstvo in varstvo rastlin s 1. januarjem 2013 prevzame naloge, javne
uslužbence, dokumentacijo, prostore, opremo in pravice proračunske porabe. 
Veterinarska uprava Republike Slovenije in
Fitosanitarna uprava Republike Slovenije nadaljujeta z delom v okviru
dosedanjih delovnih področij do 31. decembra 2012. S prevzemom delovnih
področij organa v sestavi Ministrstva za kmetijstvo in okolje prenehata
delovati. 
Akti o notranji organizaciji in
sistemizaciji delovnih mest se s to uredbo uskladijo najpozneje do 31. decembra
2012.
4. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
organih v sestavi ministrstev (Uradni list RS, št. 109/12) vsebuje naslednji prehodni in
končno določbo:
»PREHODNI IN KONČNA DOLOČBA
2. člen
Davčna uprava Republike Slovenije s 1.
januarjem 2013 prevzame naloge iz 1. člena te uredbe in dokumentacijo, povezano
z njimi. 
Davčna uprava Republike Slovenije in
Ministrstvo za finance prevzameta javne uslužbence Urada Republike Slovenije za
nadzor prirejanja iger na srečo. 
Pravice porabe, zagotovljene za stroške
dela in materialne stroške v finančnem načrtu Urada Republike Slovenije za
nadzor prirejanja iger na srečo za leto 2013, se prerazporedijo Davčni upravi
Republike Slovenije in Ministrstvu za finance sorazmerno deležu prevzetih
javnih uslužbencev, in sicer v razmerju Davčna uprava Republike Slovenije 74
odstotkov in Ministrstvo za finance 26 odstotkov. 
Obveznosti za izplačilo sredstev za delo za
december 2012 se prerazporedijo na enak način, kot je določeno v prejšnjem
odstavku. 
Opremo Urada Republike Slovenije za nadzor
prirejanja iger na srečo prevzame Ministrstvo za finance.
3. člen
Akt o notranji organizaciji in
sistemizaciji delovnih mest Davčne uprave Republike Slovenije in Ministrstva za
finance se s to uredbo uskladi najpozneje v petnajstih dneh od njene
uveljavitve.
4. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o organih v sestavi
ministrstev (Uradni list RS, št. 24/13) vsebuje naslednjo prehodno in
končno določbo:
»PREHODNA DOLOČBA IN KONČNA DOLOČBA
2. člen
Ministrstvo za izobraževanje, znanost,
kulturo in šport s 15. aprilom 2013 prevzame javne uslužbence z delovnega
področja nadzora nad elektronskim poslovanjem in elektronskim podpisom,
dokumentacijo, prostore, opremo in pravice proračunske porabe. 
Akt o notranji organizaciji in
sistemizaciji delovnih mest Ministrstva za izobraževanje, znanost, kulturo in
šport se s to uredbo uskladi najpozneje v enem mesecu od njene uveljavitve.
3. člen
Ta uredba prične veljati petnajsti dan po
objavi v Uradnem listu Republike Slovenije, uporabljati pa se začne 15. aprila
2013.«.

Uredba o spremembah in dopolnitvah Uredbe o
organih v sestavi ministrstev (Uradni list RS, št. 36/13) vsebuje naslednjo končno določbo:
»KONČNA DOLOČBA
4. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
organih v sestavi ministrstev (Uradni list RS, št. 51/13) vsebuje naslednjo prehodno in
končno določbo:
»PREHODNA IN KONČNA DOLOČBA
5. člen
Inšpektorat za javno upravo z dnem
uveljavitve te uredbe nadaljuje z delom kot Inšpektorat za javni sektor.
6. člen
(1) Ta uredba začne veljati naslednji dan
po objavi v Uradnem listu Republike Slovenije. 
(2) Novi četrti odstavek 16. člena Uredbe o
organih v sestavi ministrstev (Uradni list RS, št. 58/03, 45/04, 86/04 –
ZVOP-1, 138/04, 52/05, 82/05, 17/06, 76/06, 132/06, 41/07, 64/08 – ZViS-F,
63/09, 69/10, 40/11, 98/11, 17/12, 23/12, 82/12, 109/12, 24/13 in 36/13) se v
delu, ki se nanaša na izvajanje nalog inšpekcijskega nadzora na področju
proizvodnje in prometa materialov ter izdelkov, namenjenih za stik z živili, in
njihove uporabe v postopkih proizvodnje in distribucije prehranskih dopolnil
ter živil za posebne prehranske oziroma zdravstvene namene začne uporabljati 1.
januarja 2014, do takrat pa se uporablja do uveljavitve te uredbe veljavna
ureditev.«.

Uredba o spremembah Uredbe o organih v sestavi
ministrstev (Uradni list RS, št. 43/14) vsebuje naslednjo končno določbo:
»KONČNA DOLOČBA
2. člen
Ta uredba začne veljati naslednji dan po
objavi v Uradnem listu
Republike Slovenije, uporabljati pa se začne 1. avgusta 2014.«.

Uredba o spremembah in dopolnitvah Uredbe o
organih v sestavi ministrstev (Uradni list RS, št. 91/14)
vsebuje naslednjo prehodno in končno določbo:
»PREHODNA IN KONČNA DOLOČBA
5. člen
(1) Z dnem uveljavitve te uredbe kot isti
proračunski uporabniki nadaljujejo z delom Inšpektorat Republike Slovenije za
kmetijstvo in okolje kot Inšpektorat Republike Slovenije za kmetijstvo,
gozdarstvo, lovstvo in ribištvo, Inšpektorat Republike Slovenije za promet,
energetiko in prostor kot Inšpektorat Republike Slovenije za infrastrukturo in
Direkcija Republike Slovenije za ceste kot Direkcija Republike Slovenije za
infrastrukturo. 
(2) Akti o notranji organizaciji in
sistemizaciji delovnih mest organov v sestavi ministrstev se z določbami te
uredbe uskladijo s 1. januarjem 2015. 
(3) Organi v sestavi ministrstev v skladu s
to uredbo 1. januarja 2015 prevzamejo naloge, ustrezne javne uslužbence,
opremo, prostore in dokumentacijo. 
(4) Direkcija Republike Slovenije za
infrastrukturo 1. januarja 2015 prevzame od Ministrstva za infrastrukturo javne
uslužbence, pravice proračunske uporabe, obveznosti, dokumentacijo, prostore,
opremo in inventar, ki se uporablja za izvajanje prevzetega delovnega področja
gradnje, nadgradnje, obnov in vzdrževanja javne železniške infrastrukture, ter
druge naloge, določene z zakoni in podzakonskimi predpisi, ki urejajo javno
železniško infrastrukturo.
6. člen
Ta uredba začne veljati naslednji dan po
objavi v Uradnem listu Republike Slovenije.«.