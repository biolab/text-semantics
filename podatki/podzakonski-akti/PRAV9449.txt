1. člen
(splošna določba)
Ta pravilnik določa merila za ugotavljanje delovne uspešnosti
direktorjev oseb javnega prava s področja dela Ministrstva za zdravje (v
nadaljnjem besedilu: zavod).
2. člen
(merila)
Višino dela plače za delovno uspešnost direktorja se določi
na podlagi naslednjih meril:
-       
poslovna uspešnost zavoda največ                                                  40%
skupne ocene,
-       
kakovost in strokovnost izvajanja javne službe največ                     30%
skupne ocene,
-       
razvojna naravnanost zavoda največ                                               30%
skupne ocene.
3. člen
(vrednotenje poslovne uspešnosti)
Poslovna uspešnost zavoda pri opravljanju javne zdravstvene službe
se vrednoti na naslednji način:
-       
gospodarno poslovanje zavoda, izkazano z letnim poslovnim poročilom in
merjeno s prihodki oziroma odhodki, dosežen kazalec 1 in več                                                                                              10%,
-       
usklajenost realiziranega programa javne zdravstvene službe s finančnim
načrtom zavoda in določili splošnega dogovora                                                                                                                        5%,
-       
kazalnik učinkovitosti, določen s stopnjo obremenjenosti zdravstvenega
kadra          5%,
-       
pridobivanje dodatnih prihodkov za opravljanje javne zdravstvene službe
iz donacij in ostalih prejetih sredstev Evropske unije za opravljanje javne
zdravstvene službe nad 0,1% celotnega prihodka zavoda in pridobivanje dodatnih
prihodkov za delo javne zdravstvene službe oziroma glede na preteklo leto za
najmanj 10%   10%,
-       
povečanje obsega ali zahtevnosti zdravstvenih storitev pri izvajanju
javne zdravstvene službe z vpeljavo novih organizacijskih ali tehnoloških
rešitev                                                                            10%.
4. člen
(vrednotenje kakovosti in strokovnosti storitev)
Kakovost in strokovnost izvajanja javne zdravstvene službe zavoda
se vrednoti na naslednji način:
-       
vpeljan sistem kakovosti                                                                                               10%,
-       
dokumentirano preverjanje zadovoljstva uporabnikov storitev in
izboljšave glede na preteklo leto     10%,
-       
dokumentirano preverjanje zadovoljstva zaposlenih in izboljšave glede na
preteklo leto  10%.
5. člen
(vrednotenje razvojne naravnanosti)
Razvojna naravnanost zavoda se vrednoti na naslednji način:
-       
izvedba ali priprava na izvedbo investicijskih in investicijsko
vzdrževalnih del za samostojno vodenje investicije ali za sodelovanje z
zunanjim investitorjem                                                                   10%,
-       
izvajanje novih storitev s širitvijo dejavnosti                                                                  10%,
-       
sprejet dolgoročni razvojni načrt dela zavoda in njegovo izvajanje                               10%.
6. člen
(izračun dela plače za delovno uspešnost direktorja)
Direktorju pripada del plače za delovno uspešnost, če vsaj
delno izpolni vsako posamezno merilo iz tega pravilnika. Dosežena merila,
izražena v odstotkih iz 3., 4. in 5. člena tega pravilnika, se seštevajo.
7. člen
(višina dela plače za delovno uspešnost direktorja)
Višina dela plače za delovno uspešnost direktorja se izračuna
tako, da se seštevek izpolnjenih meril določenih v odstotkih pomnoži z višino
dveh osnovnih mesečnih plač direktorja, pri čemer se kot osnova upošteva višina
osnovne plače direktorja v mesecu decembru preteklega leta.
8. člen
(neupravičenost do dela plače za delovno uspešnost)
Direktor ni upravičen do dela plače iz naslova delovne uspešnosti,
če v ocenjevalnem obdobju zavod posluje z izgubo ali dobi negativno mnenje
Računskega sodišča, ki se nanaša na trajanje mandata direktorja.
9. člen
(delovna uspešnost za del poslovnega leta)
Če direktor nastopi ali pa mu preneha mandat med poslovnim letom,
mu delovna uspešnost pripada sorazmerno s trajanjem mandata v tem poslovnem
letu.
10. člen
(prenehanje veljavnosti predpisov)
Z dnem uveljavitve tega pravilnika preneha veljati Pravilnik o
merilih za ugotavljanje delovne uspešnosti direktorjev s področja zdravja
(Uradni list RS, št. 28/06).
11. člen
(uveljavitev)
Ta pravilnik začne veljati naslednji dan po objavi v Uradnem listu
Republike Slovenije, uporabljati pa se začne 1. januarja 2010.
Št. 0070-16/2009
Ljubljana, dne 29. junija 2009
EVA 2008-2711-0157
Borut Miklavčič l.r.
Minister
za zdravje