tako, da se:
1.     
ugotovi dejansko stanje v zvezi s pripravo in izvedbo (ekonomskih,
finančnih) ukrepov za preprečevanje oziroma blaženje negativnih vplivov in
posledic epidemije nalezljive bolezni COVID-19 v času od 13. marca 2020 do
odreditve predmetne parlamentarne preiskave;
2.     
ugotovi, ali so bili postopki v zvezi z implementacijo ukrepov za
preprečevanje oziroma blaženje negativnih vplivov in posledic epidemije
nalezljive bolezni COVID-19 v času od 13. marca 2020 do odreditve predmetne
parlamentarne preiskave vodeni in izvedeni na način, da je bila poraba javnih
sredstev za te namene ustrezna;
3.     
ugotovi, kakšno vlogo, pristojnosti in naloge so imele različne vladne
svetovalne skupine, ki so skupaj s člani 14. Vlade Republike Slovenije
oblikovale ukrepe za preprečevanje oziroma blaženje negativnih vplivov in
posledic epidemije nalezljive bolezni COVID-19;
4.     
ugotovi, ali je bila odločitev predsednika 14. Vlade Republike Slovenije
(oziroma njenih članov) za oblikovanje vladne svetovalne skupine za oblikovanje
ukrepov za preprečevanje oziroma blaženje negativnih vplivov in posledic
epidemije nalezljive bolezni COVID-19 pod vodstvom dr. Mateja Lahovnika
primerna;
5.     
ugotovi dejansko stanje v zvezi s sumom nedopustnega vplivanja na
delovanje državnih institucij ter s tem povezano morebitno politično
odgovornost nosilcev javnih funkcij;
6.     
ugotovi morebitno politično odgovornost za nepravilno, nestrokovno in
nevestno delo nosilcev javnih funkcij (predvsem članov 14. Vlade Republike
Slovenije), ki so posredno ali neposredno povezani z oblikovanjem ukrepov za
preprečevanje oziroma blaženje negativnih vplivov in posledic epidemije
nalezljive bolezni COVID-19;
7.     
ugotovi, ali sta morebitno nepravilno, nestrokovno ali nevestno delo ter
morebitna opustitev dolžnega ravnanja nosilcev javnih funkcij, povezanih z
oblikovanjem ukrepov za preprečevanje oziroma blaženje negativnih vplivov in
posledic epidemije nalezljive bolezni COVID-19, pripeljala do neustrezne
(po)rabe javnofinančnih sredstev;
8.     
ugotovi morebitno politično odgovornost (predvsem članov 14. Vlade
Republike Slovenije) za sprejetje odločitev oziroma ukrepov, ki pod pretvezo
preprečitve ali lajšanja posledic epidemije nalezljive bolezni COVID-19
neupravičeno omejujejo ali posegajo v pravice in svoboščine, ter
9.     
ugotovi ustreznost veljavne zakonodaje, ki ureja ukrepanje države pri
spopadanju z epidemijo nalezljive bolezni oziroma z njenimi posledicami.
Namen parlamentarne preiskave je: 
1.     
pojasniti in razjasniti vsa dejstva in okoliščine ter oceniti dejansko
stanje, povezano s pripravo in izvedbo (predvsem ekonomskih oziroma finančnih)
ukrepov za preprečevanje oziroma blaženje negativnih vplivov in posledic
epidemije nalezljive bolezni COVID-19 v času od 13. marca 2020 do odreditve
predmetne parlamentarne preiskave;
2.     
ugotoviti, kako so bili vodeni in izvedeni postopki v zvezi z
implementacijo ukrepov za preprečevanje oziroma blaženje negativnih vplivov in
posledic epidemije nalezljive bolezni COVID-19 v času od 13. marca 2020 do
odreditve predmetne parlamentarne preiskave;
3.     
ugotoviti, kakšno vlogo so imele različne vladne svetovalne skupine, ki
so oblikovale ukrepe za preprečevanje oziroma blaženje negativnih vplivov in
posledic epidemije nalezljive bolezni COVID-19, predvsem pa:
- 
katere neformalne strokovne skupine so svetovale ministrom in
ministricam 14. Vlade Republike Slovenije pri pripravi ukrepov za preprečevanje
oziroma blaženje negativnih vplivov in posledic epidemije nalezljive bolezni
COVID-19 v času od 13. marca 2020 do odreditve predmetne parlamentarne
preiskave;
- 
na kateri pravni podlagi so bile te strokovne skupine ustanovljene ter
katere naloge in kakšne pristojnosti so imeli člani omenjenih strokovnih
skupin;
- 
ali so člani omenjenih strokovnih skupin zahtevali od predstavnikov
državnih organov ravnanja, ki niso v skladu z zakonodajo;
- 
kateri posamezniki so sestavljali omenjene strokovne skupine;
- 
ali so člani omenjenih strokovnih skupin delovali v koliziji interesov;
- 
do katerih podatkov so dostopali člani omenjenih strokovnih skupin in
ali so imeli ustrezna dovoljenja ali podpisane izjave za dostop do strogo
varovanih podatkov, in
- 
ali so člani omenjenih strokovnih skupin opravili usposabljanje s
področja obravnavanja in varovanja tajnih podatkov.
4.     
ugotoviti, ali je bila odločitev za oblikovanje vladne svetovalne
skupine za oblikovanje ukrepov za preprečevanje oziroma blaženje negativnih
vplivov in posledic epidemije nalezljive bolezni COVID-19 pod vodstvom dr.
Mateja Lahovnika primerna, glede na dejstvo, da člani svetovalne skupine niso
formalno imenovani, oziroma, da ne obstajajo pravne podlage, ki bi
opredeljevale njihovo delo, zaradi česar njihove naloge, pristojnosti in
(predvsem politična) odgovornost niso jasno določene;
5.     
ugotoviti morebitno politično odgovornost nosilcev javnih funkcij za
nedopustno vplivanje na delovanje posameznih državnih institucij, z namenom
vplivanja na ravnanja in pridobitve podatkov ali informacij, ki bi lahko bili
pomembni za oblikovanje ključnih političnih in ekonomskih odločitev;
6.     
ugotoviti dejansko stanje v zvezi s sumom nedopustnega vplivanja na
delovanje državnih institucij ter s tem povezano morebitno politično
odgovornost za nepravilno, nestrokovno in nevestno delo nosilcev javnih funkcij
(predvsem članov 14. Vlade Republike Slovenije), ki so posredno ali neposredno
povezani z oblikovanjem ukrepov za preprečevanje oziroma blaženje negativnih
vplivov in posledic epidemije nalezljive bolezni COVID-19 in v zvezi s tem
ugotoviti morebitno odgovornost za neučinkovito in neuspešno izvedbo posameznih
ukrepov;
7.     
ugotoviti, ali sta morebitno nepravilno, nestrokovno ali nevestno delo
ter morebitna opustitev dolžnega ravnanja nosilcev javnih funkcij (predvsem
članov 14. Vlade Republike Slovenije), povezanih z oblikovanjem ukrepov za
preprečevanje oziroma blaženje negativnih vplivov in posledic epidemije
nalezljive bolezni COVID-19, pripeljala do neustrezne (po)rabe javnofinančnih
sredstev;
8.     
ugotoviti morebitno politično odgovornost nosilcev javnih funkcij
(predvsem članov 14. Vlade Republike Slovenije) za sprejetje odločitev oziroma
ukrepov, ki za spopadanje s posledicami epidemije nalezljive bolezni COVID-19
niso bili nujno potrebni, še manj pa politično in pravno upravičeni, posledica
česar je sum, da je pri uvedbi in izvedbi teh ravnanj in ukrepov prišlo do
neupravičenega omejevanja oziroma poseganja v pravice in svoboščine, ter
9.     
ugotoviti ustreznost veljavne zakonodaje, ki ureja ukrepanje države pri
spopadanju z epidemijo nalezljive bolezni oziroma z njenimi posledicami, z
namenom oblikovanja predlogov za spremembe, ki bi zagotovile varovalke za
namensko in smotrno (po)rabo javnih sredstev ter preprečile neupravičeno
omejevanje pravic in svoboščin.
Obseg preiskave: 
Preiskava naj zajame pregled dokumentacije, s katero so
razpolagali predstavniki ministrstev in člani Vlade Republike Slovenije, ki so
sodelovali pri pripravi in izvedbi (predvsem ekonomskih, finančnih) ukrepov za
preprečevanje oziroma blaženje negativnih vplivov in posledic epidemije
nalezljive bolezni COVID-19. Nadalje naj preiskava zajame tudi dokumentacijo,
ki vsebuje evalvacijo sprejetih in izvedenih ukrepov – predvsem z vidika
njihove ustreznosti in učinkovitosti.
Z namenom ugotovitve, kakšno vlogo so imele različne vladne
svetovalne skupine, in za ugotovitev morebitne politične odgovornosti
posameznih nosilcev javnih funkcij v povezavi s tem, naj preiskava zajame tudi
dokumentacijo, s katero so razpolagali vladni svetovalci, ki so delovali v
omenjenih svetovalnih skupinah. Pri tem sta ključni dokumentacija, ki daje pravno
podlago za njihovo delovanje, in dokumentacija, ki vsebuje varovane podatke, do
katerih so dostopali člani teh skupin. Prav zaradi možnosti dostopa do
varovanih podatkov naj člani omenjenih strokovnih skupin tudi izkažejo svojo
usposobljenost ravnanja z njimi, in sicer s predložitvijo dokazil o opravljenem
usposabljanju s področja obravnavanja in varovanja tajnih podatkov. Prav tako
naj preiskava zajame pridobitev podatkov ali informacij, ki bi potrdile ali
ovrgle sum, da so člani različnih vladnih svetovalnih skupin ravnali v koliziji
interesov.
Nadalje naj preiskava z namenom ugotovitve morebitne
politične odgovornosti pri sprejemanju ukrepov, ki neupravičeno omejujejo ali
posegajo v pravice in svoboščine, zajame tudi dokumentacijo, s katero so pri oblikovanju
ukrepov razpolagali pristojni nosilci javnih funkcij, in dokumentacijo, s
katero bi se potrdilo ali ovrglo sum, da so nosilci javnih funkcij zavestno in
namenoma predlagali sprejetje neupravičenih ukrepov. Nenazadnje naj preiskava
zajame tudi pregled vseh zapisnikov sej Vlade Republike Slovenije, morebitne
tonske posnetke in pregled zabeležk ali zapisnikov sestankov vladnih
svetovalnih skupin.
Celoten pregled zgoraj navedene dokumentacije in podatkov naj
zajema dokumentacijo, ustvarjeno ali pridobljeno v času od vključno 13. marca
2020 do dneva odreditve te parlamentarne preiskave.
Št. 020-02/20-32/8
Ljubljana, dne 27. oktobra 2020
EPA 1262-VIII
Državni zbor
Republike Sloveniije
Igor Zorčič
predsednik