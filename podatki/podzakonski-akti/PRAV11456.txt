1. člen
Ta pravilnik določa način izvajanja in
program strokovnega usposabljanja, postopek preverjanja znanja in izdajo
potrdil o opravljenem strokovnem usposabljanju inštalaterjev naprav na
obnovljive vire energije v skladu z Direktivo 2009/28/ES Evropskega parlamenta
in Sveta z dne 23. aprila 2009 o spodbujanju uporabe energije iz
obnovljivih virov, spremembi in poznejši razveljavitvi direktiv 2001/77/ES in
2003/30/ES (UL L št. 140 z dne 5. 6. 2009, str. 16; v nadaljnjem besedilu:
Direktiva 2009/28/ES).
2. člen
Ta pravilnik predpisuje strokovno
usposabljanje za inštalaterje naslednjih naprav na obnovljive vire energije:
1.     
kotlov in peči na biomaso,
2.     
toplotnih črpalk,
3.     
plitvih geotermalnih sistemov,
4.     
solarnih termalnih naprav,
5.     
solarnih fotovoltaičnih naprav.
3. člen
Šteje se, da so certifikati ali druga
primerljiva potrdila o strokovni usposobljenosti inštalaterjev naprav na
obnovljive vire, ki so izdani v državah članicah Evropske unije v skladu z
določbami Direktive 2009/28/ES, enakovredni potrdilom, izdanim skladno s tem
pravilnikom.
4. člen
(1) Program strokovnega usposabljanja
izvaja fizična ali pravna oseba, ki po izvedenem javnem razpisu pridobi pooblastilo
ministrstva, pristojnega za energijo (v nadaljnjem besedilu: ministrstvo), za
izvedbo strokovnega usposabljanja.
(2) Pooblastilo iz prejšnjega odstavka
tega člena lahko pridobi pravna ali fizična oseba (v nadaljnjem besedilu: izvajalec
usposabljanja), ki izpolnjuje naslednje pogoje:
-       
ima v sodni register oziroma v Poslovni register Slovenije vpisano dejavnost
projektiranja ali tehničnega svetovanja ali izobraževanja,
-       
razpolaga z usposobljenimi predavatelji s strokovnimi referencami na
področju naprav na obnovljive vire in s poznavanjem predpisov s področja
učinkovite rabe energije in obnovljivih virov energije,
-       
ima administrativno-tehnično osebje, ki je potrebno za uspešno izvajanje
nalog usposabljanja, organiziranja, vodenje potrebnih evidenc,
-       
razpolaga z opremo, ki je potrebna za izvajanje teoretičnega dela
usposabljanja, in razpolaga s prostori z ustrezno audio vizualno opremo,
-       
razpolaga z ustreznimi tehničnimi zmogljivostmi za izvajanje praktičnega
dela usposabljanja, vključno z laboratorijsko opremo.
(3) Podrobneje se pogoji in dokazila
iz prejšnjega odstavka tega člena določijo v razpisni dokumentaciji.
(4) Pogodba, s katero ministrstvo in
izvajalec usposabljanja uredita medsebojne pravice in obveznosti, se sklene za
obdobje petih let.
5. člen
(1) Pogoje iz drugega odstavka
prejšnjega člena mora izvajalec usposabljanja izpolnjevati ves čas, za katerega
je izdano pooblastilo.
(2) Ministrstvo odvzame pooblastilo
izvajalca usposabljanja, če izvajalec usposabljanja ne izpolnjuje več predpisanih
pogojev ali krši določila pogodbe.
6. člen
(1) Program strokovnega usposabljanja,
ki je določen v Prilogi, ki je sestavni del tega pravilnika, je v trajanju
najmanj 20 ur sestavljen iz teoretičnega in praktičnega dela.
(2) Teoretični del obsega splošni in
posebni del. Splošni del je enak za vse inštalaterje iz 2. člena, posebni del
pa se razlikuje za posamezne inštalaterje naprav na obnovljive vire energije.
7. člen
(1) Kandidati, ki se želijo strokovno
usposobiti za inštalaterje naprav na obnovljive vire energije morajo imeti
ustrezno strokovno izobrazbo in delovne izkušnje, in sicer:
(a)   
usposabljanje za inštalaterja kotlov in peči na biomaso, toplotnih
črpalk in solarnih termalnih naprav lahko opravlja:
- 
oseba z najmanj srednjo poklicno izobrazbo pridobljeno po izobraževalnem
programu strokovnega področja za strojništvo, mehatroniko ali za ogrevanje ali
tehnik za sanitarno in ogrevalno ali hladilno opremo z najmanj dvema letoma
delovnih izkušenj ali
- 
delavec z nižjo poklicno izobrazbo pridobljeno po izobraževalnem
programu strokovnega področja za vodoinštalaterja ali inštalaterja strojnih instalacij,
z najmanj petimi leti delovnih izkušenj.
(b)   
usposabljanje za inštalaterja plitvih geotermalnih sistemov naprav lahko
opravlja:
- 
oseba z najmanj srednjo poklicno izobrazbo pridobljeno po izobraževalnem
programu strokovnega področja za strojništvo ali za ogrevanje ali geotehnik z
najmanj dvema letoma delovnih izkušenj ali
- 
delavec z nižjo poklicno izobrazbo (III. stopnja izobrazbe) pridobljeno
po izobraževalnem programu strokovnega področja za vrtalca, vodoinštalaterja
ali inštalaterja strojnih instalacij, z najmanj petimi leti delovnih izkušenj.
(c)   
usposabljanje za inštalaterja solarnih fotovoltaičnih naprav lahko
opravlja:
- 
delavec z najmanj srednjo poklicno izobrazbo pridobljeno po
izobraževalnem programu strokovnega področja za elektrotehniko ali mehatroniko
z najmanj dvema letoma delovnih izkušenj, ali
- 
delavec z nižjo poklicno izobrazbo pridobljeno po izobraževalnem
programu strokovnega področja za električarja, z najmanj petimi leti delovnih
izkušenj.
8. člen
(1) Strokovna usposobljenost
inštalaterjev naprav na obnovljive vire energije iz 3. člena tega pravilnika,
se ugotavlja s preizkusom znanja.
(2) Preizkus znanja izvede komisija,
ki jo imenuje odgovorna oseba izvajalca.
(3) K preizkusu znanja lahko
pristopijo kandidati, ki izpolnjujejo s tem pravilnikom predpisane pogoje glede
izobrazbe in delovnih izkušenj ter so končali strokovno usposabljanje po tem
pravilniku.
9. člen
(1) Preizkus znanja obsega teoretični
in praktični del.
(2) Teoretični del preizkusa znanja
obsega snov iz 1 točke Priloge in se izvaja pisno oziroma ustno.
(3) Praktični del preizkusa znanja je
sestavljen iz samostojne izvedbe določene naloge in iz poročila o tej izvedbi.
10. člen
(1) Kandidatu, ki je uspešno opravil
preizkus znanja, izvajalec usposabljanja izda potrdilo o strokovni usposobljenosti
za inštalaterja posameznih naprav na obnovljive vire energije, ki ga podpiše
odgovorna oseba izvajalca.
(2) Potrdilo o strokovni
usposobljenosti velja deset let od njegove izdaje.
(3) Za podaljšanje veljavnosti
potrdila o strokovnem usposabljanju mora kandidat pri izvajalcu usposabljanja
opraviti obnovitveni seminar v trajanju najmanj 10 ur.
11. člen
(1) Izvajalci usposabljanja na spletni
strani objavijo informacije o programih usposabljanja in seznam inštalaterjev,
ki imajo veljavno potrdilo o strokovni usposobljenosti.
(2) Izvajalci usposabljanja
ministrstvu, pristojnemu za energijo, vsako leto do 31. marca poročajo o
izvedenih strokovnih usposabljanjih v preteklem letu.
12. člen
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-411/2012/1
Ljubljana, dne 24. januarja 2013
EVA 2012-2430-0188
Zvone Černač l.r.
Minister
za infrastrukturo
in prostor

Priloga: Program
usposabljanja in preizkusa znanja