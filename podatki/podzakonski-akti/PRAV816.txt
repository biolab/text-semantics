1. člen
Za vsak let zrakoplova v zračnem prostoru
Republike Slovenije (v nadaljnjem besedilu: slovenski zračni prostor)
Ministrstvo za promet in zveze, Republiška
uprava za zračno plovbo (v nadaljnjem besedilu: Republiška uprava za zračno
plovbo), da dovoljenje za let, potrdi načrt leta oziroma red letenja na način,
ki ga določa ta pravilnik.
2. člen
(se
delno preneha uporabljati)
Dovoljenje za let se daje za lete
zrakoplovov:
-       
v posebnem javnem prevozu v mednarodnem zračnem prometu s pristajanjem,
-       
splošne kategorije, katerih največja dovoljena teža pri vzletanju (MTOW)
presega 7000 kilogramov,
-       
ki niso namenjeni za javni prevoz in ki opravljajo prevoz nevarnih
snovi, orožja, streliva, izgnanih ali izročenih oseb,
-       
zaradi letalskih prireditev,
-       
ki opravljajo snemanje terena iz zraka,
-       
tujih državnih zrakoplovov (zrakoplovi, ki jih uporabljajo vojaške,
carinske in policijske službe tuje države) in zrakoplovov drugih državnih
organov tuje države,
-       
v vseh drugih primerih, za katere ni predpisano, da je treba namesto
zahteve za dovoljenje leta predložiti v potrditev načrt leta oziroma red
letenja razen, če je v tem pravilniku določeno drugače.
Načrt leta se potrdi:
-       
zrakoplovom v posebnem javnem prevozu v mednarodnem zračnem prometu s
tehničnim pristajanjem ali brez njega,
-       
zrakoplovom splošne kategorije, katerih največja dovoljena teža pri
vzletanju (MTOW) ne presega 7000 kilogramov,
-       
domačim državnim zrakoplovom in domačim zrakoplovom za prevoz za lastne
potrebe.
Za lete zrakoplovov, ki opravljajo reden
javni prevoz v zračnem prometu, se potrdi red letenja.
3. člen
Zahteva za dovoljenje za let, za potrditev
načrta leta oziroma za potrditev reda letenja mora vsebovati naslednje podatke:
-       
ime oziroma firmo lastnika ali prevoznika ter njegov sedež oziroma
naslov,
-       
številko leta,
-       
tip in oznako zrakoplova,
-       
namen leta,
-       
letališče vzletanja in pristajanja,
-       
datum in čas, v katerem bo opravljen let,
-       
čas vzletanja,
-       
oznako zračne poti, ki jo želi uporabiti,
-       
cono letenja,
-       
maršruto,
-       
vhodno-izhodni mejni koridor ter
-       
druge podatke, pomembne za let ali za izdajo dovoljenja zanj, ki jih
zahteva Republiška uprava za zračno plovbo.
Zahtevo iz prejšnjega odstavka se praviloma
predloži v pisni obliki.
4. člen
V dovoljenju za let, potrditvi načrta leta
oziroma dovoljenju za let po redu letenja se navede let, ki se dovoljuje ter
vsi drugi potrebni podatki iz zahteve za dovoljenje leta, za potrditev načrta
leta oziroma za potrditev reda letenja.
Dovoljenje za let se da oziroma se načrt
leta potrdi praviloma v pisni obliki.
Dovoljenje za let se ne da oziroma se načrt
leta ne potrdi, če:
-       
zahteva iz prejšnjega člena ne vsebuje vseh potrebnih podatkov oziroma
če jih ni mogoče spremeniti ali dopolniti,
-       
zahteva ni prejeta v predpisanem roku,
-       
ni mogoče opraviti leta.
5. člen
Obvestilo o dovoljenem letu oziroma
potrjenem načrtu leta se pošlje pristojnemu ministrstvu, drugim organom,
zainteresiranim podjetjem za letališke storitve in vložniku zahteve.
Obvestilo o dovoljenem letu oziroma
potrjenem načrtu leta za let, ki se opravlja istega dne, kot je bila vložena
zahteva oziroma načrt leta, se pošlje organom, podjetjem in vložniku zahteve iz
prejšnjega odstavka najpozneje 30 (trideset) minut pred načrtovanim začetkom
leta.
6. člen
Let zrakoplova v slovenskem zračnem
prostoru se sme začeti šele po prejetem obvestilu iz prejšnjega člena, da je
bilo dano dovoljenje za let oziroma po potrditvi načrta leta, razen, če je v
tem pravilniku določeno drugače.
Šteje se, da je bil načrt leta potrjen v
primeru, da ni bil zavrnjen do časa, predvidenega za začetek leta.
Šteje se, da je let prijavljen s
predložitvijo načrta leta letališki kontroli letenja.
7. člen
Dovoljenje za let oziroma potrditev načrta
leta velja za koledarski dan, za katerega je bilo dano.
Če se podatki iz zahteve za dovoljenje leta
oziroma načrta leta spremenijo, mora vložnik zahteve poslati njene spremembe in
dopolnitve najmanj 1 (eno) uro pred načrtovanim začetkom leta.
Po poteku časa iz prvega odstavka tega
člena je treba vložiti novo zahtevo za dovoljenje leta oziroma nov načrt leta.
8. člen
Prevozniku v rednem javnem prevozu v
mednarodnem zračnem prometu s pristajanjem se ne da dovoljenja za let po redu
letenja, če reda letenja ni predložil najmanj 30 (trideset) dni pred začetkom
prometa.
Leti zrakoplovov v rednem javnem prevozu v
zračnem prometu se dovolijo za poletni čas od 1. aprila do 31. oktobra tekočega
leta in za zimski čas od 1. novembra do 31. marca naslednjega leta.
Prevozniku, ki leti v rednem javnem prevozu
v mednarodnem zračnem prometu čez ozemlje Republike Slovenije s tehničnim pristajanjem
ali brez njega, se ne da dovoljenja za let, če reda letenja ni predložil
najmanj 15 (petnajst) dni pred začetkom prometa.
Obvestilo o dovoljenem letu iz prvega in
tretjega odstavka tega člena se pošlje ministrstvu, pristojnemu za obrambo in
drugim organom, zainteresiranim podjetjem za letališke storitve in vložniku
zahteve najmanj 48 (oseminštirideset) ur pred začetkom prometa.
9. člen
Prevozniku v posebnem javnem prevozu v
mednarodnem zračnem prometu s pristajanjem se ne da dovoljenja za let, če
zahteve za dovoljenje leta ni vložil:
-       
za posamične lete – do 4 (štiri) lete – najmanj 1 (en) delovni dan,
-       
za serije od 5 (pet) – 10 (deset) letov – najmanj 2 (dva) delovna dneva,
-       
za serije nad 10 (deset) letov – najmanj 3 (tri) delovne dneve pred
dnevom načrtovanega začetka leta oziroma prvega leta v seriji letov.
Obvestilo o dovoljenem letu oziroma seriji
letov iz prejšnjega odstavka se pošlje ministrstvu, pristojnemu za obrambo in
drugim organom, zainteresiranim podjetjem za letališke storitve in vložniku
zahteve najmanj 12 (dvanajst) ur pred načrtovanim začetkom leta oziroma prvega
leta v seriji letov.
10. člen
Načrt leta zrakoplova, ki leti v posebnem
javnem prevozu v mednarodnem zračnem prometu čez ozemlje
Republike Slovenije s tehničnim
pristajanjem ali brez njega, se potrdi, če ga je prevoznik predložil:
-       
za posamičen let – najmanj 1 (eno) uro,
-       
za 10 (deset) in več ponavljajočih se letov – najmanj 15 (petnajst) dni
pred načrtovanim začetkom leta oziroma prvega leta.
Obvestilo o potrjenem načrtu leta za
posamičen let se pošlje ministrstvu, pristojnemu za obrambo in drugim organom,
zainteresiranim podjetjem za letališke storitve in vložniku zahteve najpozneje
30 (trideset) minut pred začetkom leta, za druge lete iz prejšnjega odstavka pa
najmanj 48 (oseminštirideset) ur pred načrtovanim začetkom prvega leta.
11. člen
Zrakoplovom splošne kategorije, katerih
največja dovoljena teža pri vzletanju (MTOW) presega 7000 kilogramov, se da
dovoljenje za let, če je bila zahteva vložena najmanj 24 (štiriindvajset) ur
pred načrtovanim začetkom leta.
Obvestilo o dovoljenem letu iz prejšnjega
odstavka se pošlje ministrstvu, pristojnemu za obrambo in drugim organom,
zainteresiranim podjetjem za letališke storitve in vložniku zahteve najmanj 12
(dvanajst) ur pred načrtovanim začetkom leta.
12. člen
Zrakoplovi splošne kategorije, katerih
največja dovoljena teža pri vzletanju (MTOW) ne presega 7000 kilogramov,
predložijo načrt leta najmanj 1 (eno) uro pred načrtovanim začetkom leta.
Obvestilo o potrjenem načrtu leta iz
prejšnjega odstavka se pošlje ministrstvu, pristojnemu za obrambo in drugim
organom, zainteresiranim podjetjem za letališke storitve in vložniku načrta
leta najpozneje 30 (trideset) minut pred načrtovanim začetkom leta. Določbe
prvega in drugega odstavka tega člena se uporabljajo ne glede na težo
zrakoplova tudi za lete domačih državnih zrakoplovov (domači vojaški
zrakoplovi, zrakoplovi organov za notranje zadeve in carinski zrakoplovi) in
domačih zrakoplovov za prevoz za lastne potrebe.
13. člen
Če zrakoplov, ki ni namenjen za javni
prevoz v zračnem prometu, opravlja prevoz nevarnih snovi, orožja ali streliva
ali prevoz izgnanih ali izročenih oseb, se zahteva za dovoljenje leta vloži
najmanj 5 delovnih dni pred načrtovanim začetkom leta.
Če se opravlja let iz prejšnjega odstavka
čez ozemlje Republike Slovenije s tehničnim pristajanjem ali brez njega, se
zahtevo za dovoljenje leta vloži najmanj 2 (dva) delovna dneva pred načrtovanim
začetkom leta.
Obvestilo o dovoljenem letu iz prvega in
drugega odstavka tega člena se pošlje ministrstvu, pristojnemu za obrambo in
drugim organom, zainteresiranim podjetjem za letališke storitve in vložniku
zahteve najmanj 12 (dvanajst) ur pred načrtovanim začetkom leta.
14. člen
(se
delno preneha uporabljati)
Zrakoplovu, ki opravlja let zaradi
letalskih prireditev ali ki opravlja snemanje terena iz zraka, se izda
dovoljenje za let, če je dano soglasje ministrstva, pristojnega za obrambo in
če je bila zahteva vložena najmanj 5 (pet) delovnih dni pred načrtovanim
začetkom prireditve oziroma leta.
Obvestilo o dovoljenem letu iz prejšnjega
odstavka se pošlje ministrstvu, pristojnemu za obrambo in drugim organom,
zainteresiranim podjetjem za letališke storitve in vložniku zahteve najmanj 12
(dvanajst) ur pred načrtovanim začetkom leta.
15. člen
Za vse druge vrste letov se vloži zahtevo
za dovoljenje leta najmanj 3 (tri) dni pred načrtovanim začetkom leta.
Obvestilo o dovoljenem letu iz prejšnjega
odstavka se pošlje ministrstvu, pristojnemu za obrambo in drugim organom,
zainteresiranim podjetjem za letališke storitve in vložniku zahteve najmanj 12
(dvanajst) ur pred načrtovanim začetkom leta.
16. člen
Ne glede na določbo 2. člena tega
pravilnika izdaja ministrstvo, pristojno za zunanje zadeve v soglasju z
ministrstvom, pristojnim za obrambo, v skladu z zakonom o zračni plovbi,
dovoljenja za lete:
-       
tujih državnih zrakoplovov (zrakoplovi, ki jih uporabljajo vojaške, carinske
in policijske službe tuje države) in
-       
zrakoplovov drugih državnih organov tuje države. 
Zahteva za dovoljenje leta zrakoplova iz
prejšnjega odstavka se vloži pri ministrstvu, pristojnem za zunanje zadeve,
najmanj 2 delovna dneva pred načrtovanim začetkom leta.
Ministrstvo, pristojno za zunanje zadeve
pošlje dovoljenje za let iz prvega odstavka tega člena Republiški upravi za
zračno plovbo najmanj 1 (en) dan pred načrtovanim začetkom leta.
Obvestilo o dovoljenem letu iz prvega
odstavka tega člena se pošlje ministrstvu, pristojnemu za obrambo in drugim
organom, zainteresiranim podjetjem za letališke storitve in vložniku zahteve
najmanj 12 (dvanajst) ur pred načrtovanim začetkom leta.
17. člen
Za lete zrakoplovov, ki sodelujejo v
akcijah iskanja in reševanja ter zrakoplovov, ki letijo za potrebe nujne
zdravstvene pomoči in v humanitarne namene, ni potrebno dovoljenje za let niti
potrditev načrta leta, pač pa se pred začetkom takega leta prijavi let
letališki kontroli letenja na predpisanem obrazcu. Če na letališču ni
organizirana kontrola letenja, se let prijavi po ustrezni telekomunikacijski
zvezi.
17.a člen
Dovoljenje za let, izdano po tem
pravilniku, ne pomeni dovoljenja, soglasja oziroma obvestila po drugih
predpisih.

Pravilnik o načinu izdajanja dovoljenj za lete
zrakoplovov (Uradni list RS, št. 58/92) vsebuje naslednji končni določbi:
»18. člen
Z uveljavitvijo tega pravilnika se preneha
uporabljati pravilnik o načinu izdajanja dovoljenja za let letala (Uradni list
SFRJ, št. 43/82).
19. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah pravilnika o načinu
izdajanja dovoljenj za lete zrakoplovov (Uradni list RS, št. 12/01) vsebuje naslednjo končno določbo:
»4. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o letalskih prireditvah in letalskih
tekmovanjih (Uradni list RS, št. 47/22) v zvezi z delnim prenehanjem
uporabe določb pravilnika določa:
»22. člen
(prenehanje
uporabe)
Z dnem uveljavitve tega pravilnika se
prenehajo uporabljati določbe 2. in 14. člena Pravilnika o načinu
izdajanja dovoljenj za lete zrakoplovov (Uradni list RS, št. 58/92, 12/01
in 18/01 – ZLet) v delu, ki se nanaša na letalske prireditve.«;
ter vsebuje naslednjo končno določbo:
»23. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.