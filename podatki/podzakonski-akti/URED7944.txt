I. SPLOŠNA DOLOČBA
1. člen
(vsebina)
(1) S to uredbo se določajo podrobnejša merila in kriteriji
za določanje višine sredstev za sofinanciranje projektov, investicij in
izvajanje dejavnosti (v nadaljnjem besedilu: projekti) za izvajanje razvojnih
usmeritev parkovnih lokalnih skupnosti v skladu z zakonom, ki ureja Triglavski
narodni park.
(2) S to uredbo se določata tudi način priprave in
podrobnejša vsebina akcijskega načrta za sofinanciranje parkovnih lokalnih
skupnosti (v nadaljnjem besedilu: akcijski načrt).
II. AKCIJSKI NAČRT
2. člen
(vsebina akcijskega načrta)
(1) Podlaga za sofinanciranje projektov je dvoletni akcijski
načrt, ki je pripravljen in sprejet v skladu z določbami te uredbe in zakona,
ki ureja Triglavski narodni park.
(2) Akcijski načrt zajema naslednje vsebine:
-       
podrobnejše cilje, ki so pomembni za uresničevanje namena narodnega
parka in so določeni v načrtu upravljanja,
-       
določitev projektov parkovnih lokalnih skupnosti, ki so predmet
sofinanciranja po tej uredbi,
-       
finančno ovrednotenje akcijskega načrta ter posameznih projektov,
vključno z viri njihovega financiranja.
3. člen
(priprava akcijskega načrta)
(1) Akcijski načrt pripravi javni zavod Triglavski narodni
park (v nadaljnjem besedilu: javni zavod). Pri njegovi pripravi sodelujejo
parkovne lokalne skupnosti in pristojna ministrstva, na področja katerih se
uvrščajo projekti parkovnih lokalnih skupnosti.
(2) Javni zavod pozove parkovne lokalne skupnosti, da
predložijo predloge projektov za sofinanciranje. Iz predloga parkovne lokalne
skupnosti morajo biti jasno razvidni finančna konstrukcija projekta in delež
stroškov, ki nastanejo na območju narodnega parka, ter predračunska vrednost
projekta.
III. NAČIN DODELITVE SREDSTEV
4. člen
(viri financiranja in delitev finančnih sredstev)
(1) Finančna sredstva za sofinanciranje projektov iz
akcijskega načrta se zagotovijo iz državnega proračuna v okviru finančnega
načrta ministrstva, pristojnega za okolje.
(2) Finančna sredstva iz prejšnjega odstavka se določijo
glede na delež površine parkovne lokalne skupnosti na območju narodnega parka
(50 % uteži), število stalnih prebivalcev parkovne lokalne skupnosti na območju
narodnega parka (20 % uteži), površin, na katerih se izvajajo
kmetijsko-okoljski ukrepi na območju narodnega parka (15 % uteži), in dolžin
kategoriziranih občinskih cest na območju narodnega parka (15 % uteži).
Razdelitev je določena v Prilogi 1, ki je sestavni del te uredbe.
(3) Če so za posamezni projekt iz akcijskega načrta na
razpolago sredstva Evropske unije ali druga javna sredstva, mora parkovna
lokalna skupnost prednostno kandidirati za ta sredstva. Možnost pridobitve teh
sredstev ob pripravi akcijskega načrta preverjajo ministrstva, pristojna za
posamezno področje, ki je vsebina projekta.
5. člen
(način dodelitve sredstev za sofinanciranje)
(1) Višina sredstev za sofinanciranje se oblikuje tako, da se
seštejejo sredstva, ki jih za izvajanje razvojnih nalog v okviru projekta
parkovna lokalna skupnost pridobi iz:
-       
državnega proračuna, razen sredstev, pridobljenih na podlagi predpisov,
ki urejajo financiranje občin,
-       
proračuna Evropske unije in na podlagi drugih mednarodnih finančnih
mehanizmov,
-       
drugih virov.
(2) Če višina sredstev iz prejšnjega odstavka ne doseže 80 %
predračunske vrednosti projekta, se za sofinanciranje po tej uredbi dodelijo
sredstva za dodatno sofinanciranje, in sicer do višine 80 % predračunske
vrednosti projekta.
(3) V predračunsko vrednost projekta se štejejo samo
upravičeni stroški izvajanja razvojnih nalog v okviru projektov parkovne
lokalne skupnosti, in sicer:
-       
stroški, ki so nastali zaradi izvajanja projektov,
-       
stroški, ki temeljijo na verodostojnih knjigovodskih in drugih listinah,
-       
neto stroški z davkom na dodano vrednost (v nadaljnjem besedilu: DDV),
kadar DDV ni izterljiv na podlagi predpisov, ki urejajo DDV.
(4) Za upravičen strošek se ne šteje:
-       
strošek, ki ima stalni ali periodični značaj, ali
-       
strošek, ki je povezan z rednimi nalogami, ki sodi med lokalne zadeve
javnega pomena in ne med vsebine projektov, ki se sofinancirajo, ali
-       
DDV, kadar je izterljiv na podlagi predpisov, ki urejajo DDV, obresti na
dolgove, bančni stroški ali stroški garancij.
(5) Parkovna lokalna skupnost izstavi javnemu zavodu račun za
izvedeno dejavnost, ukrep ali projekt v skladu z akcijskim načrtom.
IV. SPREMLJANJE IZVAJANJA AKCIJSKEGA NAČRTA
6. člen
(spremljanje izvajanja akcijskega načrta)
(1) Za izvajanje projekta iz akcijskega načrta je odgovorna
parkovna lokalna skupnost, ki je nosilec projekta.
(2) Javni zavod spremlja izvajanje akcijskega načrta in o
njegovem izvajanju poroča ministrstvu, pristojnemu za okolje, in drugim
pristojnim ministrstvom v polletnem in letnem poročilu o delu javnega zavoda.
V. PREHODNA IN KONČNA DOLOČBA
7. člen
(prvi akcijski načrt)
Prvi akcijski načrt za obdobje od 2020 do 2021 pripravi javni
zavod v treh mesecih po uveljavitvi te uredbe.
8. člen
(začetek veljavnosti)
Ta uredba začne veljati petnajsti dan po objavi
v Uradnem listu Republike Slovenije.
Št. 00719-48/2019
Ljubljana, dne 9. januarja 2020
EVA 2019-2550-0043
Vlada Republike Slovenije
Marjan Šarec
Predsednik

Priloga
1: Deleži za razdelitev sredstev po parkovnih lokalnih skupnostih