I. SPLOŠNE DOLOČBE
1. člen
(vsebina)
S tem pravilnikom se določi vrsta in
vsebina upravičenih stroškov projektov, ki jih lahko sofinancira Slovenski
filmski center, javna agencija Republike Slovenije (v nadaljevanju: agencija),
ter pogoje za priznavanje njihove upravičenosti in njihovo izkazovanje.
Vprašanja, ki jih ta pravilnik ne ureja, se
rešujejo v skladu z veljavnimi predpisi in drugimi splošnimi akti agencije.
2. člen
(pomen izrazov)
Posamezni izrazi v tem pravilniku imajo
naslednji pomen:
-       
»obračun stroškov« je preglednica, iz katere so v okviru posameznih
skupin stroškov in tranš razvidni uveljavljani upravičeni stroški po posameznih
računih, pogodbah in obračunih ter datumi plačil računov in izplačil po
avtorskih in podjemnih pogodbah;
-       
»obračunska dokumentacija« je zbir verodostojnih knjigovodskih listin
(računov; pogodb; obračunov itd.), izpisov iz poslovnih knjig producenta ter
dokazil o plačilu računov in izplačilih po avtorskih, podjemnih ter drugih
pogodbah.
3. člen
(uporaba nekaterih izrazov)
V tem pravilniku se uporablja izraz
»projekt« za filmske projekte, pri čemer se posamezne določbe pravilnika
smiselno uporabljajo tudi pri izvajanju vseh drugih projektov, ki jih sofinancira
agencija.
Prejemnik sredstev je pri večini projektov
producent, zato se v pravilniku namesto prejemnik sredstev uporablja izraz
»producent«.
Izraz »stroški« se za namene tega
pravilnika uporablja za povračila izdatkov producentu. Prav tako se izraz »stroški«
uporablja v primeru opredelitve neupravičenih stroškov.
Izraz »sofinanciranje« predstavlja
subvencijo agencije za izvajanje projekta.
II. UPRAVIČENI IN NEUPRAVIČENI STROŠKI
Upravičeni stroški
4. člen
(vrste upravičenih stroškov)
Upravičeni stroški projekta so stroški,
nastali pri aktivnostih, ki so v celoti ali delno v neposredni zvezi s
projektom, sprejetim v sofinanciranje, so v skladu s predmetom in namenom
razpisa ter niso sofinancirani iz drugih javnih virov.
Upravičeni stroški sofinanciranja projekta
se nanašajo na naslednje vrste neposrednih stroškov: stroške dela (vključno z
avtorstvom); stroške storitev zunanjih izvajalcev; stroške materiala, ki je
potreben za produkcijo filma; ter režijske stroške.
Upravičeni stroški po posameznih vsebinskih
skupinah so zlasti:
-       
neposredni stroški ureditve pravic in opravljenega dela na scenariju;
-       
neposredni stroški honorarjev članov izvajalske ekipe (igralcev in
drugih nastopajočih oziroma njihovih skrbnikov) in filmske ekipe;
-       
neposredni stroški dela producenta;
-       
neposredni stroški izbora potencialne izvajalske ekipe (igralcev in
drugih nastopajočih);
-       
neposredni stroški scenografije in rekvizitov (vključno s stroški
lokacij snemanja);
-       
neposredni stroški kostumografije;
-       
neposredni stroški maske;
-       
neposredni stroški filmske tehnike, storitev in opreme;
-       
neposredni stroški filmskega traku, drugih avdio-video nosilcev in
obdelave;
-       
neposredni tehnični in izvedbeni stroški;
-       
neposredni stroški prehrane in prenočitev članov ekipe;
-       
neposredni stroški prevozov;
-       
neposredni stroški zavarovanj;
-       
neposredni režijski stroški;
-       
neposredni stroški promocije in distribucije v Republiki Sloveniji;
-       
neposredni stroški promocije slovenskih filmov v tujini;
-       
neposredni stroški produkcijskih raziskav;
-       
neposredni stroški izvajalske ekipe in gostov (za potrebe izvedbe
festivala in/ali dejavnosti, ki spodbujajo razvoj organizirane filmske stroke);
-       
neposredni stroški odkupa licenčnih pravic za filme (za potrebe izvedbe
festivala);
-       
neposredni stroški najema prostorov ter organizacije in izvedbe
strokovnih dogodkov ter srečanj (za potrebe izvedbe festivala in/ali
dejavnosti, ki spodbujajo razvoj organizirane filmske stroke);
-       
neposredni stroški publikacij in tiskovin (za potrebe razvoja
dejavnosti, ki spodbujajo razvoj organizirane filmske stroke in/ali izvedbe
kulturno-vzgojnih filmskih projektov v RS).
5. člen
(pogoji za priznanje upravičenosti
stroškov)
Pogoji za priznanje upravičenosti stroškov
so, da so slednji:
-       
navedeni v predračunu projekta in opredeljeni s tem pravilnikom kot
upravičeni;
-       
nujno potrebni in so v celoti ali delno nastali izključno zaradi
izvajanja projekta (t.i. neposredni stroški);
-       
dejansko nastali na podlagi opravljenega dela, dobavljenega materiala in
opravljenih storitev;
-       
pripoznani v skladu s skrbnostjo dobrega gospodarja;
-       
nastali in bili plačani v obdobju upravičenosti;
-       
izkazani z verodostojnimi listinami.
Stroški morajo temeljiti na listinah, ki
jih kot verodostojne opredeljujejo veljavna zakonodaja in drugi predpisi (kot
so npr. računi; pogodbe; naročilnice; napotnice študentskega servisa (skupaj z
računom študentskega servisa za opravljeno delo študenta); bančne garancije;
zavarovalne police; dokazila o udeležbi; ali druge listine enake dokazne
vrednosti) ter biti izkazani z dokazili o izvršenih plačilih. Kot dokazila o izvršenih
plačilih se upoštevajo verodostojne listine, za katere tako določajo veljavni
predpisi. Iz dokazil o nastalih stroških morata biti razvidna vrsta in vrednost
opravljenega dela ali dobavljenega materiala oziroma opravljenih storitev.
Agencija sofinancira le upravičene stroške,
ki so nastali od dneva objave javnega razpisa naprej, razen stroškov ureditve
avtorskih pravic, ki so lahko sofinancirani tudi, če so nastali do največ enega
leta pred dnevom objave. Stroški realizacije študijskih filmov in študijskih
televizijskih del ter stroški projektov, sofinancirani po shemi de minimis, so
lahko sofinancirani tudi, če so nastali v tekočem proračunskem letu.
Pogoj za priznanje upravičenosti nastanka
in izplačila avtorskih honorarjev so skladno z veljavnimi predpisi sklenjene
avtorske pogodbe oziroma pogodbe o filmski produkciji, iz katerih izhaja, da so
soavtorji filma oziroma avdiovizualnega dela, avtorji prispevkov ter izvajalci
na producenta prenesli materialne avtorske pravice in druge pravice avtorja na
delu, njegovem prevodu, njegovih avdiovizualnih predelavah ali pri tem delu
nastalih fotografijah. S pogodbo mora biti urejen prenos tistih avtorskih
pravic in drugih pravic avtorja, ki so nujno potrebne za nemoteno realizacijo
in eksploatacijo projekta, pri čemer mora biti s pogodbo določena tudi višina
plačila honorarja posameznemu soavtorju, avtorju prispevka ali izvajalcu.
Stroški oziroma izdatki morajo biti
evidentirani za vsak projekt posebej v poslovnih knjigah producenta na posebnem
stroškovnem mestu. Na vseh listinah je treba navesti naziv stroškovnega mesta,
na katerem so evidentirani stroški v poslovnih knjigah producenta.
Kot upravičeni stroški se priznajo
vrednosti stroškov, ki so izkazane na računu, vendar brez obračunanega davka na
dodano vrednost (v nadaljevanju: DDV). Upošteva se t.i. neto vrednost računa,
razen v primeru, ko producent ne more odbiti celotnega DDV oziroma le ta ni v
celoti povračljiv. V tem primeru se kot strošek prizna tudi del DDV, katerega
si producent ne more povrniti.
Če se uveljavlja povračilo vhodnega DDV,
mora biti najkasneje k prvemu obračunu stroškov priložena izjava odgovorne
osebe, po katerem členu zakona, ki ureja DDV, končni prejemnik ni upravičen do
njegovega povračila. Če se uveljavlja povračilo le dela vhodnega DDV, mora biti
v izjavi opredeljen tudi odbitni delež DDV.
Izdatki, navedeni v predračunih, ki niso
dejansko nastali in niso evidentirani v poslovnih knjigah producenta na
posebnem stroškovnem mestu, se ne priznajo kot upravičeni stroški.
Če producent uveljavlja stroške za blago in
storitve pravnih oseb, ki so povezane osebe, kot jih določa ZSFCJA (Uradni list
RS, št. 77/10), se priznavajo stroški na enak način, kot se priznavajo
producentom.
V primeru, da agencija ne sofinancira
stroškov, ki so s tem pravilnikom opredeljeni kot upravičeni, oziroma slednje
sofinancira le do določene višine, mora producentu podati ustrezno utemeljitev.
6. člen
(pogoji za izplačilo posamične tranše)
Producent mora pred izplačilom posamične
tranše, razen pred izplačilom avansa, predložiti specificirano poročilo po
skupinah stroškov in posameznih stroških o vseh stroških projekta, nastalih do
posameznega izplačila, vendar brez dokazil o nastalih stroških in izvršenih
plačilih.
Predložitev dokazil iz prejšnjega odstavka
tega člena ni pogoj za izplačilo posamične tranše. Ta dokazila je producent
dolžan dostaviti pooblaščeni revizijski družbi, izbrani s strani agencije, ob
reviziji projekta, oziroma agenciji kadar koli omogočiti vpogled v računovodsko
in drugo dokumentacijo, ki se nanaša na sofinancirani projekt. Stroške revizije
v celoti krije agencija.
Neupravičeni stroški
7. člen
(vrste neupravičenih stroškov)
Neupravičeni stroški projekta so stroški,
ki jih agencija ne sofinancira. To so zlasti:
-       
stroški, ki niso v neposredni povezavi s projektom;
-       
izdatki za nakup, gradnjo in adaptacijo zgradb, ki niso usklajeni s
scenografijo;
-       
izdatki za nakup filmske tehnike in ostale opreme, pisarniškega pohištva
in prevoznih sredstev, razen če gre za elemente scenografije oziroma za rekvizite;
-       
stroški amortizacije zgradb in opreme;
-       
DDV, razen v delu, za katerega producent ni upravičen do povračila DDV;
-       
stroški zamudnih obresti zaradi nepravočasnega poravnavanja
producentovih obveznosti;
-       
denarne kazni, penali, varščine in stroški sodnih postopkov;
-       
stroški, ki so že financirani iz drugih javnih sredstev ali virov EU ter
stroški, ki so že bili producentu sofinancirani za isti projekt v predhodnih
fazah (npr. razvoj filmskega projekta ali scenarija) ali v okviru drugega
sofinanciranega projekta.
III. UPRAVIČENI STROŠKI PO POSAMEZNIH SKUPINAH
Stroški ureditve pravic in opravljenega dela
na scenariju
8. člen
(vsebina stroškov)
Upravičeni stroški ureditve pravic in
opravljenega dela na scenariju se nanašajo na ureditev pravic, zlasti za
predlogo in scenarij, ter na delo, ki je opravljeno v neposredni zvezi s
scenarijem (kot npr.: honorar pisca scenarija/treatmenta/sinopsisa,
koscenaristov, »script doctorja«, dramaturga, avtorja dialogov; prevodi
scenarija/treatmenta/sinopsisa; stroški udeležbe – šolnine za delavnico za
razvoj scenarija; stroški scenarističnih raziskav itd.). Prav tako se ti
stroški nanašajo na ureditev pravic za uporabo drugih avtorskih in sorodnih
del.
Stroški honorarjev članov izvajalske ekipe
(igralcev in drugih nastopajočih oziroma njihovih skrbnikov) in filmske ekipe
9. člen
(vsebina stroškov)
Upravičeni stroški honorarjev članov
izvajalske ekipe (igralcev in drugih nastopajočih oziroma njihovih skrbnikov)
in filmske ekipe so stroški izplačanih nadomestil za delo članov filmske ekipe
ter stroški izplačanih nadomestil igralcem in drugim nastopajočim oziroma
njihovim skrbnikom.
Stroški dela producenta
10. člen
(vsebina stroškov, pogoji za priznanje
upravičenosti ter dovoljena višina financiranja)
Upravičeni stroški dela producenta so stroški
izplačanih nadomestil za delo producenta, kar vključuje tudi neposredne stroške
plačil zaposlenih pri producentu, ki delajo neposredno na projektu. Pogoj za
priznavanje upravičenosti stroškov plač zaposlenih pri producentu so sklenjene
pogodbe o zaposlitvi in izjava producenta o njihovi vključitvi v neposredno
delo na projektu.
Agencija lahko stroške dela producenta
sofinancira največ do višine 7 % zneska sofinanciranja projekta.
Stroški izbora potencialne izvajalske ekipe
(igralcev in drugih nastopajočih)
11. člen
(vsebina stroškov)
Upravičeni stroški izbora potencialne
izvajalske ekipe (igralcev in drugih nastopajočih) so zlasti:
-       
stroški avdicij in zasedbe vlog;
-       
stroški izvedbe predintervjujev;
-       
stroški izvedbe poskusnih snemanj;
-       
in drugi neposredni upravičeni stroški, ki se nanašajo na izvedbo izbora
potencialne izvajalske ekipe.
Stroški scenografije in rekvizitov (vključno
s stroški lokacij snemanja)
12. člen
(vsebina stroškov)
Upravičeni stroški scenografije in
rekvizitov so zlasti:
-       
stroški nakupa scenskih elementov;
-       
stroški porabljenega materiala, blaga in storitev pri izdelavi scenskih
elementov in rekvizitov;
-       
stroški najema scenskih elementov in rekvizitov;
-       
stroški posebnih učinkov (materiali in izvedba);
-       
stroški čiščenja scenografije in rekvizitov;
-       
stroški lokacij snemanja (kot npr.: stroški najema studia; stroški
najema lokacij za snemanje in pripadajoči obratovalni stroški; stroški
cestninskih zapor; stroški varovanja oseb, scenografije in tehničnih sredstev v
skladu z varnostnim elaboratom in zakoni, ki urejajo to področje; stroški
pridobivanja dovoljenj za snemanja in uporabo javnih površin; takse; stroški
čiščenja; stroški objave v medijih; stroški javnega vodovoda in razsvetljave
ter odvoza smeti; odškodnine; stroški adaptacij snemalnih mest, poravnave škod
in poškodb; vzpostavitve snemalnih mest oziroma lokacij v prvotno stanje;
stroški postavitve mobilnih sanitarij; stroški gasilcev; stroški posebnih
asistenc itd.);
-       
in drugi neposredni upravičeni stroški, ki se nanašajo na izdelavo
scenografije in rekvizitov.
Stroški kostumov
13. člen
(vsebina stroškov)
Upravičeni stroški priprave oziroma
izdelave kostumov so zlasti:
-       
stroški nakupa in predelave kostumov;
-       
stroški porabljenega materiala, blaga in storitev pri pripravi oziroma
izdelavi kostumov;
-       
stroški najema kostumov;
-       
stroški čiščenja kostumov;
-       
in drugi neposredni upravičeni stroški, ki se nanašajo na
kostumografijo.
Stroški maske
14. člen
(vsebina stroškov)
Upravičeni stroški oblikovanja in izdelave
maske so zlasti:
-       
stroški porabljenega materiala, blaga in storitev pri oblikovanju in
izdelavi maske;
-       
stroški frizerskih storitev ter nakupa materiala, potrebnega za izdelavo
frizure;
-       
stroški posebnih maskerskih efektov;
-       
in drugi neposredni upravičeni stroški, ki se nanašajo na oblikovanje in
izdelavo maske.
Stroški filmske tehnike, storitev in opreme
15. člen
(vsebina stroškov)
Upravičeni stroški filmske tehnike,
storitev in opreme so zlasti:
-       
stroški najemnin filmske tehnike in storitev (snemalne, tonske, scenske,
svetlobne ter postprodukcijske) ter izdatki za nabavo potrošnega in drobnega
materiala za delovanje filmske tehnike;
-       
izdatki za najem in delovanje opreme, ki je nujno potrebna za delovanje
filmske tehnike (agregati, grelci in podobno);
-       
obratovalni stroški Filmskega studia Viba film, ki se nanašajo na
izvedbo projekta (obratovalni stroški najema studiev, produkcijskih in
postprodukcijskih prostorov), vendar niso predmet pogodbe o brezplačnem
opravljanju storitev po sklenjeni pogodbi med agencijo, producentom in Filmskim
studiem Viba film Ljubljana oziroma med Filmskim studiem Viba film in
producentom;
-       
stroški najema posebnih vozil (kot npr. dvigala), helikopterjev in letal
ter ostale mehanizacije, potrebne za izvedbo projekta;
-       
in drugi neposredni upravičeni stroški, ki se nanašajo na filmsko
tehniko, storitev in opremo.
Stroški filmskega traku, drugih avdio-video
nosilcev in obdelave
16. člen
(vsebina stroškov)
Upravičeni stroški filmskega traku ali
ostalih nosilcev slike in zvoka ter obdelave so zlasti stroški nabave filmskega
traku in/ali ostalih nosilcev slike ali zvoka, fotografskih nosilcev slike ali
zvoka; stroški nakupa licenc/pravic (kot npr. Dolby in podobno); ter stroški
opravljenih storitev za obdelavo filmskega traku in/ali drugih avdio-video
nosilcev, in sicer do končnega formata, ki omogoča javno kinematografsko
predvajanje.
Stroški tehničnih in izvedbenih storitev
17. člen
(vsebina stroškov)
Upravičeni stroški tehničnih in izvedbenih
storitev so zlasti:
-       
stroški izdelave varnostnega elaborata;
-       
stroški najema telekomunikacijskih storitev, opreme in osebja, potrebni
za tehnično izvedbo sofinanciranega projekta (kot npr. radijska postaja; najem
storitev mobilnega operaterja itd.);
-       
in drugi neposredni upravičeni tehnični in izvedbeni stroški, potrebni
za izvedbo sofinanciranega projekta.
Stroški prehrane in prenočitev članov ekipe
18. člen
(vsebina stroškov)
Upravičeni stroški prehrane in prenočitev
članov ekipe so:
-       
povračila stroškov za prehrano (hrano in brezalkoholno pijačo) za člane
ekipe za čas dela na projektu;
-       
povračila stroškov za prenočevanje za člane ekipe v času dela na
projektu.
Drugi stroški prevozov in potni stroški
19. člen
(vsebina stroškov)
Upravičeni stroški prevozov in potnih
stroškov so:
-       
stroški organiziranih prevozov skupin oseb;
-       
stroški organiziranih prevozov opreme, rekvizitov, scenografije in
drugega;
-       
stroški kilometrine za vožnje z lastnimi, najetimi ali službenimi vozili
za namene izvajanja projekta;
-       
stroški najema vozil;
-       
povračila potnih stroškov za dnevnice in stroške prenočevanja za člane
ekipe v Republiki Sloveniji in tujini.
Stroški zavarovanj
20. člen
(vsebina stroškov)
Upravičeni stroški zavarovanja so zlasti:
-       
stroški pridobitve garancije za dobro izvedbo posla ali stroški
pridobitve drugega primerljivega sredstva zavarovanja;
-       
stroški zavarovanja (plačila zavarovalnih premij) vseh oseb (nezgodno),
ki sodelujejo pri realizaciji projekta (filma);
-       
stroški zavarovanja scenografije (skupaj z vključenimi objekti) in
vrednejših rekvizitov;
-       
stroški zavarovanja tehnike (tehnike Filmskega studia Viba film pod
pogoji, ki jih opredeli Viba film);
-       
stroški zavarovanja celotnega filmskega materiala v fazi snemanja
projekta in laboratorijske obdelave;
-       
stroški zavarovanja proti tretji osebi;
-       
in drugi neposredni upravičeni stroški zavarovanja, potrebnega za
izvedbo projekta.
Režijski stroški
21. člen
(vsebina stroškov in dovoljena višina
financiranja)
Režijski so vsi tisti stroški, ki jih
producent ne more v celoti neposredno pripisati posameznemu projektu, ker je
samo del stroškov nastal zaradi njegovega izvajanja. To so zlasti: stroški
komunikacijskih in poštnih storitev; stroški elektrike, ogrevanja, čiščenja,
vzdrževanja in upravljanja registriranega poslovnega prostora; stroški najema
pisarniških prostorov, potrebnih za realizacijo projekta; stroški pisarniškega
materiala in drobnega inventarja; stroški tiskanja (kartuše, tonerji in
podobno) in fotokopiranja; stroški računovodskih storitev; stroški svetovalnih
storitev s finančnega, pravnega in davčnega področja; obresti za posojila, če
je posojilo v neposredni zvezi s sofinanciranim projektom; stroški
reprezentance; ter drugi režijski stroški, ki se nanašajo na izvajanje enega ali
več projektov oziroma dejavnosti producenta.
Agencija lahko sofinancira v zvezi s
projektom nastale režijske stroške največ do višine 5 % zneska
sofinanciranja projekta.
Stroški promocije in distribucije v
Republiki Sloveniji
22. člen
(vsebina stroškov)
Znesek sofinanciranja promocije in
distribucije za namene eksploatacije filma v Republiki Sloveniji ne sme
presegati vrednosti 25.000,00 EUR.
Ne glede na določilo prejšnjega odstavka
tega člena lahko agencija izjemoma sofinancira dodatno promocijo filma v višini
do 12.500,00 EUR, če gre za film, za katerega se pričakuje, da si ga bo v
kinodvoranah Republike Slovenije ogledalo več kot 25.000 gledalcev.
Ne glede na
določbi prvega in prejšnjega odstavka tega člena lahko agencija sofinancira
promocijo in distribucijo filma, ki je bil manjšinsko sofinanciran, največ do
višine 10.000,00 EUR.
Upravičeni stroški promocije in
distribucije v Republiki Sloveniji so:
-       
stroški izdelave distribucijskih kopij formata 35-mm, pri čemer lahko
agencija sofinancira največ sedem distribucijskih kopij v vrednosti do največ
1.400,00 EUR za posamezno kopijo;
-       
stroški izdelave napovednikov formata 35-mm, pri čemer lahko agencija
sofinancira največ 20 napovednikov v vrednosti do največ 90,00 EUR za posamezni
napovednik;
-       
stroški izdelave oglasnega materiala, oblikovanja in tiskanja plakatov
ter programskih lističev, izdelave fotografij, postavitve spletne strani in
produkcije ostalega promocijskega materiala, vendar največ do višine
5.000,00 EUR;
-       
stroški izvedbe premier v Republiki Sloveniji (plačilo moderatorja,
pogostitve, izvedbe kulturnega programa itd.), vendar največ do višine 5.000,00
EUR;
-       
stroški za plačilo morebitne udeležbe tujih avtorjev, vendar največ do
višine 2.000,00 EUR;
-       
stroški oglaševanja v medijih do višine 10.000,00 EUR;
-       
dodatne promocijske aktivnosti, vendar le za projekte, ki pridobijo
dodatna sredstva agencija za promocijo in distribucijo na podlagi pričakovane
gledanosti nad 25.000 gledalcev v Republiki Sloveniji.
Ne glede na določeno v prejšnjem odstavku
tega člena so lahko upravičeni stroški promocije in distribucije manjšinske
koprodukcije le:
-       
stroški izdelave distribucijskih kopij formata 35-mm, pri čemer lahko
agencija sofinancira največ tri distribucijske kopije v vrednosti do največ
1.400,00 EUR za posamezno kopijo;
-       
stroški izdelave napovednikov formata 35-mm, pri čemer lahko agencija
sofinancira največ 10 napovednikov v vrednosti do največ 60,00 EUR za posamezni
napovednik;
-       
stroški izdelave do največ treh podnaslavljanj za dodatne distribucijske
kopije v vrednosti do največ 600,00 EUR za posamezno podnaslavljanje;
-       
stroški izdelave oglasnega materiala, oblikovanja in tiskanja plakatov
ter programskih lističev, izdelave fotografij, postavitve spletne strani in
produkcije ostalega promocijskega materiala, vendar največ do višine
1.000,00 EUR;
-       
stroški izvedbe premiere, vendar največ do višine 2.000,00 EUR;
-       
stroški za plačilo udeležbe tujih avtorjev, vendar največ do višine
3.000,00 EUR;
-       
stroški oglaševanja v medijih, vendar največ do višine 5.000,00 EUR,
pri čemer lahko agencija sofinancira stroške
promocije in distribucije manjšinske koprodukcije do višine 10.000,00 EUR
le pod pogojem, da gre za film, za katerega se pričakuje, da si ga bo ogledalo
vsaj 5.000 gledalcev.
23. člen
Stroški
sofinanciranj promocije slovenskih filmov v tujini
(vsebina stroškov)
Upravičeni stroški sofinanciranja promocije
slovenskih filmov v tujini so:
a) 
v okviru festivalov svetovnih premier (A
kategorija; seznam festivalov je kot Priloga I sestavni del tega pravilnika)
na osnovi mednarodno veljavne kategorizacije FIAPF, mednarodnega filmskega
festivala v Rotterdamu ter na festivalu dokumentarnega filma v Amsterdamu:
-   
stroški udeležbe na festivalu, ki jih ne krije festival;
-   
stroški izdelave in podnaslavljanja filmske kopije;
-   
stroški transporta kopije;
-   
stroški udeležbe (so)avtorja filma in/ali producenta;
b) 
v okviru udeležbe filma v uradni tekmovalni
sekciji katerega od festivalov iz prejšnje točke tega odstavka ali udeležbe v
programu filmskih festivalov Cannes, Berlin, Benetke:
-     stroški
udeležbe na festivalu za največ pet najpomembnejših članov filmske ekipe
uvrščenega filma;
c) 
v okviru udeležbe filma v uradni selekciji
katerega od specializiranih tekmovalnih mednarodnih filmskih festivalov (B
kategorija; seznam festivalov je kot Priloga II sestavni del tega
pravilnika) in ostalih festivalov A kategorije:
-    stroški
transporta filmske kopije;
-    stroški izdelave
in podnaslavljanja filmske kopije;
-    stroški udeležbe
(so)avtorja filma, ki ga povabi vodstvo festivala, v kolikor teh stroškov ne
krije festival.
Za udeležbo filmov na mednarodnih
festivalih, ki niso tekmovalne narave oziroma specializirani festivali
mednarodnih premier, ali za festivale, ki niso navedeni v Prilogi II
tega pravilnika, agencija ne sofinancira stroškov gostovanja avtorjev in
promocijskih aktivnosti na festivalu.
Ne glede na določeno v prejšnjem odstavku
tega člena lahko agencija v primeru podelitve festivalske nagrade sofinancira
udeležbo (so)avtorjev tudi na festivalu, ki ni naveden v Prilogi II tega
pravilnika.
Agencija lahko v primeru izjemnega tržnega
in/ali festivalskega potenciala filma nameni dodatna sredstva za promocijo
filma, tudi za stroške, ki v tem členu niso navedeni kot upravičeni stroški
promocije slovenskih filmov v tujini.
24. člen
Posebne določbe pogojev sofinanciranja promocije
in distribucije
Agencija lahko izjemoma sofinancira tudi
promocijo uspešnih študentskih filmov, in sicer največ do višine 3 % zneska
sofinanciranja projekta.
Agencija lahko ne glede na določila 22. in
23. člena tega pravilnika posebej financira podnaslavljanje slovenskih filmov,
ko je to potrebno za namene javnega predvajanja in/ali promocije projekta.
Ne glede na določila 22. in 23. člena tega
pravilnika, se upravičeni stroški promocije in distribucije srednjemetražnih in
kratkih filmov sofinancirajo v pavšalnem znesku, in sicer največ do višine 2 %
sofinanciranega zneska, namenjenega za realizacijo projekta.
Stroški produkcijskih raziskav
25. člen
(vsebina stroškov)
Upravičeni stroški produkcijskih raziskav
so zlasti:
-       
stroški festivalskih in drugih akreditacij;
-       
stroški udeležbe na filmskih sejmih;
-       
in drugi upravičeni neposredni stroški produkcijskih raziskav, ki so v
neposredni zvezi s sofinanciranim projektom.
IV. POSEBNE DOLOČBE POGOJEV SOFINANCIRANJA ZA FAZO RAZVOJA
SCENARIJA, FAZO RAZVOJA FILMSKIH PROJEKTOV, FILMSKI FESTIVAL, DIGITALIZACIJO
SLOVENSKE KINEMATOGRAFIJE/ KINEMATOGRAFSKE VERIGE, KULTURNO-VZGOJNE FILMSKE
PROJEKTE TER DEJAVNOST, KI SPODBUJAJO RAZVOJ ORGANIZIRANE FILMSKE STROKE
26. člen
Sofinanciranje faze razvoja scenarijev
V okviru faze razvoja scenarijev lahko
agencija producentu sofinancira le naslednje vrste neposrednih stroškov:
-       
ureditve pravic in opravljenega dela na scenariju;
-       
honorarjev članov filmske ekipe;
-       
prehrane in prenočitev članov ekipe;
-       
prevozov;
-       
režijske stroške.
27. člen
Sofinanciranje faze razvoja filmskih
projektov
V okviru faze razvoja filmskih projektov
lahko agencija producentu sofinancira le naslednje vrste neposrednih stroškov:
-       
ureditve pravic in opravljenega dela na scenariju;
-       
honorarjev članov filmske ekipe;
-       
dela producenta;
-       
izbora potencialne izvajalske ekipe (igralcev in drugih nastopajočih);
-       
produkcijskih raziskav;
-       
filmske tehnike, storitev in opreme;
-       
prehrane in prenočitev članov ekipe;
-       
prevozov;
-       
režijske stroške.
28. člen
Sofinanciranje izvedbe filmskega festivala
Agencija lahko producentu za potrebe
izvedbe filmskega festivala sofinancira le naslednje vrste neposrednih
stroškov:
-       
odkupa licenčnih pravic za filme;
-       
honorarjev članov izvajalske ekipe in gostov;
-       
najema prostorov ter organizacije in izvedbe strokovnih srečanj ter
dogodkov;
-       
filmske tehnike, storitev in opreme;
-       
prehrane in prenočitev članov ekipe;
-       
prevozov;
-       
zavarovanj;
-       
promocije;
-       
režijske stroške.
Upravičeni stroški odkupa licenčnih pravic
za filme so stroški odkupa licence za film.
Ne glede na določila 22. in 23. člena tega
pravilnika, se upravičeni stroški promocije festivala sofinancirajo v pavšalnem
znesku, in sicer največ do višine 5 % zneska sofinanciranja.
29. člen
Stroški
honorarjev članov izvajalske ekipe in gostov
(vsebina stroškov)
Upravičeni stroški honorarjev članov
izvajalske ekipe in gostov so stroški izplačanih nadomestil za avtorska dela
in/ali drugo delo članov izvajalske ekipe in gostov.
30. člen
Stroški najema
prostorov ter organizacije in izvedbe strokovnih srečanj ter dogodkov
(vsebina stroškov)
Upravičeni stroški najema prostorov ter
organizacije in izvedbe strokovnih srečanj ter dogodkov so zlasti:
-       
stroški najema prostorov, potrebnih za izvedbo projekta;
-       
stroški najema (tehničnega) osebja;
-       
stroški izdelave nagrad in plaket;
-       
in drugi neposredni upravičeni stroški, ki so v zvezi z najetim
prostorom in/ali organizacijo strokovnih srečanj in dogodkov.
31. člen
Sofinanciranje dejavnosti, ki spodbujajo
razvoj organizirane filmske stroke
Agencija lahko producentu za potrebe
dejavnosti, ki spodbujajo razvoj organizirane filmske stroke, sofinancira le
naslednje vrste neposrednih stroškov:
-       
honorarjev članov izvajalske ekipe in gostov;
-       
najema prostorov ter organizacije in izvedbe strokovnih srečanj ter
dogodkov;
-       
filmske tehnike, storitev in opreme;
-       
prehrane in prenočitev članov ekipe;
-       
prevozov;
-       
zavarovanj;
-       
promocije;
-       
publikacij in tiskovin;
-       
režijske stroške.
Upravičenost stroškov honorarjev članov
izvajalske ekipe in gostov ali/in najema prostorov ter organizacije in izvedbe
strokovnih srečanj ter dogodkov se presoja po kriterijih, določenih v 29.
oziroma 30. členu tega pravilnika.
Ne glede na določila 22. in 23. člena tega
pravilnika, se upravičeni stroški promocije dejavnosti, ki spodbujajo razvoj
organizirane filmske stroke, sofinancirajo v pavšalnem znesku, in sicer največ
do višine 10 % zneska sofinanciranja.
32. člen
Stroški
publikacij in tiskovin
(vsebina stroškov)
Upravičeni stroški publikacij in tiskovin
so zlasti stroški izdaje katalogov in zbornikov; stroški knjižnih in revijalnih
izdaj; stroški predstavitvenega programskega gradiva in brošur; ter drugi
neposredni upravičeni stroški, povezani z izdajo publikacij in tiskovin.
33. člen
Sofinanciranje digitalizacije slovenske
kinematografije/kinematografske verige
Vrste neposrednih stroškov, ki jih lahko
sofinancira agencija za potrebe digitalizacije slovenskih kinematografov
oziroma kinematografske verige, se določijo z besedilom javnega razpisa.
34. člen
Sofinanciranje kulturno vzgojnih filmskih
projektov v Republiki Sloveniji
Agencija lahko za potrebe izvedbe kulturno
vzgojnih projektov sofinancira le naslednje vrste neposrednih stroškov:
-       
honorarjev članov izvajalske ekipe in gostov;
-       
najema prostorov ter organizacije in izvedbe strokovnih srečanj ter
dogodkov;
-       
filmske tehnike, storitev in opreme;
-       
prehrane in prenočitev članov ekipe;
-       
prevozov;
-       
promocije;
-       
publikacije in tiskovin;
-       
režijske stroške.
Ne glede na določila 22. in 23. člena tega
pravilnika, se upravičeni stroški promocije, ki so potrebni za izvedbo kulturno
vzgojnih projektov v Republiki Sloveniji, sofinancirajo v pavšalnem znesku, in
sicer največ do višine 10 % zneska sofinanciranja.
Upravičenost stroškov honorarjev članov
izvajalske ekipe in gostov, najema prostorov ter organizacije in izvedbe
strokovnih srečanj ter dogodkov, se presoja po kriterijih, določenih v 29.
oziroma 30. členu tega pravilnika. Upravičenost nastalih stroškov publikacij in
tiskovin se presoja po kriterijih, določenih v 32. členu tega pravilnika.

Priloga
I: Seznam festivalov A kategorije
Priloga
II: Seznam festivalov B kategorije

Pravilnik Slovenskega filmskega centra, javne
agencije Republike Slovenije o upravičenih stroških sofinanciranih projektov
(Uradni list RS, št. 60/11)
vsebuje naslednjo končno določbo:
»V. KONČNA DOLOČBA
35. člen
(uveljavitev)
Ta pravilnik prične veljati naslednji dan
po objavi v Uradnem listu Republike Slovenije.«.

Sklep o spremembi Pravilnika Slovenskega
filmskega centra, javne agencije Republike Slovenije o upravičenih stroških
sofinanciranih projektov (Uradni list RS, št. 82/11) vsebuje naslednjo končno določbo:
»2. člen
Ta sprememba prične veljati naslednji dan
po objavi v Uradnem listu Republike Slovenije.«.