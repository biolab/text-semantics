1. SPLOŠNE DOLOČBE
1. člen
(predmet ureditve)
Ta pravilnik določa pogoje in postopek opravljanja
delovodskega oziroma poslovodskega izpita (v nadaljnjem besedilu: izpit),
imenovanje, sestavo in pristojnosti izpitnih odborov, varstvo pravic kandidatov
v izpitnem postopku ter dokumentacijo o izpitih.
2. člen
(namen izpitov)
(1) Z izpitom se ugotovi, če kandidat za delovodjo oziroma
poslovodjo obvladuje poklicne zmožnosti, spretnosti in veščine (v nadaljnjem
besedilu: znanja), določene s poklicnim standardom za poklice v posamezni
dejavnosti. 
(2) Izpit se opravlja skladno z izpitnim katalogom, ki ga
določi Strokovni svet Republike Slovenije za poklicno in strokovno
izobraževanje na podlagi poklicnega standarda. 
(3) Z opravljenim izpitom se pridobi srednja strokovna
izobrazba in naziv delovodja oziroma poslovodja v proizvodnih oziroma
storitvenih dejavnostih.
3. člen
(izvajalci izpita)
Izpite lahko izvajajo gospodarska zbornica, poslovno
združenje ali gospodarska družba, ki ji minister, pristojen za srednje šolstvo,
podeli javno pooblastilo za izvajanje nalog s področja poklicnega in
strokovnega izobraževanja v skladu z zakonom, ki ureja poklicno in strokovno
izobraževanje (v nadaljnjem besedilu: izvajalec).
4. člen
(izpitni red)
Izvajalec lahko z izpitnim redom podrobneje uredi organizacijo
in izvedbo izpitov. Izpitni red se v tem primeru javno objavi na spletnih
straneh izvajalca.
2. IZPITNI ODBORI
5. člen
(imenovanje izpitnih odborov)
Predsednika in člane (v nadaljnjem besedilu: člani) izpitnega
odbora imenuje na predlog izvajalca minister, pristojen za srednje šolstvo, za
obdobje šestih let in so lahko ponovno imenovani.
6. člen
(splošni pogoji za imenovanje članov izpitnega odbora)
(1) Za člana izpitnega odbora je lahko imenovan kandidat, ki
izpolnjuje naslednje pogoje: 
-       
je državljan Republike Slovenije ali druge države članice Evropske
unije, 
-       
ima najmanj srednjo strokovno izobrazbo, 
-       
ima pet let delovnih izkušenj v gospodarstvu, stroki oziroma šolskih ali
drugih izobraževalnih institucijah in 
-       
ima znanja o sodobnem ugotavljanju oziroma ocenjevanju znanja. 
(2) Podrobnejša znanja in izkušnje članov izpitnih odborov se
določijo z izpitnim katalogom.
7. člen
(dolžnost vestnega opravljanja nalog članov izpitnega
odbora)
(1) Člani izpitnih odborov morajo vestno opravljati dolžnosti
v zvezi z delom v izpitnih odborih. Član izpitnega odbora mora takoj, ko izve
za razlog, zaradi katerega ne bi mogel ali zaradi obstoja izločitvenega razloga
ne bi smel opraviti svoje dolžnosti v izpitnem odboru, v katerega je
razporejen, obvestiti uradno osebo izvajalca izpitov. 
(2) Člani izpitnega odbora so pri svojem delu strokovno
neodvisni in svoje odločitve sprejemajo na podlagi lastnih strokovnih
prepričanj upoštevajoč vse dejansko relevantne podatke in okoliščine, ki se
tičejo konkretnega primera. 
(3) Člani izpitnih odborov morajo spremljati predpise in
razvoj strokovnih področij, za katere so imenovani v izpitne odbore. 
(4) Izvajalec izpitov zagotavlja usposabljanje članov
izpitnih odborov.
8. člen
(imenovanje članov izpitnega odbora)
(1) Izvajalec izpitov lahko izmed članov izpitnega odbora
imenuje izpitne komisije, ki so pristojne za posamezen izpitni rok, tako da
določi predsednika in člane, ki so izpraševalci za posamezna izpitna področja
oziroma dele izpita. 
(2) Izvajalec pisno obvesti predsednika in člane izpitnega
odbora oziroma komisij (v nadaljnjem besedilu: izpitni odbor) o razporedu
izpitov oziroma izpitnih komisij ter o času in kraju opravljanja izpita najmanj
15 dni pred začetkom izpita. 
(3) Če član izpitnega odbora ne more ali ne sme sodelovati
pri opravljanju izpita oziroma ne more opraviti posamezne naloge, izvajalec
imenuje njegovega namestnika.
9. člen
(izločitev članov izpitnega odbora)
(1) Član izpitnega odbora v času opravljanja izpita ne sme
biti: 
-       
delodajalec kandidatu, 
-       
sodelavec kandidatu, 
-       
v sorodstvenem razmerju s kandidatom v ravni vrsti do kateregakoli
kolena in v stranski vrsti do vključno četrtega kolena, v zakonski zvezi, v
dalj časa trajajoči življenjski skupnosti moškega in ženske, ki nista sklenila
zakonske zveze, v svaštvu do vštetega drugega kolena ali v registrirani
istospolni partnerski skupnosti po zakonu, ki ureja registracijo istospolne
partnerske skupnosti, tudi če so te zveze, razmerja oziroma skupnosti že
prenehale. 
(2) Ne glede na določbo prejšnjega odstavka poslovna ali
sorodstvena povezanost ne more biti izločitveni razlog, če odbora ni mogoče
sestaviti drugače zaradi omejenega števila strokovnjakov na določenem področju,
vendar morajo s tem soglašati vsi člani izpitnega odbora in kandidat. 
(3) O izločitvi člana izpitnega odbora odloči pristojni organ
oziroma pooblaščena oseba izvajalca. O odločitvi izvajalec izda sklep in z njim
seznani kandidata in druge člane izpitnega odbora.
10. člen
(razrešitev člana izpitnega odbora)
Če član izpitnega odbora svojih obveznosti ne opravlja v
skladu s predpisi in izpitnim redom oziroma če obstaja utemeljen razlog za
nezaupanje v nepristranskost njegovega dela v izpitnem odboru, lahko izvajalec
predlaga ministru, pristojnemu za imenovanje, njegovo razrešitev in imenovanje
nadomestnega člana izpitnega odbora.
11. člen
(pristojnosti izpitnega odbora)
(1) Pristojnosti izpitnega odbora so: 
-       
potrditev vsebine izpitov in delovnih preizkusov ter določitev načina
ocenjevanja, 
-       
potrditev izpitnih vprašanj in izpitnih pol, 
-       
določitev meril za ocenjevanje znanja, 
-       
odločanje o priznavanju delov izpita, 
-       
ocenjevanje znanja pri delu izpita, 
-       
spremljanje izvedbe praktičnega dela izpita oziroma delovnega preizkusa
in ocenjevanje, 
-       
ugotavljanje uspeha pri izpitu in seznanjanje kandidata z njim, 
-       
izdajanje obvestila o uspehu pri delu izpita in spričevala o opravljenem
izpitu, 
-       
vodenje izpitne dokumentacije in 
-       
druge naloge, določene s tem pravilnikom. 
(2) Izpitni odbor obravnava potek in izide izpitov, pripravi
podatke in podlage za pripravo letnega poročila o izvedbi in rezultatih izpitov
ter predlaga ukrepe v zvezi z ugotovitvami iz poročila. 
(3) Če so v skladu s prvim odstavkom 8. člena tega pravilnika
imenovane izpitne komisije, se pristojnosti iz prvega odstavka tega člena, ki
se nanašajo na samo izvedbo izpitov, prenesejo nanje. 
(4) Organizacijske in druge izvedbene naloge ter
administrativno-tehnična opravila pri izvajanju izpitov zagotavlja izvajalec.
12. člen
(odločanje izpitnega odbora)
Pri odločanju izpitnega odbora mora sodelovati več kot
polovica njegovih članov. Odločitve so sprejete z večino glasov prisotnih
članov izpitnega odbora.
13. člen
(koordinacijski izpitni odbor)
(1) Če izvajalec izvaja izpite na več področjih, lahko
imenuje koordinacijski izpitni odbor, ki skrbi za usklajeno delovanje izpitnih
odborov in drugih skupnih zadev v zvezi z izvajanjem izpita. 
(2) Izvajalec z izpitnim redom ali drugimi internimi akti
določi sestavo in pristojnosti koordinacijskega izpitnega odbora ter način
delovanja oziroma sodelovanja z izpitnimi odbori, ki delujejo v okviru
pristojnosti izvajalca.
3. POSTOPEK OPRAVLJANJA IZPITA
14. člen
(izpitni roki)
(1) Izvajalec najmanj enkrat letno najkasneje do konca
koledarskega leta za naslednje leto objavi razpis za opravljanje izpitov. Z
razpisom se določijo izpitni roki za posamezne izpitne dele, rok, v katerem je
treba vložiti prijave, pogoji in dokazila o izpolnjevanju pogojev ter stroški
izpita. Rok za prijavo ne sme biti krajši od 15 dni in ne daljši od 30 dni od
objave razpisa. 
(2) Izvajalec mora objaviti razpis iz prejšnjega odstavka v
svojih glasilih in na spletnih straneh.
15. člen
(prijava)
(1) Kandidat se prijavi k opravljanju izpita na obrazcu, ki
ga določi izvajalec in v roku, določenim z razpisom. K prijavi je treba
priložiti dokazila, da izpolnjuje predpisane pogoje za opravljanje izpita. 
(2) Kandidat lahko s pisno izjavo odstopi od opravljanja
izpita najkasneje sedem dni pred pričetkom izpitnega roka.
16. člen
(ugotavljanje izpolnjevanja pogojev)
(1) Izvajalec v petnajstih dneh po izteku razpisnega roka na
podlagi vložene prijave in predloženih dokazil ugotovi, ali kandidat izpolnjuje
predpisane pogoje za opravljanje izpita in o svojih ugotovitvah izda sklep. Če
izpolnjuje pogoje za opravljanje izpita, mu izvajalec v sklepu določi tudi
datum in kraj opravljanja izpita oziroma njegovega posameznega dela, izpitni
odbor oziroma komisijo ter višino, rok in način plačila stroškov izpita. 
(2) Če se ugotovi, da je vloga kandidata nepopolna, se ga
pisno pozove, da jo dopolni v roku, ki ne sme biti krajši od osmih dni. Če
kandidat vloge ne dopolni v navedenem roku, se s sklepom zavrže prijavo kot
nepopolno. 
(3) Če se ugotovi, da kandidat ne izpolnjuje pogojev za
pristop k opravljanju izpita, se njegova vloga zavrne. V obrazložitvi sklepa se
navedejo razlogi, zaradi katerih ne izpolnjuje pogojev. 
(4) Zoper sklep iz drugega in tretjega odstavka tega člena
ima kandidat pravico vložiti pritožbo v osmih dneh po prejemu odločitve na
pritožbeno komisijo.
17. člen
(opravljanje izpita)
(1) Kandidat opravlja posamezne dela izpita pred izpitnim
odborom oziroma izpitno komisijo. 
(2) Posamezni deli izpita se lahko opravljajo v poljubnem
vrstnem redu in v različnih izpitnih rokih. 
(3) Izpit se začne z opravljanjem kateregakoli izpitnega dela
in se konča z opravljenim zadnjim delom izpita.
4. OCENJEVANJE IN PONAVLJANJE IZPITA
18. člen
(ocenjevanje)
(1) Uspeh pri posameznih izpitnih delih se ocenjuje s
številčnimi ocenami od 2 (zadostno) do 5 (odlično). Vse ocene so pozitivne. 
(2) Kandidat je opravil izpit, če je dosegel pozitivno oceno
iz vseh izpitnih delov. 
(3) Če kandidat ni dosegel minimalnega standarda znanja za
pridobitev pozitivne ocene iz posameznega izpitnega dela, se ga ne oceni. Ta
ugotovitev se v predpisani evidenci oziroma dokumentaciji o izpitu evidentira z
besedami »ni opravil«. 
(4) Kandidata seznani z doseženo oceno oziroma ugotovitvijo
ustno takoj po opravljanju ustnega izpita predsednik izpitnega odbora in če je
opravil izpit oziroma del izpita, mu izroči obvestilo o uspehu.
19. člen
(ponovno opravljanje izpita)
Kandidat, ki ni opravil dela izpita ali celotnega izpita, ima
pravico večkrat ponovno opravljati izpit.
5. PRIZNAVANJE POSAMEZNIH DELOV IZPITA
20. člen
(priznavanje delov oziroma predmetnih področij izpita)
(1) Kandidatom, ki so že opravili mojstrski, delovodski ali
poslovodski izpit, se prizna del izpita oziroma izpitne vsebine, ki so v
izpitnem katalogu opredeljene v okviru dela izpita ali pa celovite izpitne
snovi (modula ali podobno zaokrožene strokovne vsebine), identično v vseh treh
izpitih (npr.: pedagoško-andragoški del izpita). Kandidatom, ki so opravili
mojstrski izpit na istem strokovnem področju, se prizna tudi
strokovno-teoretični del izpita in ustrezne vsebine iz poslovodno-ekonomskega
dela izpita. O ostalih vsebinah, ki jih mora kandidat še opraviti, odloči
izpitni odbor. 
(2) Kandidatom, ki so zaključili javno veljavni izobraževalni
program za pridobitev srednje strokovne izobrazbe v isti stroki, se prizna
strokovno-teoretični del izpita, lahko pa tudi nekatere vsebine
poslovodno-ekonomskega dela izpita. O ostalih vsebinah, ki jih mora kandidat še
opraviti, odloči izpitni odbor.
21. člen
(delovni preizkus)
(1) Kandidatu, ki ima ustrezne delovne izkušnje in opravljen
oziroma v skladu s tem pravilnikom priznan strokovno-teoretični,
poslovodsko-ekonomski in pedagoško-andragoški del izpita, lahko izpitni odbor
namesto celotnega praktičnega dela izpita določi največ pet (5) delovnih
preizkusov. 
(2) Delovni preizkus iz prejšnjega odstavka je krajša in ožje
usmerjena naloga, ki lahko traja največ 4 ure in s katerim se dokazuje
obvladovanje posameznih delovnih procesov.
22. člen
(priznavanje pedagoško-andragoške izobrazbe)
(1) Pedagoško-andragoška izobrazba, pridobljena po javno
veljavnih izobraževalnih programih za učitelje in inštruktorje praktičnega
pouka, se prizna kot pedagoško-andragoški del izpita. 
(2) Kandidati, ki so opravili program pedagoško-andragoškega
izobraževanja za izvajaje praktičnega izobraževanja v izobraževalnih programih,
prilagojenih za obrt in drobno gospodarstvo, oziroma v dualnem sistemu, najmanj
v obsegu 32 ur, lahko opravljajo izpit iz pedagoško-andragoškega dela samo v
obsegu in vsebini, ki ni bila zajeta v zadevnih programskih vsebinah. O
vsebinah, ki jih mora kandidat še opraviti, odloči izpitni odbor.
23. člen
(postopek priznavanja delov izpita)
(1) O priznavanju dela izpita odloči izpitni odbor na podlagi
dokazil kandidata o doseženi poklicni ali strokovni izobrazbi oziroma nazivu
ali opravljenih izpitih oziroma pridobljenih delovnih izkušnjah. 
(2) Kandidat za izpit ob prijavi k izpitu predloži dokazila
iz prejšnjega odstavka, kar ob ustrezni navedbi v prijavnici šteje kot vloga za
priznanje dela izpita. 
(3) Izpitni odbor odloči o priznanju dela izpita v 15 dneh po
prejetju popolne vloge in o tem kandidatu izda sklep, s katerim določi, katere
dele izpita mora še opraviti oziroma kateri deli izpita se mu priznajo. 
(4) Zoper sklep, s katerim se kandidatu ne prizna del izpita,
je dovoljena pritožba v osmih dneh od prejema sklepa.
6. VARSTVO PRAVIC KANDIDATOV
24. člen
(pritožba kandidata)
Kandidat se lahko pritoži zoper odločitev izpitnega odbora o:
-       
izpolnjevanju pogojev za opravljanje izpita, 
-       
priznavanju dela izpita, 
-       
višini stroškov izpita, 
-       
postopku opravljanja izpita in 
-       
oceni oziroma ugotovitvi uspeha pri izpitu.
25. člen
(pritožbena komisija)
(1) O pritožbi odloča petčlanska pritožbena komisija, ki jo
imenuje minister, pristojen za srednje šolstvo. 
(2) Pritožbena komisija si lahko pridobi mnenje izvedenca za
določena strokovna vprašanja v zvezi z dokazili oziroma drugimi strokovnimi
vprašanji, ki zadevajo odločanje o pritožbi. Izvedenec mora izpolnjevati pogoje
za člana izpitnega odbora, vendar ne more biti oseba, ki je že odločala v zvezi
s kandidatom v predhodnem postopku.
26. člen
(pritožbeni postopek)
(1) Izvajalec zagotavlja ustrezne materialne in
administrativno-tehnične pogoje za delo pritožbene komisije. 
(2) Če pritožbena komisija ugotovi, da je pritožba zoper
oceno utemeljena, določi, da kandidat ponovno opravlja izpit pred drugim
izpitnim odborom ali komisijo. Če je pritožba zoper pisni del izpita,
pritožbena komisija določi, da pisni izdelek ponovno oceni član izpitnega
odbora, ki kandidata ni predhodno ocenjeval. 
(3) Pritožbena komisija odloči o pritožbi v 30 dneh po
prejemu pritožbe. Njena odločitev je dokončna. O odločitvi izda sklep, ki ga
izvajalec izroči kandidatu in o njem obvesti izpitni odbor.
27. člen
(pravica do vpogleda)
Kandidatu se na podlagi pisnega zahtevka omogoči vpogled v
izpitno dokumentacijo v osmih dneh po objavi rezultatov oziroma vročitvi
spričevala ali obvestila o uspehu pri izpitu.
28. člen
(uporaba predpisov o postopku)
Kadar postopek ni določen s tem pravilnikom, se pri odločanju
o vlogah kandidatov v zvezi z opravljanjem izpita smiselno uporabljajo predpisi
o upravnem postopku.
7. STROŠKI OPRAVLJANJA IZPITOV
29. člen
(stroški opravljanja izpita)
(1) Stroške v zvezi z opravljanjem izpita nosi kandidat, ki
ga opravlja. Plačati jih mora pred opravljanjem izpita, v nasprotnem primeru se
mu izpita ne dovoli opravljati. Izpitne stroške določi izvajalec enkrat letno v
soglasju z Vlado Republike Slovenije. 
(2) Izvajalec pri praktičnem delu izpita zagotovi prostor,
kandidat pa material za izdelavo izdelka oziroma storitve. 
(3) Kandidat je dolžan plačati dodatne stroške, ki nastanejo
z opravljanjem praktičnega dela izpita, če ga želi opravljati po delih ali če
se izpitno delo in delovni preizkusi izvajajo na kraju, ki ga predlaga
kandidat. 
(4) O višini dodatnih stroškov odloča izpitni odbor.
Kandidata se mora pred izpitom pisno obvestiti o dodatnih stroških ter mu
določiti rok plačila. 
(5) Če kandidat ne izpolnjuje pogojev za opravljanje
posameznega dela izpita oziroma iz upravičenih razlogov odstopi pred pričetkom
izpita, se mu vplačani znesek izpitnih stroškov vrne, pri čemer se odbijejo
nastali stroški. 
(6) Če se kandidatu priznajo deli izpita, se stroški izpita
sorazmerno zmanjšajo.
30. člen
(stroški pritožbenega postopka)
Kandidat plača stroške pritožbenega postopka ob vložitvi
pritožbe, vendar se mu ti povrnejo, če je bilo njegovi pritožbi ugodeno v
celoti oziroma v sorazmernem deležu uspeha pritožbe.
31. člen
(plačilo dela izpitnih odborov)
(1) Sredstva za plačilo dela izpitnih odborov in komisij ter
pritožbene komisije zagotavlja izvajalec. 
(2) Članom izpitnega odbora oziroma komisije pripada plačilo
za delo in povračilo stroškov v zvezi z delom pri izpitih.
8. DOKUMENTACIJA O IZPITIH
32. člen
(izpitna dokumentacija)
(1) O izpitih se vodi izpitna dokumentacija, ki vsebuje: 
-       
evidence o izpitih, 
-       
zapisnike izpitnih odborov (zapisnike o sejah izpitnih odborov, izdane
sklepe in druge odločitve izpitnih odborov), 
-       
izpitna gradiva in zapisnike o izpitu za posameznega kandidata in 
-       
pritožbeno dokumentacijo (pritožbo, zapisnik o odločitvi o pritožbi,
izdane sklepe in druge dokumente v pritožbenem postopku). 
(2) Zapisnik o izpitu podpišejo predsednik in člani izpitnega
odbora, pred katerimi je kandidat opravljal izpit, zapisnik o odločitvi o
pritožbi podpišejo predsednik in člani pritožbene komisije, druge zapisnike in
sklepe pa predsednik izpitnega odbora oziroma pritožbene komisije.
33. člen
(evidenca o izpitih)
(1) Izvajalec vodi evidenco o izpitih, ki vsebuje podatke o: 
-       
prijavljenih kandidatih k izpitu, 
-       
kandidatih, ki so izpit opravljali in 
-       
kandidatih, ki so izpit opravili. 
(2) Evidenca vsebuje: 
-       
osebno ime kandidata, 
-       
EMŠO, spol, datum, kraj, občino in državo rojstva, državljanstvo, 
-       
naslov stalnega in začasnega prebivališča, 
-       
podatke o prijavi k izpitu, izpolnjevanju pogojev za opravljanje izpita,
poteku izpita in dosežnem uspehu pri posameznih delih izpita oziroma priznanju
delov izpita, 
-       
datum opravljenega izpita in številka obvestila o uspehu pri izpitu ter
datum in številka izdaje spričevala o poslovodskem oziroma delovodskem izpitu, 
-       
podatke in dokumente o drugih odločitvah v zvezi z izpitom in 
-       
podatke in dokumente o pritožbenem postopku (pritožbi, odločitvi o
pritožbi in spremembah, ki so vplivale na potek oziroma izid izpita). 
(3) Izvajalec lahko zbira, obdeluje, shranjuje, posreduje in
uporablja podatke, določene v evidenci iz tega člena, ob predhodno podanem
soglasju kandidata, v skladu s predpisi o varstvu osebnih podatkov.
34. člen
(dokazila o uspehu pri izpitu)
(1) Izpitni odbor izda kandidatu takoj po opravljenem delu
izpita obvestilo o uspehu pri izpitu oziroma delu izpita, ki vsebuje podatke o
doseženih ocenah oziroma ugotovitvah. 
(2) Kdor opravi vse dele izpita, dobi najkasneje v desetih
dneh po opravljenem zadnjem delu izpita spričevalo o opravljenem izpitu.
Izvajalec lahko kandidatu, ki je vse dele izpita opravil z oceno odlično (5),
izda listino o odličnosti v skladu z internimi pravili izvajalca.
35. člen
(obrazci dokazil o uspehu pri izpitu)
(1) Izvajalec izpita izdaja dokazila o uspehu pri izpitu iz
prejšnjega člena osebam, ki so opravile del izpita ali celoten izpit na obrazcih,
katerih obvezne vsebine so določene v tem členu. 
(2) Obvestilo o uspehu pri delovodskem oziroma poslovodskem
izpitu vsebuje naslednje podatke: 
-       
ime in poslovni naslov izvajalca izpita, 
-       
ime javne listine (obvestilo o uspehu pri delu izpita oziroma izpitnem
področju), 
-       
izrek, ki vsebuje osebno ime in datum rojstva kandidata, na katerega se
nanaša, navedbo dela oziroma delov izpita in dosežene ocene oziroma druge
ugotovitve, 
-       
osebno ime odgovorne osebe, ki je podpisnik obvestila in njegova
funkcija (predsednik izpitnega odbora) ter njegov lastnoročni podpis, 
-       
evidenčno številko, pod katero je kandidat voden v evidenci o izpitih in
-       
datum in kraj izdaje obvestila. 
(3) Spričevalo o poslovodskem oziroma delovodskem izpitu
vsebuje naslednje podatke: 
-       
ime in poslovni naslov izvajalca izpita, 
-       
ime javne listine (spričevalo o poslovodskem oziroma delovodskem
izpitu), 
-       
izrek, ki vsebuje osebno ime in datum rojstva kandidata, na katerega se
nanaša ter besedilo: »je opravil/a delovodski oziroma poslovodski izpit za naziv
delovodja oziroma poslovodja (področje dejavnosti) in si s tem pridobil/a
srednjo strokovno izobrazbo«, 
-       
osebno ime odgovorne osebe, ki je podpisnik spričevala in njegova
funkcija (predsednik izpitnega odbora) ter njegov lastnoročni podpis, 
-       
evidenčno številko, pod katero je kandidat voden v evidenci o izpitih in
-       
datum in kraj izdaje spričevala. 
(4) Obliko obrazcev iz drugega in tretjega odstavka tega
člena in obliko ter vsebino obrazca listine o odličnosti določi vsak izvajalec
sam. 
(5) Spričevala o opravljenem delovodskem oziroma poslovodskem
izpitu in obvestila o uspehu pri delih izpita, ki so izdana v skladu s tem
pravilnikom, so javne listine.
36. člen
(hranjenje izpitne dokumentacije)
(1) Za vodenje in hranjenje izpitne dokumentacije se smiselno
uporabljajo predpisi o upravljanju z dokumentarnim gradivom v državni upravi,
če s tem pravilnikom ni določeno drugače. 
(2) Evidence o izpitih iz 33. člena tega pravilnika se
hranijo trajno. 
(3) Prijave k izpitu in izpitno gradivo kandidatov se hranijo
tri leta. Zapisniki sej izpitnega odbora, zapisniki o izpitih posameznega
kandidata in druge odločitve, ki niso sestavni del teh zapisnikov, ter
pritožbena dokumentacija se hranijo deset let po zaključku izpita oziroma
postopka. 
(4) Izdelek oziroma dokumenti o storitvi pri praktičnem delu
izpita se hranijo še tri mesece po opravljenem izpitu oziroma končanem
pritožbenem postopku. V tridesetih dneh po izteku tega roka se lahko izročijo
kandidatu na njegovo željo, sicer se prenehajo hraniti.
37. člen
(varovanje osebnih podatkov)
Zbiranje in varovanje osebnih podatkov pri izpitu oziroma v
izpitni dokumentaciji se izvaja v skladu s predpisi, ki urejajo varstvo osebnih
podatkov.
38. člen
(smiselna uporaba drugih predpisov)
Za izdajanje nadomestnih dokazil o uspehu pri izpitu in
popravljanje napak v izdanih dokazilih se smiselno uporabljajo predpisi, ki
urejajo šolsko dokumentacijo v srednješolskem izobraževanju.
39. člen
(prenehanje izvajanja izpitov)
Če izvajalec izpitov preneha izvajati izpite zaradi prenehanja
javnega pooblastila, evidenco iz 33. člena tega pravilnika prevzame
ministrstvo, pristojno za srednje šolstvo, ki lahko to evidenco preda v
upravljanje in hranjenje drugemu izvajalcu oziroma drugi strokovni instituciji.
40. člen
(letna poročila o izpitih)
(1) Izvajalci izpitov pripravijo letno poročilo o izvajanju
izpitov, ki vsebuje statistične podatke o izpitih (o številu prijavljenih
kandidatov k izpitu, številu kandidatov, ki je opravljalo izpit, (del ali v
celoti) in številu kandidatov, ki so opravili izpit) in vsebinsko analizo teh
podatkov ter drugih okoliščin v zvezi z opravljanjem izpitov. 
(2) Izvajalec pošlje letno poročilo do konca marca za
preteklo koledarsko leto ministrstvoma, pristojnima za gospodarstvo in srednje
šolstvo.
9. PREHODNE IN KONČNE DOLOČBE
41. člen
(roki za imenovanja)
Člane izpitnih odborov in pritožbenih komisij imenuje
minister, pristojen za srednje šolstvo, na predlog izvajalcev v treh mesecih po
uveljavitvi tega pravilnika.
42. člen
(mandat dosedanjih izpitnih odborov in komisije)
Članom izpitnih odborov, ki so bili imenovani pred
uveljavitvijo tega pravilnika za področje trgovine, preneha mandat z
imenovanjem izpitnih odborov v skladu s tem pravilnikom.
43. člen
(nadaljevanje opravljanja izpitov)
Kandidat, ki je pričel opravljati izpit pred uveljavitvijo
tega pravilnika, nadaljuje opravljanje tega izpita v skladu s tem pravilnikom.
44. člen
(prenehanje veljavnosti dosedanjih predpisov)
(1) Z dnem uveljavitve tega pravilnika prenehajo veljati
Pravilnik o delovodskih in poslovodskih izpitih (Uradni list RS, št. 15/99),
Odredba o obrazcu spričevala o delovodskem izpitu (Uradni list RS, št. 116/00)
in Odredba o obrazcu spričevala o poslovodskem izpitu (Uradni list RS, št.
23/02). 
(2) Ne glede na prejšnji odstavek izvajalec, ki je pravna
naslednica Gospodarske zbornice Slovenije, uporablja obrazce, določene z
odredbami iz prejšnjega odstavka, za izdajo spričevala o delovodskem oziroma
poslovodskem izpitu osebam, ki so opravile izpit pred uveljavitvijo tega
pravilnika, če jim spričevalo do uveljavite tega pravilnika še ni bilo izdano.
45. člen
(uveljavitev pravilnika)
Ta pravilnik začne veljati naslednji dan po objavi v Uradnem
listu Republike Slovenije.
Št. 313-12/2007-9
Ljubljana, dne 15. julija 2009
EVA 2007-2111-0139
dr. Matej Lahovnik l.r. 
Minister 
za gospodarstvo
Soglašam!
dr. Igor Lukšič l.r. 
Minister 
za šolstvo in šport