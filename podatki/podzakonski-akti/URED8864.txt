I. SPLOŠNE DOLOČBE
1. člen
(vsebina)
(1) Ta uredba določa
pravila in način dodeljevanja finančnih spodbud (v nadaljnjem besedilu:
spodbude), vrste upravičenih naložb in stroškov, pogoje in merila za izbor,
vrste upravičencev, postopke evidentiranja, spremljanja in poročanja v zvezi z
državnimi pomočmi in pomočmi de minimis ter drugimi spodbudami, ki
nimajo elementov državnih pomoči ali pomoči de minimis.
(2) Če določbe Uredbe
Komisije (EU) št. 651/2014 z dne
17. junija 2014 o razglasitvi nekaterih vrst pomoči za združljive z
notranjim trgom pri uporabi členov 107 in 108 Pogodbe (UL L št. 187 z dne 26. 6. 2014, str. 1), zadnjič spremenjene z Uredbo
Komisije (EU) 2023/1315 z dne 23. junija
2023 o spremembi Uredbe (EU) št. 651/2014
o razglasitvi nekaterih vrst pomoči za združljive z notranjim trgom pri uporabi
členov 107 in 108 Pogodbe ter Uredbe (EU) 2022/2473
o razglasitvi nekaterih vrst pomoči za
podjetja, ki se ukvarjajo s proizvodnjo,
predelavo in trženjem ribiških proizvodov in proizvodov iz akvakulture, za
združljive z notranjim trgom z uporabo členov 107 in 108
Pogodbe (UL L št. 167
z dne 30. 6. 2023,
str. 1), (v nadaljnjem besedilu: Uredba 651/2014/EU) ter določbe Uredbe
Komisije (EU) št. 1407/2013 z dne 18. decembra 2013 o uporabi členov 107 in 108
Pogodbe o delovanju Evropske unije pri pomoči de minimis (UL L št. 352 z dne 24. 12. 2013, str. 1), zadnjič spremenjene z Uredbo
Komisije (EU) št. 2020/972 z dne 2. julija 2020 o spremembi Uredbe (EU) št. 1407/2013 v zvezi s podaljšanjem njene
veljavnosti in o spremembi Uredbe (EU) št. 651/2014
v zvezi s podaljšanjem njene veljavnosti in ustreznimi prilagoditvami (UL L št. 215 z dne 7. 7. 2020, str. 3), (v nadaljnjem besedilu: Uredba
1407/2013/EU) določajo drugače kot ta uredba, se uporabljajo določbe Uredbe
651/2014/EU in Uredbe 1407/2013/EU neposredno.
2. člen
(pomen izrazov)
Izrazi, uporabljeni v tej uredbi, pomenijo enako kot izrazi,
opredeljeni v Uredbi 651/2014/EU in Uredbi 1407/2013/EU ter predpisih, ki
urejajo področje infrastrukture za alternativna goriva, javnih financ, državnih
pomoči, učinkovite rabe energije in obnovljivih virov energije.
3. člen
(vrste ukrepov in spodbud)
(1) Spodbude se lahko
dodeljujejo za ukrepe, ki so naložbe v:
1.     
nakup ali zakup vozil na alternativna goriva ali predelavo in naknadno
opremljanje vozil, da lahko uporabljajo alternativna goriva in vključujejo:
- 
cestna vozila kategorije M1, M2, M3, N1, N2, N3 ali L,
- 
plovila za potniški in tovorni promet po celinskih vodah ali morju in
obalnih vodah,
- 
tirna vozila;
2.     
izgradnjo, namestitev, nadgradnjo ali razširitve javno dostopne ali
zasebne polnilne in oskrbovalne infrastrukture, ki oskrbuje vozila, mobilno
terminalsko opremo ali mobilno opremo za zemeljsko oskrbo v zračnem ali pomorskem
prometu z alternativnimi gorivi;
3.     
nakup mobilne terminalske opreme in mobilne opreme za zemeljsko oskrbo v
zračnem ali pomorskem prometu na alternativna goriva;
4.     
vzpostavitev polnilne ali oskrbovalne infrastrukture, ki vključuje
proizvodnjo električne energije iz obnovljivih virov ali obnovljivega vodika,
vključno z enotami za shranjevanje električne energije iz obnovljivih virov ali
obnovljivega vodika na kraju samem, neposredno povezanih s polnilno ali
oskrbovalno infrastrukturo;
5.     
študije in svetovalne storitve pri zamenjavi vozil, vzpostavitvi
polnilne ali oskrbovalne infrastrukture ter vključitvi (integraciji)
obnovljivih virov, ki vsebujejo analizo tehnične in ekonomske izvedljivosti
projektov, določitev energetskih prihrankov, znižanje izpustov CO2 in onesnaževal
zunanjega zraka ter povečanje deleža obnovljivih virov energije;
6.     
pilotne in demonstracijske projekte uvajanja alternativnih goriv v
prometu ter povezanih novih tehnologij, kot so vodikove tehnologije, raba
obnovljivih in sintetičnih alternativnih goriv v prometu, izkoriščanje
prekinljivih obnovljivih virov, daljinsko vodenje in večravenska vključitev
polnilnih mest v elektroenergetski sistem, aktivni odjem električne energije in
podobno;
7.     
druge ukrepe, kot izhaja iz akcijskega načrta za alternativna goriva v
prometu.
(2) Ne glede na
prejšnji odstavek se skladno z namenom Zakona o infrastrukturi za alternativna
goriva in spodbujanju prehoda na alternativna goriva v prometu (Uradni list RS,
št. 62/23; v nadaljnjem besedilu: zakon) za zmanjšanje emisij toplogrednih
plinov in onesnaževal zunanjega zraka iz prometa v sektorju težkih vozil za
cestni promet, kjer so omejene možnosti uporabe alternativnih goriv, lahko
sofinancirajo tudi naložbe v opremo in tehnologije za zmanjšanje porabe
energije, kot so aerodinamični dodatki, optimizacija kotalnega upora pnevmatik,
nabava lahke konstrukcije priklopnih tovornih vozil kategorije O in podobno, če
se s tem izkaže prihranek energije in prek tega znižanje emisij CO2 za vsaj 2 % glede na
stanje, če se investicija ne bi izvedla oziroma bi se izvedla na okoljsko manj
učinkovit način.
(3) Spodbude po tej
uredbi se dodeljujejo kot državne pomoči, pomoči de minimis in druge
spodbude, ki nimajo elementov državnih pomoči ali pomoči de minimis.
4. člen
(merila)
(1) Pri dodeljevanju
spodbud se pri oceni učinka shem državnih pomoči ali izboru posameznih
projektov glede na vrsto ukrepov upoštevajo ustrezna merila, ki prispevajo k:
-       
povečanju varstva okolja zaradi vplivov iz prometa,
-       
stroškovni učinkovitosti dodeljenih spodbud,
-       
izboljšanju pogojev za uporabo alternativnih goriv v prometu,
-       
doseganju posebnih ciljev nacionalnega okvira politike za razvoj trga z
alternativnimi gorivi v prometu ter vzpostavitev ustrezne infrastrukture za
alternativna goriva v prometu (v nadaljnjem besedilu: nacionalni okvir
politike),
-       
še drugim splošnim in vsebinsko posebnim merilom.
(2) Za povečanje
varstva okolja zaradi vplivov iz prometa se pri ocenjevanju učinka shem
državnih pomoči ali ocenjevanju posameznih projektov smiselno glede na vrsto
alternativnega goriva upoštevajo naslednja merila:
1.     
pri naložbah v vozila, mobilno terminalsko opremo in mobilno opremo za
zemeljsko oskrbo v zračnem ali pomorskem prometu na alternativna goriva:
a)   
količina prihranjene energije,
b)   
količina zmanjšanja izpustov CO2,
c)   
količina zmanjšanja onesnaževal zunanjega zraka predvsem emisij NOx ter
delcev PM2.5;
2.     
pri naložbah v polnilno in oskrbovalno infrastrukturo za alternativna
goriva:
a)   
količina energije, proizvedene iz obnovljivih virov energije, ki se
uporabi za polnjenje ali oskrbovanje vozil na tej polnilni oziroma oskrbovalni
infrastrukturi;
b)   
za boljšo izkoriščenost vzpostavljenega elektroenergetskega omrežja
oziroma izboljšanje delovanja elektroenergetskega sistema pri uporabi polnilnih
mest se upoštevajo merila, ki prispevajo k učinkoviti rabi električne energije
in izkoriščanju energije iz obnovljivih virov za polnjenje električnih vozil in
vključujejo predvsem:
-     pripravljenost
prijavitelja na dejavno sodelovanje v pilotnih projektih vodenega odjema,
dvosmernega polnjenja, vključenosti v trg aktivnega odjema in podobno,
-     oddaljenost
lokacije polnilnega mesta od električnega omrežja oziroma transformatorske
postaje z razpoložljivo priključno kapaciteto,
-     pri
polnilnih parkih skupne izhodne moči do 3 MW zagotovitev načinov delovanja, ki
ne obremenjujejo omrežja ob koničnih odjemih,
-     druga
merila, ki prispevajo k učinkovitejšemu delovanju elektroenergetskega sistema
in vključitvi obnovljivih virov energije;
c)   
umestitev na degradirano območje (opuščena oziroma razvrednotena
območja) ali drugo območje z ustrezno namensko rabo prostora, določeno v
izvedbenih prostorskih aktih;
č)   izkoriščenost druge podporne
infrastrukture na način, da se zmanjšajo posegi v okolje in prostor (snovna
učinkovitost).
(3) Metodologijo za
izračun okoljskih učinkov, kot izhaja iz 1. točke ter točke a) 2. točke
prejšnjega odstavka, pripravi ministrstvo, pristojno za okolje podnebje in
energijo (v nadaljnjem besedilu: ministrstvo). Pri pripravi metodologije za
oceno učinkov shem državnih pomoči ali ocenjevanju posameznih projektov se
smiselno upoštevajo metode za določanje prihrankov energije, rabe obnovljivih
virov energije in zmanjšanja izpustov CO2, kot izhaja iz Pravilnika o metodah za določanje
prihrankov energije (Uradni list RS, št. 57/21).
(4) Merilo stroškovne
učinkovitosti se uporabi pri oceni učinka sheme državnih pomoči ali pri
ocenjevanju posameznega projekta ter pomeni razmerje med višino spodbude v
eurih in okoljsko koristjo naložbe v ustrezni enoti, kot izhaja iz 1. točke ter
točke a) 2. točke drugega odstavka tega člena.
(5) Za izboljšanje
pogojev za uporabo alternativnih goriv v prometu se upoštevajo merila, ki
izboljšujejo uporabniško izkušnjo končnih uporabnikov javno dostopne polnilne
ali oskrbovalne infrastrukture in vključujejo predvsem:
-       
oddaljenost polnilnih oziroma oskrbovalnih mest od interesnih točk, kot
so javne ceste, postajališča javnega prometa, veliki generatorji prometa,
strnjena naselja večstanovanjskih stavb in podobno,
-       
spletno dostopnost podatkov o polnilnih mestih ter druge inovativne
funkcionalnosti za uporabnike, kot je na primer možnost rezervacije polnilnega
mesta,
-       
zaščita pred vremenskimi neprijetnostmi in varnost uporabnikov, kot so
na primer osvetljenost lokacije, nadstrešnice, drevesa,
-       
bližina trgovsko-gostinskih objektov in možnost uporabe sanitarij,
-       
strnjenost večjega števila polnilnih ali oskrbovalnih mest na posamezni
lokaciji ali prisotnost več ponudnikov storitev polnjenja oziroma oskrbovanja
na lokaciji.
(6) Za doseganje
posebnih ciljev nacionalnega okvira politike se pri oceni učinka sheme državne
pomoči ali pri oceni posameznih projektov upoštevajo nadaljnja merila:
-       
povečanje števila oziroma deleža vozil na alternativna goriva glede na
izhodiščno stanje ali število zamenjanih starejših cestnih vozil emisijskih
razredov do EURO 3 oziroma EURO III ali višje z vozili na alternativna goriva,
-       
povečanje števila polnilnih in oskrbovalnih mest ali povečanje skupne
izhodne moči polnilnih mest ali skupne zmogljivosti oskrbovalne infrastrukture
glede na izhodiščno stanje,
-       
prispevek k skladnemu in uravnoteženemu razvoju mreže javno dostopne
polnilne in oskrbovalne infrastrukture za alternativna goriva v prometu, kot je
vzpostavitev polnilnih in oskrbovalnih mest na lokacijah, kjer je njihova
pokritost slabša ali jih sploh ni,
-       
celovitost projektov, kar pomeni zagotovitev energije oziroma goriv iz
obnovljivih virov, vozil na alternativna goriva in ustrezne polnilne ali
oskrbovalne infrastrukture.
(7) Za uporabo merila
iz tretje alineje prejšnjega odstavka ministrstvo pripravi analizo stanja
pokritosti države s polnilnimi mesti ter zadostne izhodne moči in skrbi za
uravnotežen razvoj mreže polnilne infrastrukture glede na cilje, kot izhajajo
iz nacionalnega okvira politike.
(8) Pri oceni projektov
se lahko upoštevajo tudi splošna merila, kot so zrelost projekta za izvedbo in
kakovost pripravljenega projekta, ter še druga posebna merila, ki prispevajo k
uresničevanju ciljev nacionalnega okvira politike.
5. člen
(pristojnosti in način dodeljevanja spodbud)
(1) Spodbude
dodeljujeta ministrstvo in Center za spodbujanje prehoda na alternativna goriva
v prometu (v nadaljnjem besedilu: center) v skladu s 37. do 40. členom zakona.
(2) Ministrstvo
dodeljuje spodbude na podlagi javnega razpisa, javnega poziva ali neposredne
potrditve po postopkih, kot jih določajo predpisi, ki urejajo javne finance.
(3) Center dodeljuje
spodbude na podlagi javnega razpisa ali javnega poziva po postopkih, kot jih
določajo predpisi, ki urejajo javne finance ter interna pravila centra v skladu
s točko c) tretjega odstavka 37. člena
zakona.
(4) Za projekte,
sofinancirane iz sredstev evropske kohezijske politike ali drugih
decentraliziranih evropskih skladov ter sklada mehanizma za okrevanje in
odpornost, se poleg postopkov, kot jih določajo predpisi, ki urejajo javne
finance, upoštevajo še pravila in predpisi, ki veljajo za izvajanje teh skladov
in programov.
(5) Pri dodelitvi
državne pomoči dajalec pomoči upošteva Uredbo 651/2014/EU.
(6) Pri dodelitvi
pomoči de minimis dajalec pomoči upošteva Uredbo 1407/2013/EU.
6. člen
(upravičenci)
(1) Do državnih pomoči
za ukrepe, kot izhajajo iz 8. in 11. člena
te uredbe, so upravičene fizične osebe, ki opravljajo dejavnost, samostojni
podjetniki ter pravne osebe javnega in zasebnega prava, ki izvajajo gospodarsko
dejavnost (v nadaljnjem besedilu: podjetje), razen podjetij, ki so dejavna v
sektorjih, kot izhajajo iz prvega odstavka 17. člena
te uredbe.
(2) Do pomoči de
minimis za ukrepe, kot izhajajo iz 24. člena te uredbe, so upravičena
podjetja iz prejšnjega odstavka, razen podjetij, dejavnih v sektorjih, kot
izhaja iz prvega odstavka 22. člena te
uredbe.
(3) Do spodbud, ki ne
pomenijo državnih pomoči ali pomoči de minimis, za ukrepe, kot izhajajo
iz 37. člena te uredbe, so upravičene
fizične in pravne osebe, ki ne izvajajo gospodarske dejavnosti.
(4) Kot gospodarska
dejavnost se šteje vsaka dejavnost, ki ponuja blago in storitve na trgu. Oseba,
ki opravlja gospodarske in negospodarske dejavnosti, se obravnava kot podjetje
le v povezavi z gospodarskimi dejavnostmi.
(5) Ne glede na določbo
tretjega odstavka tega člena so fizične osebe upravičene do spodbud za nakup
cestnih vozil na alternativna goriva in spodbud za polnilno infrastrukturo za
domače polnjenje do največ 22 kW izhodne
moči.
II. DRŽAVNE POMOČI
7. člen
(vrste državnih pomoči)
(1) Po tej uredbi se
dodeljujejo:
-       
horizontalne državne pomoči za varstvo okolja, kot izhaja iz 36a, 36b,
38. in 49. člena ter za pomorska
pristanišča, kot izhaja iz 56b člena ter splošnih določb Uredbe 651/2014/EU,
-       
sektorske državne pomoči za naložbe v tirna vozila na alternativna
goriva in ustrezno infrastrukturo za alternativna goriva v skladu s Smernicami
Skupnosti o državnih pomočeh za prevoznike v železniškem prometu (UL C št. 184 z dne 22. 7. 2008, str. 13) in
državne pomoči, ki presegajo prag dodelitve pomoči iz 9. in 12. člena te uredbe v skladu s Smernicami o
državni pomoči za podnebje, varstvo okolja in energijo za leto 2022 (UL C št. 80 z dne 18. 2. 2022, str. 1) ter jih je skladno s tretjim
odstavkom 108. člena Pogodbe o delovanju
Evropske unije treba priglasiti Evropski komisiji (v nadaljnjem besedilu:
Komisija).
(2) Državne pomoči se
dodeljujejo kot pomoči po shemi državne pomoči, individualne državne pomoči na
podlagi sheme ali individualne državne pomoči.
8. člen
(državne pomoči za varstvo okolja zaradi vplivov iz prometa)
(1) Državna pomoč se
dodeljuje ukrepom za varstvo okolja zaradi vplivov iz prometa, s katerimi se
preprečijo negativne posledice na okolje zaradi emisij toplogrednih plinov in
onesnaževal zunanjega zraka iz prometa, ter ukrepom, ki zmanjšajo tveganje za
nastanek take škode na način, ki vodi k učinkovitejši rabi naravnih virov,
vključno z ukrepi varčevanja z energijo in uporabo obnovljivih virov energije.
(2) Državna pomoč za
varstvo okolja zaradi vplivov iz prometa se dodeljuje za:
-       
naložbe v polnilno in oskrbovalno infrastrukturo, ki oskrbuje vozila,
mobilno terminalsko opremo ali mobilno opremo za zemeljsko oskrbo z električno
energijo ali vodikom, v skladu s prvim in drugim odstavkom 36a člena Uredbe
651/2014/EU,
-       
nakup ali zakup čistih ali brezemisijskih vozil za cestni in železniški
promet, promet po celinskih plovnih poteh in pomorski promet ter za naknadno
opremljanje vozil, razen letal, da ustrezajo zahtevam čistih ali brezemisijskih
vozil v skladu s prvim in drugim odstavkom 36b člena Uredbe 651/2014/EU,
-       
naložbe v ukrepe za energetsko učinkovitost težkih motornih ali
priklopnih vozil za cestni promet v skladu s prvim in drugim odstavkom 38. člena Uredbe 651/2014/EU,
-       
izdelavo študij in svetovalne storitve, vključno z energetskimi
pregledi, v skladu s prvim odstavkom 49. člena
Uredbe 651/2014/EU, ki so neposredno povezane z naložbami, kot izhaja iz tega
odstavka.
(3) Ne glede na četrto
alinejo prejšnjega odstavka se državna pomoč za študije in svetovalne storitve
po tej uredbi ne dodeljuje za energetske preglede, razen kadar ti pregledi
presegajo obveze iz Direktive 2012/27/EU Evropskega parlamenta in Sveta z dne
25. oktobra 2012 o energetski
učinkovitosti, spremembi direktiv 2009/125/ES in 2010/30/EU ter razveljavitvi
direktiv 2004/8/ES in 2006/32/ES (UL L št. 315 z dne 14. 11. 2012,
str. 1), zadnjič spremenjene z Delegirano uredbo komisije (EU) 2023/807 z dne
15. decembra 2022 o spremembi faktorja
primarne energije za električno energijo pri uporabi Direktive 2012/27/EU
Evropskega parlamenta in Sveta (UL L št. 101
z dne 14. 4. 2023,
str. 16).
9. člen
(prag in intenzivnost dodelitve državne pomoči za varstvo
okolja zaradi vplivov iz prometa)
(1) Državna pomoč za
varstvo okolja zaradi vplivov iz prometa se dodeli do zneska največ 30
milijonov eurov na upravičenca in na naložbo.
(2) Intenzivnost
državne pomoči za naložbe v polnilno infrastrukturo in oskrbovalno
infrastrukturo za vodik, kot izhaja iz prve alineje prvega odstavka 10. člena te uredbe, ki se dodeli v konkurenčnem
postopku zbiranja ponudb na podlagi jasnih, preglednih in nediskriminatornih
meril, lahko doseže do 100 % upravičenih stroškov.
(3) Ne glede na
prejšnji odstavek se državna pomoč lahko dodeli brez konkurenčnega postopka. V
tem primeru intenzivnost državne pomoči ne presega:
-       
35 % upravičenih stroškov za velika podjetja za naložbe na območju »a«
ter 25 % upravičenih stroškov za naložbe na območju »c«, kot so določena v
Uredbi o karti regionalne pomoči za obdobje 2022–2027 (Uradni list RS, št. 15/22 in 44/23),
-       
55 % upravičenih stroškov za naložbe na območju »a« ter 45 % upravičenih
stroškov za naložbe na območju »c« za srednje velika podjetja,
-       
65 % upravičenih stroškov za naložbe na območju »a« ter 55 % upravičenih
stroškov za naložbe na območju »c« za mikro- in mala podjetja.
(4) Državna pomoč iz
drugega in tretjega odstavka tega člena, dodeljena kateremu koli upravičencu,
ne presega 40 % celotnega proračuna zadevne sheme, pri čemer pa celotna shema
državne pomoči v povprečju na leto ne presega 300 milijonov eurov.
(5) Intenzivnost
državne pomoči za nakup ali zakup čistih ali brezemisijskih vozil ali njihovo
predelavo, da ustrezajo zahtevam čistih ali brezemisijskih vozil, kot izhaja iz
druge alineje prvega odstavka 10. člena
te uredbe, ki se dodeli v konkurenčnem postopku zbiranja ponudb na podlagi
jasnih, preglednih in nediskriminatornih meril, lahko doseže:
-       
100 % upravičenih stroškov naložbe za nakup ali zakup brezemisijskih vozil
ali njihovo predelavo, da ustrezajo zahtevam za brezemisijska vozila,
-       
80 % upravičenih stroškov naložbe za nakup ali zakup čistih vozil ali
njihovo predelavo, da ustrezajo zahtevam čistih vozil.
(6) Ne glede na
prejšnji odstavek se državna pomoč lahko dodeli brez konkurenčnega postopka, če
se državna pomoč dodeljuje v okviru sheme ali kadar se dodeljuje za nakup
čistih in brezemisijskih vozil za izvajanje javnega potniškega prometa
izvajalcem javnega potniškega prometa, izbranim na podlagi konkurenčnega postopka
ob upoštevanju pogojev, kot izhaja iz sedmega odstavka 36b člena Uredbe
651/2014/EU. V tem primeru intenzivnost pomoči ne presega:
-       
40 % upravičenih stroškov za čista vozila in 50 % upravičenih stroškov
za brezemisijska vozila za podjetja, ki opravljajo dejavnosti javnega
potniškega prometa,
-       
20 % upravičenih stroškov za čista vozila in 30 % upravičenih stroškov
za brezemisijska vozila za velika podjetja,
-       
40 % upravičenih stroškov za čista vozila in 50 % upravičenih stroškov
za brezemisijska vozila za srednje velika podjetja,
-       
50 % upravičenih stroškov za čista vozila in 60 % upravičenih stroškov
za brezemisijska vozila za mikro- in mala podjetja.
(7) Intenzivnost pomoči
za naložbe v energetsko učinkovitost v prometu, kot izhaja iz tretje alineje
prvega odstavka 10. člena te uredbe, ne presega:
-       
45 % upravičenih stroškov za naložbe na območju »a« ter 35 % upravičenih
stroškov za naložbe na območju »c« za velika podjetja,
-       
55 % upravičenih stroškov za naložbe na območju »a« ter 45 % upravičenih
stroškov za naložbe na območju »c« za srednja podjetja,
-       
65 % upravičenih stroškov za naložbe na območju »a« ter 55 % upravičenih
stroškov za naložbe na območju »c« za mikro- in mala podjetja.
(8) Ne glede na
prejšnji odstavek intenzivnost pomoči lahko doseže 100 % skupnih stroškov
naložbe, če je pomoč dodeljena v konkurenčnem postopku zbiranja ponudb in v
skladu s pogoji, kot izhaja iz sedmega odstavka 38. člena
Uredbe 651/2014/EU.
(9) Intenzivnost pomoči
za izdelavo študij in svetovalnih storitev, kot izhaja iz četrte alineje prvega
odstavka 10. člena te uredbe, ne presega:
-       
60 % upravičenih stroškov za velika podjetja,
-       
70 % upravičenih stroškov za srednja podjetja,
-       
80 % upravičenih stroškov za mikro- in mala podjetja.
(10) Zneski, ki se
uporabljajo za izračun intenzivnosti državne pomoči, so zneski pred vsakim
odbitkom davkov ali drugih dajatev.
(11) Intenzivnost
državne pomoči za naložbo je izračunana na podlagi upravičenih stroškov v
skladu s to uredbo. Intenzivnost državnih pomoči se podrobneje določi z javnim
razpisom, javnim pozivom ali povabilom k predložitvi vlog v okviru neposredne
potrditve naložbe glede na razpoložljiva sredstva in v skladu z Uredbo
651/2014/EU.
(12) Ne glede na
določbe tretjega in sedmega odstavka tega člena za imetnike licenc, ki izvajajo
prevoze blaga ali potnikov, ki jih na podlagi 5. člena
Zakona o prevozih v cestnem prometu (Uradni list RS, št. 6/16 – uradno prečiščeno besedilo, 67/19, 94/21, 54/22 –
ZUJPP, 105/22 – ZZNŠPP in 18/23 – ZDU-1O) izdajata Gospodarska zbornica
Slovenije in Obrtno-podjetniška zbornica Slovenije, ni razlikovanja glede na
velikost podjetja in območje.
10. člen
(upravičeni stroški in pogoji dodeljevanja državnih pomoči
za varstvo okolja zaradi vplivov iz prometa)
(1) Do sofinanciranja
so upravičeni stroški za:
-       
naložbe v polnilno infrastrukturo in oskrbovalno infrastrukturo za
vodik, kot izhaja iz prve alineje drugega odstavka 8. člena te uredbe, ki
se določijo v skladu s tretjim odstavkom 36a člena Uredbe 651/2014/EU pod
pogoji in na način, kot izhaja iz četrtega in osmega do trinajstega odstavka
36a člena Uredbe 651/2014/EU,
-       
nakup ali zakup čistih ali brezemisijskih vozil ali njihovo predelavo,
da ustrezajo zahtevam čistih ali brezemisijskih vozil, kot izhaja iz druge
alineje drugega odstavka 8. člena te
uredbe, ki se določijo v skladu s tretjim odstavkom 36b člena Uredbe
651/2014/EU pod pogoji in na način, kot izhaja iz drugega in četrtega odstavka
36b člena Uredbe 651/2014/EU,
-       
naložbe v ukrepe za energetsko učinkovitost v prometu, kot izhaja iz
tretje alineje drugega odstavka 8. člena
te uredbe, ki se določijo v skladu s tretjim odstavkom 38. člena Uredbe 651/2014/EU pod pogojem, kot
izhaja iz drugega in sedmega odstavka 38. člena
Uredbe 651/2014/EU,
-       
izdelavo študij in svetovalnih storitev, kot izhaja iz četrte alineje
drugega odstavka 8. člena te uredbe, ki
se določijo v skladu z drugim odstavkom 49. člena
Uredbe 651/2014/EU pod pogojem, kot izhaja iz odstavka 2a ter petega odstavka
49. člena Uredbe 651/2014/EU.
(2) Stroški, ki niso
neposredno povezani z doseganjem višje ravni varstva okolja, niso upravičeni.
Dajalec pomoči glede na vrsto in cilj ukrepa v skladu z Uredbo 651/2014/EU
natančneje opredeli upravičene in neupravičene stroške v javnem razpisu, javnem
pozivu ali povabilu za predložitev vlog v okviru neposredne potrditve projekta.
11. člen
(državne pomoči za pomorska pristanišča)
(1) Državna pomoč za
pomorska pristanišča se dodeljuje za naložbe v polnilno in oskrbovalno
infrastrukturo za oskrbo plovil z električno energijo, vodikom, amonijakom in
metanolom v skladu s 56b členom in splošnimi določbami Uredbe 651/2014/EU.
(2) Državna pomoč iz
prejšnjega odstavka se ne dodeljuje za oskrbovalno infrastrukturo, ki oskrbuje
plovila s fosilnimi gorivi.
12. člen
(prag dodelitve državne pomoči za pomorska pristanišča)
Državna pomoč za pomorska pristanišča za naložbe v polnilno
in oskrbovalno infrastrukturo se dodeli do 130 milijonov eurov na projekt ali
150 milijonov eurov na projekt v pomorskem pristanišču, vključenem v delovni
načrt koridorja jedrnega omrežja iz 47. člena
Uredbe (EU) št. 1315/2013 Evropskega
parlamenta in Sveta z dne 11. decembra
2013 o smernicah Unije za razvoj vseevropskega prometnega omrežja in
razveljavitvi Sklepa št. 661/2010/EU,
zadnjič spremenjene z Delegirano uredbo komisije (EU) 2019/254 z dne 9. novembra 2018 o prilagoditvi Priloge III k
Uredbi (EU) št. 1315/2013 Evropskega
parlamenta in Sveta o smernicah Unije za razvoj vseevropskega prometnega
omrežja (UL L št. 43 z dne 14. 12. 2019,
str. 1).
13. člen
(intenzivnost državne pomoči za pomorska pristanišča)
(1) Državna pomoč ne
sme preseči razlike med upravičenimi stroški in poslovnim dobičkom naložbe.
Poslovni dobiček se predhodno odšteje od upravičenih stroškov na podlagi
realnih napovedi ali prek mehanizma za vračilo sredstev.
(2) Za naložbe za
gradnjo, zamenjavo ali nadgradnjo pristaniške infrastrukture za namene
vzpostavitve polnilne in oskrbovalne infrastrukture, kot izhaja iz prvega
odstavka 11. člena te uredbe, intenzivnost pomoči za naložbo ne presega:
-       
100 % upravičenih stroškov, če skupni upravičeni stroški projekta
znašajo do 22 milijonov eurov,
-       
90 % upravičenih stroškov na območju »a« ter 85 % upravičenih stroškov
na območju »c«, če skupni upravičeni stroški projekta presegajo 22 milijonov
eurov, vendar ne presegajo 55 milijonov eurov,
-       
70 % upravičenih stroškov na območju »a« ter 65 % upravičenih stroškov
na območju »c«, če skupni upravičeni stroški projekta presegajo 55 milijonov
eurov, vendar ne presegajo zneska, določenega v 12. členu
te uredbe.
(3) Ne glede na
prejšnji odstavek se lahko za pomoč, ki ne presega 5,5 milijona eurov, namesto
metode iz prvega in drugega odstavka tega člena uporabi določitev najvišjega
zneska pomoči v višini 80 % upravičenih stroškov.
14. člen
(upravičeni stroški in pogoji dodeljevanja državnih pomoči
za pomorska pristanišča)
(1) Za pomorska
pristanišča so do sofinanciranja upravičeni stroški za naložbe, kot izhaja iz
prvega odstavka 11. člena te uredbe, ki se določijo v skladu z odstavkom
2a 56b člena Uredbe 651/2014/EU pod pogoji in na način, kot izhaja iz
tretjega, sedmega, osmega odstavka in odstavka 8a 56b
člena Uredbe 651/2014/EU.
(2) Dajalec pomoči
glede na vrsto in cilj ukrepa v skladu z Uredbo 651/2014/EU natančneje opredeli
upravičene in neupravičene stroške v javnem razpisu, javnem pozivu ali povabilu
za predložitev vlog v okviru neposredne potrditve projekta.
15. člen
(splošni pogoji za dodeljevanje in izplačevanje državnih
pomoči)
(1) Državna pomoč se
dodeli na podlagi postopka iz drugega, tretjega in četrtega odstavka 5. člena te uredbe za projekte, ki imajo, ob
upoštevanju zaprošenega zneska državne pomoči, zagotovljene tudi preostale
finančne vire za izvedbo celotne naložbe oziroma zaključeno finančno
konstrukcijo projekta. Če kakšen izmed finančnih virov na dan oddaje prijave še
ni zagotovljen, mora prijavitelj podati izjavo, da bo sredstva nadomestil iz
lastnih virov, če ti viri ne bodo pridobljeni. Zaprtost finančne konstrukcije
se vnovič preveri najpozneje pred prvim izplačilom upravičencu.
(2) Za naložbo mora
biti izdelana in na podlagi odgovorne osebe prijavitelja ali v primeru
programskega projekta priglasitelja sheme potrjena investicijska dokumentacija
(v nadaljnjem besedilu: ID), izdelana v skladu z uredbo, ki ureja enotno
metodologijo za pripravo in obravnavo ID na področju javnih financ. Za
podjetja, ki niso zavezana k izdelavi ID, se priloži poslovni načrt, ki mora
jasno izkazovati namen ter izpolnjevanje vseh pogojev in zahtev razpisa,
javnega poziva ali povabila za neposredno potrditev vloge.
(3)  Državna pomoč se
lahko dodeli le za sofinanciranje naložbe, ki ima spodbujevalni učinek.
(4) Državna pomoč se ne
dodeli, če:
-       
je naložba že sofinancirana iz drugih sredstev države, občine ali Unije
in če skupna višina prejetih sredstev iz tega naslova presega najvišjo
dovoljeno intenzivnost sofinanciranja, določeno z Uredbo 651/2014/EU, ali
višino, ki jo odobri Komisija za naložbe, kot izhaja iz druge alineje prvega
odstavka 7. člena te uredbe,
-       
prijavitelj ne izpolnjuje obveznih dajatev in drugih denarnih nedavčnih
obveznosti v skladu z zakonom, ki ureja finančno upravo, če vrednost teh
neplačanih zapadlih obveznosti na dan oddaje vloge znaša 50 eurov ali več.
Šteje se, da prijavitelj ne izpolnjuje obveznosti iz prejšnjega stavka tudi, če
na dan oddaje vloge ni imel predloženih vseh obračunov davčnih odtegljajev za
dohodke iz delovnega razmerja za obdobje zadnjih petih let do dne oddaje vloge,
-       
je prijavitelj na javni razpis naveden na seznamu subjektov, s katerimi
državni organi ne smejo poslovati v skladu z zakonom, ki ureja preprečevanje
korupcije.
(5) Za priznavanje
upravičenih stroškov pred izplačilom javnih sredstev prejemniku pomoči se
upoštevajo določbe glede priznavanja upravičenih stroškov ter potrebnih
dokazil, kot izhaja iz 26. in 27. člena
te uredbe.
16. člen
(posebni pogoji za dodeljevanje državnih pomoči)
(1) Državna pomoč se
dodeli za naložbe, katerih zastavljeni rezultati izkazujejo prispevek k
doseganju ciljev na področju znižanja emisij toplogrednih plinov in onesnaževal
zunanjega zraka ter k znižanju rabe energije ali povečanju rabe obnovljivih
virov energije v prometu na račun fosilnih goriv. Ne glede na prejšnji stavek
se državna pomoč dodeli tudi za naložbe v infrastrukturo, ki pomeni osnovne
pogoje za doseganje omenjenih ciljev, kot so naložbe v polnilno in oskrbovalno
infrastrukturo za alternativna goriva v prometu, in se prispevek k doseganju
okoljskih in energetskih ciljev prikaže posredno na osnovi spremembe strukture
voznega parka ali deleža energije iz obnovljivih virov, ki se zagotavlja na tej
infrastrukturi, ter za študije in svetovalne storitve za pripravo naložbenih
projektov.
(2) Če ima podjetje, ki
zaprosi za pomoč, v voznem parku registrirana cestna vozila kategorije M in N,
ki pripadajo emisijskemu standardu EURO 3 oziroma EURO III in nižje, se državna
pomoč prednostno dodeli za zamenjavo teh vozil s čistimi ali brezemisijskimi
vozili. Podjetje lahko prejme sredstva za nakup ali zakup čistih ali
brezemisijskih vozil kategorije M in N, če izkaže, da v njegovem voznem parku
ni oziroma ne bo več vozil, kot izhaja iz prvega stavka tega odstavka.
(3) Vsako sofinancirano
običajno polnilno mesto (do 22 kW izhodne moči) mora biti, ne glede na
veljavne predpise s področja infrastrukture za alternativna goriva, opremljeno
z ustrezno programsko opremo, ki zagotavlja lokalno in oddaljeno upravljanje
polnilne moči oziroma pametno polnjenje in vključuje komunikacijski protokol
OCPP 1.6 ali njegove novejše različice.
(4) Izpolnjevanje
pogojev iz prvega odstavka tega člena se preveri v okviru ocenjevanja projektov
glede na merila, kot izhaja iz 4. člena
te uredbe. Končna ocena izpolnitve pogoja in prispevka k ciljem se izvede v
postopku evalvacije končnega poročila o izvajanju projekta. Prejemnik pomoči
dajalcu pomoči poroča o doseganju kazalnikov oziroma učinkov naložbe pri vsakem
zahtevku za izplačilo in po zaključku projekta v obdobju, ki ga določi dajalec
pomoči v postopku izbora projektov.
(5) Prijavitelj
predvidi izpolnjevanje pogojev in meril ob prijavi projekta na obrazcih, ki jih
predpiše dajalec pomoči in so sestavni del razpisne dokumentacije po postopku,
kot izhaja iz 5. člena te uredbe.
17. člen
(omejitve za prijavitelje)
(1) Do državne pomoči
niso upravičena podjetja, dejavna v sektorjih:
-       
ribištvo in akvakultura,
-       
primarna kmetijska proizvodnja,
-       
predelava in trženje kmetijskih proizvodov in je znesek pomoči določen
na podlagi cene oziroma količine proizvodov, kupljenih od primarnih
proizvajalcev oziroma določenega podjetja,
-       
predelava in trženje kmetijskih proizvodov in je pomoč pogojena z delnim
ali celotnim prenosom na primarne proizvajalce,
-       
lažje zaprtje nekonkurenčnih premogovnikov.
(2) Pri dodeljevanju
državne pomoči veljajo tudi naslednji omejitveni dejavniki:
-       
do pomoči ni upravičeno podjetje v težavah v skladu z 18. točko 2. člena Uredbe 651/2014/EU,
-       
do pomoči ni upravičen prejemnik, ki nima poravnanih vseh obveznosti
zaradi sklepa Komisije o razglasitvi pomoči iste države članice za nezakonito
in nezdružljivo z notranjim trgom,
-       
ukrep pomoči ni pogojen z obveznostjo upravičenca, da ima svoj sedež v
Republiki Sloveniji ali da ima v Republiki Sloveniji večino poslovnih enot,
vendar se dovoli zahteva, da je v času plačila pomoči poslovna enota ali
podružnica v Republiki Sloveniji,
-       
pomoč ni namenjena dejavnostim, povezanim z izvozom v tretje države ali
države članice,
-       
ukrep pomoči ni pogojen z obveznostjo, da upravičenec uporabi doma
proizvedeno blago ali storitve.
18. člen
(preveritev prijaviteljev)
Dajalec pomoči pred dodelitvijo državne pomoči preveri
prijavitelja, da ne gre za podjetje v težavah, kot izhaja iz prve alineje
drugega odstavka 17. člena te uredbe. Pri
preverjanju se upoštevajo zadnji razpoložljivi računovodski izkazi.
19. člen
(spodbujevalni učinek)
(1) Šteje se, da ima
državna pomoč spodbujevalni učinek, če vpliva na spremembo delovanja prejemnika
tako, da uvede nove dejavnosti, ki so varčnejše in prispevajo k zniževanju
negativnih vplivov prometa na okolje ter jih brez pomoči ne bi izvedel ali bi
jih izvedel na drugačen način, ki ni v skladu s to uredbo, ali le v omejenem
obsegu ali znatno pozneje. Kot znatno pozneje se šteje izvedba aktivnosti, ki
bi se brez pomoči izvedla pozneje kot v osemnajstih mesecih.
(2) Za dokazovanje
spodbujevalnega učinka prijavitelj predloži pisni zahtevek za državno pomoč
pred začetkom izvajanja naložbe ali dejavnosti. Zahtevek za odobritev državne
pomoči mora vsebovati najmanj naslednje podatke:
-       
ime in velikost podjetja,
-       
opis naložbe, vključno z datumi začetka in zaključka,
-       
lokacijo naložbe,
-       
seznam stroškov naložbe,
-       
vrsto pomoči in znesek javnega financiranja, potrebnega za naložbo,
-       
v odvisnosti od vsebine naložbe prijavitelj priloži izračun prispevka k
znižanju emisij toplogrednih plinov in onesnaževal zunanjega zraka, prihranek
energije ali delež rabe obnovljivih virov energije v primerjavi z oceno
verjetnosti, če se dejavnost ne bi izvedla oziroma bi se izvedla na drugačen
način ali pa le v omejenem obsegu ali znatno pozneje.
(3) Pomoč nima
spodbujevalnega učinka za potencialnega prejemnika, če se je delo na naložbi
oziroma projektu že začelo, preden je ta podal vlogo za pomoč. Če potencialni
prejemnik začne izvajati projekt, preden zaprosi za pomoč, ni upravičen do
pomoči.
(4) Za začetek
izvajanja projekta se šteje trenutek, ko je sklenjena prva obvezujoča zaveza za
začetek dejavnosti v zvezi s projektom. Začetek del pomeni bodisi začetek
gradbenih del v okviru investicije bodisi prvo pravno zavezujočo zavezo za
naročilo opreme ali vsako drugo zavezo, zaradi katere investicije ni več mogoče
preklicati, če do nje pride pred začetkom gradbenih del, razen pripravljalnih
del, kot so nakup zemljišča, pridobivanje dovoljenj in opravljanje predhodnih
študij izvedljivosti. Za začetek izvajanja dejavnosti, povezane z izdelavo
študij in svetovalnih storitev iz četrte alineje drugega odstavka 8. člena
te uredbe, se šteje vsaka pravno zavezujoča zaveza za izdelavo študij oziroma
svetovalnih storitev z zunanjimi izvajalci.
(5) Dajalec državne
pomoči pred dodelitvijo preveri, ali obstaja spodbujevalni učinek v skladu z
določbami tega člena.
(6) Pomoč ne sme
subvencionirati stroškov dejavnosti, ki bi jih podjetje imelo v vsakem primeru,
in ne sme biti nadomestilo za običajno poslovno tveganje gospodarske
dejavnosti.
20. člen
(oblika državne pomoči)
Državne pomoči po tej uredbi se dodeljujejo v obliki nepovratnih
sredstev kot subvencije.
III. POMOČI DE MINIMIS
21. člen
(dodeljevanje pomoči de minimis)
(1) Pomoči de minimis se dodeljujejo v skladu z
Uredbo 1407/2013/EU in po postopkih, kot izhaja iz drugega, tretjega in
četrtega odstavka 5. člena te uredbe.
(2) Podjetje, ki prejme
pomoč po pravilu de minimis, se presoja glede na opredelitev enotnega
podjetja, določenega v 2. členu Uredbe 1407/2013/EU.
(3) Pomoči de minimis se dodeljujejo na podlagi
javnega razpisa ali neposredne vloge.
22. člen
(omejitve pri dodeljevanju pomoči de minimis)
(1) Pomoči de minimis se dodeljujejo podjetjem v
vseh sektorjih, razen podjetjem, dejavnim v sektorjih:
1.     
ribištvo in akvakultura;
2.     
primarna proizvodnja kmetijskih proizvodov;
3.     
predelava in trženje kmetijskih proizvodov v primerih, kadar je:
- 
znesek pomoči določen na podlagi cene oziroma količine proizvodov, ki so
kupljeni od primarnih proizvajalcev ali jih je na trg dalo zadevno podjetje,
- 
pomoč pogojena s tem, da se delno ali v celoti prenese na primarne
proizvajalce.
(2) Pomoč se ne dodeli
za dejavnosti, povezane z izvozom v tretje države ali države članice, in sicer
pomoč, neposredno povezano z izvoženimi količinami, vzpostavitvijo in
delovanjem distribucijske mreže ali drugimi tekočimi izdatki, povezanimi z
izvozno dejavnostjo.
(3) Pomoč se ne sme
dodeliti, če se domačim proizvodom pri uporabi daje prednost pred uvoženimi
proizvodi.
(4) Pomoč de minimis se ne uporablja za nabavo
vozil za cestni prevoz tovora.
23. člen
(mejne vrednosti za prejemnike pomoči)
(1) Skupni znesek pomoči,
dodeljen enotnemu podjetju, ne sme preseči 200.000,00 eura v obdobju zadnjih
treh proračunskih let ne glede na obliko ali namen pomoči ter ne glede na to,
ali se pomoč dodeli iz sredstev države, občine ali Unije.
(2) Ne glede na
prejšnji odstavek je za podjetja, ki delujejo v komercialnem cestnem tovornem
prevozu, zgornja dovoljena meja pomoči 100.000,00 eura.
(3) Višina spodbude na
prejemnika se podrobneje opredeli v javnem razpisu, javnem pozivu ali povabilu
k predložitvi vlog za neposredno potrditev projektov.
24. člen
(vrste naložb, za katere se dodeljujejo pomoči de minimis)
Pomoči de minimis se dodeljujejo za:
1.     
naložbe v polnilno in oskrbovalno infrastrukturo za vozila na
alternativna goriva;
2.     
nakup ali zakup vozil na alternativna goriva ter predelavo vozil, da
lahko uporabljajo alternativna goriva;
3.     
naložbe v mobilno terminalsko opremo in mobilno opremo za zemeljsko
oskrbo zračnega in pomorskega prometa na alternativna goriva;
4.     
naložbe v ukrepe za spodbujanje zelene mestne logistike, kot so nakup dostavnih,
poštnih, kurirskih in komunalnih vozil na alternativna goriva, ter v izvedbo
pilotnih in demonstracijskih projektov;
5.     
ukrepe parkirne politike za električna vozila, ki vključuje tudi
opremljanje in inštalacije na parkirnih mestih, namenjenih polnjenju
električnih vozil, ter dajanje teh polnilnih mest za javno uporabo;
6.     
nadgradnjo in tehnične izboljšave javno dostopne polnilne in oskrbovalne
infrastrukture za alternativna goriva v prometu (pametno polnjenje,
priložnostni način polnjenja ali gostovanje, dostopnost za invalide, uskladitev
s standardi, ki zagotavljajo večjo varnost uporabnikov ali zaščito
elektroenergetskega omrežja, nadstrešnice in podobno);
7.     
pilotne in demonstracijske projekte s področja uvajanja alternativnih
goriv v prometu, kot izhaja iz 6. točke prvega odstavka 3. člena te uredbe;
8.     
nadgradnjo tovornih vozil z aerodinamičnimi deli za zmanjšanje zračnega
upora ter druge ukrepe energetske učinkovitosti tovornih vozil, kot izhaja iz
drugega odstavka 3. člena te uredbe, ki zmanjšajo porabo energije in s tem
znižajo emisije CO2 ter
količino onesnaževal zunanjega zraka;
9.     
razgradnjo starejših avtobusov in tovornih vozil, če je razgradnja
povezana z zamenjavo vozil z vozili na alternativna goriva;
10.  
druge ukrepe na podlagi akcijskega načrta za alternativna goriva v
prometu.
25. člen
(upravičeni in neupravičeni stroški)
(1) Upravičeni stroški
zajemajo opredmetene in neopredmetene stroške ter materialne stroške in stroške
storitev, neposredno povezane z izvedbo naložbe, dodeljene po pravilu pomoči de
minimis.
(2) Med upravičene
stroške ne spadajo stroški za nabavo vozil za cestni prevoz tovora.
(3) Neupravičeni
stroški naložbe so stroški, ki se ne sofinancirajo. To so:
-       
stroški, ki niso v neposredni povezavi z vsebino naložbe,
-       
davek na dodano vrednost (v nadaljnjem besedilu: DDV), razen v primeru,
ko se pomoč nanaša na nabavo blaga oziroma storitev, ki jih bo prejemnik pomoči
de minimis uporabil za namene dejavnosti ali transakcij, ki so v skladu
s predpisi o DDV oproščene plačila DDV, brez pravice do odbitka DDV,
-       
stroški, ki so kot neupravičeni izvzeti z vsakokratnim javnim pozivom,
javnim razpisom ali povabilom k predložitvi vlog za neposredno potrditev
projektov.
(4) Vrste upravičenih
stroškov se podrobneje opredelijo v javnem razpisu, javnem pozivu ali povabilu
k predložitvi vlog za neposredno potrditev projektov.
26. člen
(pogoji za priznanje upravičenosti stroškov)
(1) Stroški so
upravičeni, če so:
1.     
navedeni v predračunu ali računu za izvedbo naložbe ali v pogodbi
oziroma v verodostojnih listinah in so v skladu s to uredbo;
2.     
nujno potrebni in so oziroma bodo nastali izključno zaradi izvajanja
naložbe;
3.     
so ali bodo dejansko nastali na podlagi opravljenega dela, dobavljenega
materiala in opravljenih storitev;
4.     
pripoznani v skladu s skrbnostjo dobrega gospodarja;
5.     
nastali in bili plačani v obdobju upravičenosti;
6.     
izkazani z verodostojnimi listinami.
(2) Stroški morajo
temeljiti na verodostojnih listinah, kot so računi, pogodbe ali druge listine
enake dokazne vrednosti (v nadaljnjem besedilu: druge listine), kar pomeni, da
mora biti opis na računu ali na drugih listinah tako natančen, da tretja oseba,
ki ni sodelovala v poslovnem dogodku, na podlagi računa oziroma druge listine
jasno in brez dvomov spozna vsebino in obseg opravljenega dela, dobavljenega
materiala ali opravljene storitve.
(3) Stroški oziroma
izdatki morajo biti evidentirani za vsako naložbo v poslovnih knjigah
vlagatelja na posebnem stroškovnem mestu.
(4) Računi in druga
pisna dokazila ne smejo biti starejši od datuma, navedenega v objavi javnega poziva
ali razpisa oziroma postopka dodelitve spodbud.
(5) Kot upravičeni
stroški se priznajo vrednosti stroškov, izkazane na računu, vendar brez
obračunanega DDV, tako da se upošteva tako imenovana neto vrednost računa. Ne
glede na prejšnji stavek se kot upravičeni strošek lahko prizna tudi obračunani
DDV, če prejemnik pomoči po pravilu de minimis ni upravičen do odbitka
vstopnega DDV v primerih, kot izhaja iz druge alineje tretjega odstavka
prejšnjega člena.
(6) Prejemniku pomoči
se lahko odobri izplačilo predplačila za upravičene stroške na podlagi pogodbe
z izvajalcem ali predračuna, pri čemer nakazani znesek pred začetkom dela ne
sme dosegati več kot 50 % skupne vrednosti, določene s pogodbo oziroma
predračunom. Izdatki, navedeni v predračunu ali pogodbi, ki pozneje dejansko ne
nastanejo in niso evidentirani v poslovnih knjigah prejemnika pomoči na
posebnem stroškovnem mestu, se ne priznajo kot upravičeni stroški.
27. člen
(dokazila o upravičenih stroških in izvršenih plačilih)
(1) Prejemnik pomoči
mora za dokazovanje nastalih stroškov skupaj z obračunom stroškov predložiti
kopije računov, dobavnic za dobavljeno blago ali material, pogodb ali drugih
listin, ki se neposredno nanašajo na izvedeno aktivnost v okviru izvajanja
naložbe, ter dokazila o plačilih prikazanih stroškov.
(2) Prejemnik pomoči
mora k obračunu stroškov naložbe priložiti tudi sklenjene pogodbe z dobavitelji
in izdana naročila za material in storitve za vse dobave materiala ali
opravljene storitve naložbe.
(3) Z vseh računov in
drugih listin ter morebitnih priloženih specifikacij morajo biti jasno razvidni
naslednji podatki:
-       
naziv prejemnika pomoči,
-       
naziv naložbe, na katero se nanašajo stroški,
-       
vrsta, količina in cena dobavljenega materiala ali blaga ter vrsta in
obseg opravljenih storitev.
(4) Vse listine
podpišejo odgovorne osebe prejemnika pomoči, ki na ta način potrdijo
verodostojnost listin oziroma skladnost izkazanih stroškov s pogodbami in
naročilom. Dajalec pomoči de minimis lahko dodatno zaprosi prejemnika
pomoči, da na vse listine navede naziv stroškovnega mesta in konto, na katerem
so stroški oziroma naložba v poslovnih knjigah prejemnika pomoči evidentirani.
Prejemnik pomoči de minimis mora pri vsakem oddanem zahtevku za obračun
stroškov podati izjavo, s katero potrjuje, da so kopije enake izvirniku.
(5) Kot potrdila o
izvršenih plačilih se upoštevajo verodostojne knjigovodske listine.
(6) Če prejemnik pomoči
de minimis izvaja plačila z gotovino, mora voditi blagajniško poslovanje
na način, ki omogoča izdajo blagajniških prejemkov in izdatkov ter
evidentiranje blagajniškega poslovanja v blagajniškem dnevniku.
(7) Dokazila o
upravičenih stroških in izvršenih plačilih niso potrebna v primeru, kadar se
sredstva dodelijo z oblikami poenostavljenega obračunavanja stroškov.
28. člen
(oblika pomoči de minimis)
Pomoči de minimis po tej uredbi se dodeljujejo v
obliki nepovratnih sredstev kot subvencije.
IV. KUMULACIJA IN SPREMLJANJE DRŽAVNIH POMOČI IN POMOČI DE
MINIMIS
29. člen
(kumulacija)
(1) Pri dodelitvi
državnih pomoči se upoštevajo najvišje dovoljene intenzivnosti sofinanciranja
upravičenih stroškov v okviru posameznih naložb ter skupni znesek državne
pomoči za dejavnost, naložbo ali podjetje, ki prejema pomoč. Skupna višina
dodeljenih sredstev državne pomoči za iste upravičene stroške ne sme presegati
zgornje meje intenzivnosti državne pomoči ali najvišjega zneska državne pomoči,
kot je določeno s predpisi, ki urejajo državne pomoči, ne glede na to, ali je
pomoč dodeljena iz sredstev države, občine ali Unije.
(2) Dodelitev državnih
pomoči ni združljiva s pomočjo de minimis ali drugo državno pomočjo za
iste upravičene stroške, če bi bile s tem presežene dovoljene meje
intenzivnosti pomoči ali znesek državne pomoči iz 9., 12. in 13. člena te uredbe ali znesek državne pomoči, ki
ga odobri Komisija za naložbe, kot izhaja iz druge alineje prvega odstavka 7. člena te uredbe.
(3) Za kumulacijo
državnih pomoči se upoštevajo določbe 8. člena Uredbe 651/2014/EU.
(4) Pomoč de minimis, dodeljena v skladu z Uredbo
1407/2013/EU, se lahko kumulira s pomočjo de minimis, dodeljeno v skladu
z drugimi uredbami de minimis, do ustrezne zgornje meje, kot izhaja iz
prvega in drugega odstavka 23. člena te uredbe.
30. člen
(izjave in preverjanje prijavitelja v postopku dodeljevanja
državnih pomoči in pomoči de minimis)
(1) Dajalci pomoči de
minimis od prijavitelja pred dodelitvijo sredstev pridobijo pisno izjavo:
-       
o vseh drugih pomočeh de minimis, ki jih je podjetje prejelo ali
so mu bile odobrene (še neizplačane pomoči) na podlagi te uredbe ali drugih
uredb de minimis v predhodnih dveh letih in v tekočem proračunskem letu,
ter prejetih ali odobrenih državnih pomočeh za iste upravičene stroške in za
isti namen, kot zaproša v vlogi na podlagi te uredbe ali po drugih predpisih,
-       
da prejemnik ni povezan z nobenim podjetjem po drugem odstavku 2. člena Uredbe 1407/2013/EU oziroma izjavo s
seznamom vseh podjetij, ki s prejemnikom tvorijo enotno podjetje po drugem
odstavku 2. člena Uredbe 1407/2013/EU,
-       
da prijavitelj v zadnjih treh letih ni bil združen ali pripojen k
drugemu podjetju in da ni prišlo do delitve podjetja prijavitelja v skladu z 8.
in 9. točko 3. člena Uredbe 1407/2013/EU.
(2) Dajalci državnih
pomoči od prijavitelja pred dodelitvijo sredstev pridobijo pisno izjavo o vseh
državnih pomočeh in pomočeh de minimis, ki jih je prijavitelj prejel ali
so mu bile odobrene za iste upravičene stroške in za isti namen na podlagi te
uredbe ali po drugih predpisih.
(3) Dajalci pomoči de
minimis in državnih pomoči zagotovijo, da z dodeljenim zneskom pomoči ne
bodo preseženi zgornja meja pomoči de minimis za enotno podjetje po tej
uredbi ali drugih uredbah de minimis ter znesek in intenzivnost državne
pomoči po tej uredbi ali državne pomoči, ki jo s sklepom odobri Komisija.
(4) Dajalci pomoči pred
dodelitvijo sredstev preverijo podatke iz evidence državnih pomoči oziroma
pomoči de minimis s pisno zahtevo, ki jo predložijo ministrstvu,
pristojnemu za finance, na obrazcu, objavljenem na spletnih straneh
ministrstva, pristojnega za finance.
31. člen
(obveščanje prejemnikov državnih pomoči in pomoči de
minimis)
(1) Dajalec pomoči de
minimis obvesti prejemnika, da je pomoč dodeljena po pravilu de minimis v
skladu z Uredbo 1407/2013/EU, ter navede še vsaj:
-       
znesek pomoči,
-       
naziv sheme ali individualne pomoči,
-       
številko priglasitve ter
-       
datum začetka in konca trajanja pomoči.
(2) Dajalec državne
pomoči obvesti prejemnika, da je pomoč dodeljena kot državna pomoč s sklepom
Komisije (državna pomoč) ali po Uredbi 651/2014/EU o splošnih skupinskih
izjemah (skupinska izjema), ter navede še vsaj:
-       
znesek pomoči,
-       
naziv sheme ali individualne pomoči,
-       
številko priglasitve ter
-       
datum začetka in konca trajanja pomoči.
32. člen
(spremljanje izvajanja)
(1) Sofinanciranje
naložbe se prekine, prejeta sredstva pa se upoštevajo za nenamensko porabljena
v primerih, ko prejemnik državne pomoči ali pomoči de minimis:
-       
naložbe oziroma sofinancirane aktivnosti ne bi izvedel,
-       
nima poravnanih vseh obveznosti zaradi sklepa Komisije o razglasitvi
pomoči za nezakonito in nezdružljivo z notranjim trgom,
-       
ob sklenitvi pogodbe ni dal resničnih podatkov oziroma je podal
zavajajoče izjave ter zaradi drugih kršitev in nepravilnosti.
(2) Prejemnik ob
nenamenski porabi sredstev iz prejšnjega odstavka sredstva vrne v proračun
skupaj z zakonitimi zamudnimi obrestmi.
(3) Prejemniki državne
pomoči ali pomoči de minimis ob sklenitvi pogodbe in ob vsaki izdaji
zahtevka za izplačilo sredstev zagotovi, da redno izpolnjuje obvezne dajatve in
druge denarne nedavčne obveznosti v skladu z zakonom, ki ureja finančno upravo,
kot izhaja iz druge alineje četrtega odstavka 15. člena te uredbe. Če
prejemnik državne pomoči ali pomoči de minimis ne izpolnjuje obveznosti
iz prejšnjega stavka, dajalec pomoči prekine izplačevanje državne pomoči ali
pomoči de minimis, dokler prejemnik ne dostavi potrdila pristojnega
organa, da v njegovem poslovanju ni več navedenih nepravilnosti.
V. EVIDENCE IN POROČANJE
33. člen
(evidence in preglednost, ki jih zagotavlja priglasitelj)
(1) Za zagotovitev
preglednosti na področju državnih pomoči in pomoči de minimis priglasitelj
državnih pomoči in pomoči de minimis vzpostavi in vodi evidenco o
državnih pomočeh in pomočeh de minimis, ki jo objavi na svoji spletni
strani.
(2) Evidence o državnih
pomočeh in pomočeh de minimis se hranijo deset let od datuma dodelitve
pomoči.
(3) Priglasitelj
državnih pomoči in pomoči de minimis na svoji spletni strani ob začetku
veljavnosti sheme ali individualne državne pomoči in pomoči de minimis objavi
celotno besedilo ukrepov pomoči, ki je na spletni strani dostopno v celotnem
obdobju veljave posamezne sheme individualne pomoči. Če Komisija odobri državno
pomoč, priglasitelj državnih pomoči in pomoči de minimis objavi še:
1.     
celotno besedilo odobrene sheme pomoči ali sklepa o dodelitvi
individualne pomoči in njegovih izvedbenih določb ali povezavo nanj;
2.     
podatke o individualnih upravičencih;
3.     
instrument pomoči in znesek pomoči, dodeljen posameznim upravičencem;
4.     
cilj pomoči;
5.     
datum dodelitve pomoči;
6.     
vrsto podjetja (na primer MSP, veliko podjetje);
7.     
referenčno številko ukrepa pomoči, ki jo dodeli Komisija;
8.     
območje, v katerem je upravičenec (na ravni NUTS 2),
in glavni gospodarski sektor upravičencev (na ravni skupine NACE).
34. člen
(poročanje ministrstvu, pristojnemu za finance)
(1) Priglasitelj
državnih pomoči in pomoči de minimis v skladu s predpisi, ki urejajo
državne pomoči, poroča ministrstvu, pristojnemu za finance, o dodeljenih
državnih pomočeh ter rezultatih in učinkih državnih pomoči.
(2) Podatke o
dodeljenih državnih pomočeh priglasitelj državnih pomoči in pomoči de
minimis predloži v 30 dneh po nakazilu prejemniku.
(3) O pomočeh de
minimis priglasitelj državnih pomoči in pomoči de minimis poroča v
15 dneh po dodelitvi sredstev.
(4) Poročilo o oceni
učinkovitosti dodeljenih državnih pomoči priglasitelj predloži ministrstvu,
pristojnemu za finance, do 30. aprila tekočega leta.
VI. SPODBUDE ZA NALOŽBE, KI NIMAJO ELEMENTOV DRŽAVNIH POMOČI
ALI POMOČI DE MINIMIS
35. člen
(oblika spodbud)
Spodbude za naložbe, ki prispevajo k ciljem nacionalnega
okvira politike in se ne dodeljujejo kot državne pomoči ali pomoči de
minimis, se dodeljujejo v obliki nepovratnih sredstev kot subvencije in
naložbeni transferji.
36. člen
(postopek dodeljevanja spodbud)
Spodbude se dodeljujejo po postopkih, kot izhaja iz drugega,
tretjega in četrtega odstavka 5. člena te
uredbe.
37. člen
(vrste spodbud)
Spodbude se dodeljujejo za naložbe v opredmetena in
neopredmetena sredstva ter storitve, s katerimi se ne izvajajo gospodarske
dejavnosti, in zajemajo:
-       
subvencije za zakup ali nakup vozil na alternativna goriva,
-       
subvencije za naložbe v polnilno in oskrbovalno infrastrukturo za vozila
na alternativna goriva,
-       
naložbene transferje občinam za ukrepe spodbujanja prehoda na
alternativna goriva v prometu in izvajanje ukrepov na podlagi lokalnih načrtov
za polnilno infrastrukturo.
38. člen
(upravičeni stroški in pogoji za dodelitev sredstev)
(1) Upravičeni stroški
so stroški naložb v opredmetena in neopredmetena sredstva, stroški storitev
zunanjih izvajalcev ter stroški informiranja in obveščanja javnosti.
(2) Podrobno se vrste
upravičenih stroškov in višina sofinanciranja opredelijo v javnem razpisu,
javnem pozivu ali v povabilu za predložitev vlog za neposredno potrditev
projektov glede na razpoložljiva proračunska sredstva.
(3) Kadar se
sofinancira naložba v infrastrukturo, ki se uporablja tako za gospodarske kot
negospodarske dejavnosti, sofinanciranje negospodarske dejavnosti te
infrastrukture iz javnih virov ne pomeni državne pomoči. Da bi se izognili
dodeljevanju državne pomoči za gospodarske dejavnosti prek javnega financiranja
negospodarskih dejavnosti, prijavitelj jasno loči stroške financiranja
gospodarskih in negospodarskih dejavnosti v vlogi za sofinanciranje in v ID.
(4) Za priznavanje
upravičenih stroškov pred izplačilom javnih sredstev prejemniku se smiselno
upoštevajo določbe glede preverjanja upravičenih stroškov ter potrebnih
dokazil, kot izhaja iz 26. in 27. člena
te uredbe.
VII. KONČNA DOLOČBA
39. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00704-393/2023
Ljubljana, dne 9. novembra 2023
EVA 2023-2570-0038
Vlada Republike Slovenije
Tanja Fajon
podpredsednica