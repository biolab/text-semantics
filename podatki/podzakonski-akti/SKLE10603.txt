I. SPLOŠNE DOLOČBE
1. člen
(vsebina sklepa)
(1) Ta sklep določa:
1.     
vrste in lastnosti dopustnih tehnik upravljanja sredstev investicijskega
sklada;
2.     
pogoje, ki jih mora izpolnjevati investicijski sklad pri uporabi
posameznih tehnik upravljanja sredstev.
(2) Določbe tega sklepa, ki veljajo za družbo za
upravljanje, se uporabljajo tudi za upravljavca alternativnega investicijskega
sklada, ki ima dovoljenje Agencije za trg vrednostnih papirjev za opravljanje
storitev upravljanja investicijskih skladov in upravljavca alternativnega
investicijskega sklada države članice, z dovoljenjem pristojnega organa države
članice za upravljanje alternativnih investicijskih skladov, če upravljata
alternativni investicijski sklad, ki javno zbira premoženje.
2. člen
(prenos direktive Evropske unije)
S tem sklepom se v pravni red Republike Slovenije prenaša Direktiva
Komisije 2007/16/ES z dne 19. marca 2007 o izvajanju Direktive Sveta
85/611/EGS o usklajevanju zakonov in drugih predpisov o kolektivnih naložbenih
podjemih za vlaganja v prenosljive vrednostne papirje (KNPVP) glede razjasnitve
nekaterih opredelitev (UL L št. 79 z dne 20. 3. 2007, str. 11).
3. člen
(tehnike upravljanja sredstev)
(1) Izraz tehnike upravljanja sredstev investicijskega
sklada, ki se uporabljajo za učinkovito upravljanje naložb investicijskega sklada
v prenosljive vrednostne papirje in instrumente denarnega trga, iz 186. člena
Zakona o investicijskih skladih in družbah za upravljanje (Uradni list RS,
št. 31/15 in 81/15; v nadaljnjem besedilu: ZISDU-3), pomeni tehnike in
instrumente, ki izpolnjujejo naslednje pogoje:
1.     
so ekonomični oziroma izvedeni na stroškovno učinkovit način;
2.     
se uporabljajo za enega ali več od naslednjih namenov:
a)   
varovanje pred tveganji oziroma njihovo zmanjševanje;
b)   
znižanje stroškov;
c)   
doseganje kapitalskih dobičkov ali prihodkov investicijskega sklada, in
sicer s takšno stopnjo tveganja, ki ustreza tveganosti investicijskega sklada
in omejitvam izpostavljenosti iz 238. in 239. člena ZISDU-3;
3.     
upravljanje tveganj investicijskega sklada omogoča ugotavljanje, merjenje,
obvladovaje in spremljanje tveganj, ki izvirajo iz uporabljenih tehnik.
(2) Uporaba tehnik upravljanja sredstev investicijskega
sklada ne sme biti v nasprotju z naložbenimi cilji in naložbeno politiko
investicijskega sklada iz pravil upravljanja ali statuta sklada oziroma ne sme
povzročiti spremembe le-teh, ter ne sme povzročiti bistvenih dodatnih tveganj
glede na tveganja kot so opredeljena v pravilih upravljanja ali statutu
investicijskega sklada.
(3) Prihodki iz naslova uporabe tehnik upravljanja sredstev
investicijskega sklada, zmanjšani za neposredne in posredne stroške, so v
celoti prihodki sklada.
(4) Tehnike upravljanja sredstev investicijskega sklada
med drugimi vključujejo dogovore o finančnem zavarovanju, kot so opredeljeni v
Zakonu o finančnih zavarovanjih (Uradni list RS, št. 67/11 – ZFZ-UPB2, 82/13 in
90/15 – odl. US), posle začasne prodaje/začasnega nakupa (repo posli), prejete
garancije, posle posojanja vrednostnih papirjev, izvedene finančne instrumente
in kritna posojila.
(5) Nasprotna stranka pri poslih posojanja vrednostnih
papirjev iz premoženja investicijskega sklada in poslih začasne prodaje/začasnega
nakupa je lahko samo nadzorovana finančna družba.
(6) Če družba za upravljanje kot tehnike upravljanje
sredstev uporablja posle posojanja vrednostnih papirjev ali posle začasne
prodaje/začasnega nakupa, jih upošteva tudi pri izračunu skupne
izpostavljenosti investicijskega sklada.
(7) Družba za upravljanje pri upravljanju likvidnostnega
tveganja investicijskega sklada ustrezno upošteva tudi tehnike upravljanja
sredstev, tako da bo mogoče tekoče izpolnjevati obveznosti iz naslova odkupa
investicijskih kuponov vzajemnega sklada.
II. POSLI POSOJANJA VREDNOSTNIH PAPIRJEV IN POSLI
ZAČASNE PRODAJE/ZAČASNEGA NAKUPA
4. člen
(splošno)
(1) Družba za upravljanje lahko z namenom ustvarjanja
dodatnih prihodkov investicijskega sklada in ob sprejemljivi stopnji tveganja,
za njegov račun in iz njegovega premoženja posoja vrednostne papirje oziroma
sklepa posle začasne prodaje/začasnega nakupa.
(2) Posli posojanja vrednostnih papirjev iz premoženja
investicijskega sklada se lahko sklenejo neposredno z nasprotno stranko ali
posredno prek standardiziranega sistema posojanja vrednostnih papirjev, ki ga
organizira splošno priznana klirinška družba, oziroma prek sistema posojanja,
ki ga organizira nadzorovana finančna družba.
(3) Z namenom izogibanja tveganju nasprotne stranke mora
investicijski sklad za vsak posel, v katerem posoja vrednostne papirje iz
premoženja sklada in za posle začasne prodaje/začasnega nakupa, prejeti
zavarovanje.
5. člen
(omejitve posojanja vrednostnih papirjev)
(1) Družba za upravljanje lahko za račun investicijskega
sklada iz premoženja investicijskega sklada posodi vrednostne papirje v skupni
vrednosti največ 40 odstotkov sredstev investicijskega sklada.
(2) Družba za upravljanje lahko za račun investicijskega
sklada posamezni nasprotni stranki in z njo povezanim osebam, iz premoženja
investicijskega sklada posodi vrednostne papirje v skupni vrednosti največ 10
odstotkov sredstev investicijskega sklada.
6. člen
(dogovor o posojanju)
(1) Dogovor o posojanju vrednostnih papirjev iz
premoženja investicijskega sklada (v nadaljnjem besedilu: dogovor o posojanju)
mora biti sestavljen v obliki pogodbe oziroma mora biti ustrezno pisno dokumentiran.
(2) Dogovor o posojanju mora vsebovati najmanj:
1.     
določbo, da je nasprotna stranka dolžna investicijskemu skladu
zagotoviti vrnitev posojenih vrednostnih papirjev ali vrednostnih papirjev, ki
so posojenim vrednostnim papirjem identični po vrsti, izdajatelju, emisiji ali
razredu, nominalni vrednosti, inkorporiranih pravicah in količini;
2.     
vrsto, obseg, vrednotenje in druge pogoje zavarovanja, ki ga
investicijski sklad prejme kot jamstvo za primer neizpolnitve obveznosti
vračila posojenih vrednostnih papirjev s strani nasprotne stranke;
3.     
določbo, da je nasprotna stranka dolžna investicijskemu skladu nemudoma
zagotoviti dodatno zavarovanje, če vrednost že danega zavarovanja pade pod
vrednost posojenih vrednostnih papirjev;
4.     
določbo, da ima družba za upravljanje pravico kadarkoli zahtevati
vračilo posojenih vrednostnih papirjev ali odpovedati dogovor o posojanju.
Skrajni rok vrnitve posojenih vrednostnih papirjev v primeru iz prejšnjega
stavka ne sme biti daljši od petih delovnih dni;
5.     
višino nadomestila (provizije) za posojene vrednostne papirje.
7. člen
(dogovor o začasni prodaji / začasnem nakupu)
(1) Dogovor o začasnem nakupu / začasni prodaji mora
biti sestavljen v obliki pogodbe oziroma mora biti ustrezno pisno dokumentiran.
(2) Dogovor o začasnem nakupu mora vsebovati določbo, da
ima družba za upravljanje pravico kadarkoli zahtevati vračilo celotnega denarnega
zneska ali odpovedati dogovor o začasnem nakupu, in sicer po obračunski ali
tržni vrednosti. V primeru da ima družba za upravljanje pravico kadarkoli
zahtevati vračilo celotnega denarnega zneska po tržni vrednosti pogodbe, se za
izračun čiste vrednosti sredstev investicijskega sklada uporabi ta (tržna)
vrednost.
(3) Dogovor o začasni prodaji mora vsebovati določbo, da
ima družba za upravljanje pravico kadarkoli zahtevati vračilo dela ali vseh
posojenih vrednostnih papirjev ali odpovedati dogovor o posojanju.
(4) Šteje se, da se dogovori o začasni prodaji /
začasnem nakupu sklenjeni za določen čas, z rokom dospetja krajšim od sedem
dni, lahko odpovejo kadarkoli.
III. ZAVAROVANJE
8. člen
(merila za prejeto zavarovanje)
(1) Vsa sredstva, ki jih investicijski sklad prejeme iz
naslova tehnik upravljanja sredstev ali sklepanja poslov z izvedenimi
finančnimi instrumenti, s katerimi se trguje na trgu institucionalnih vlagateljev
(v nadaljnjem besedilu: OTC izvedeni finančni instrumenti) se štejejo kot
zavarovanje in morajo izpolnjevati pogoje iz tega sklepa.
(2) Družba za upravljanje mora sprejeti, izvajati in
ustrezno dokumentirati politiko prejetih zavarovanj.
(3) Zavarovanje, ki ga investicijski sklad prejeme iz
naslova tehnik upravljanja sredstev ali sklepanja poslov z OTC izvedeni finančni
instrumenti, mora izpolnjevati naslednja merila:
1.     
instrument, prejet v zavarovanje, mora biti visoko likviden. Z njim se
mora trgovati na organiziranem trgu ali večstranskem sistemu trgovanja s
transparentnim določanjem cen, tako da ga je mogoče hitro prodati po ceni, ki
je blizu tisti, po kateri je bilo zavarovanje vrednoteno pred prodajo;
2.     
instrument, prejet v zavarovanje, je mogoče vrednotiti vsaj enkrat
dnevno, pri čemer instrument, ki ima zelo nestanovitno ceno ni primeren za
zavarovanje, razen če je njegova vrednost ustrezno znižana (angl. haircut);
3.     
instrument, prejet v zavarovanje, mora biti prvovrsten;
4.     
zavarovanja ne smejo predstavljati vrednosti papirji, katerih izdajatelj
je nasprotna stranka ali z njo povezana pravna oseba;
5.     
vrednost instrumenta, prejetega v zavarovanje in uspešnost poslovanja
nasprotne stranke ne smeta biti v bistveni pozitivni korelaciji;
6.     
instrumenti prejeti v zavarovanje morajo biti ustrezno razpršeni glede
na državo, trg in izdajatelja. Izpostavljenost do posameznega izdajatelja iz
naslova instrumentov, prejetih v zavarovanje lahko znaša največ 20 odstotkov
čiste vrednosti sredstev sklada, ne glede na to od katere nasprotne stranke je
prejeto zavarovanje. Ne glede na prejšnji stavek lahko prenosljivi vrednostni
papirji in instrumenti denarnega trga, ki jih je izdala ali zanje jamči
Republika Slovenija, njena samoupravna lokalna skupnost, država članica, njena
lokalna ali regionalna skupnost, tretja država ali javna mednarodna
organizacija, ki ji pripada vsaj ena država članica predstavljajo celotne
zavarovanje, pri čemer morajo biti prejeti vrednostni papirji iz vsaj šestih
različnih izdaj, hkrati pa vrednostni papirji ene izdaje ne smejo presegati 30
odstotkov čiste vrednosti sredstev investicijskega sklada;
7.     
tveganja povezana z upravljanjem prejetih zavarovanj, kot so operativno
ali pravno tveganje, morajo biti ustrezno zajeta pri upravljanju tveganj;
8.     
instrumenti, prejeti v zavarovanje, pri katerih pride do prenosa
lastninske pravice se hranijo pri skrbniku investicijskega sklada, ostali
instrumenti pa morajo biti v hrambi pri nadzorovani finančni družbi, ki
opravlja skrbniške storitve in ki ni povezana z osebo, ki je dala zavarovanje;
9.     
investicijski sklad lahko unovči instrumente, prejete v zavarovanje,
brez predhodnega soglasja ali dovoljenja nasprotne stranke;
10.  
zavarovanj, ki niso v obliki denarja, se za račun investicijskega sklada
ne sme prodati, reinvestirati ali zastaviti;
11.  
denar, prejet v zavarovanje, se lahko naloži le v netvegane naložbe v
skladu z 9. členom tega sklepa;
(4) Če je vrednost prejetih zavarovanj enaka ali večja
od 30 odstotkov čiste vrednosti sredstev investicijskega sklada mora družba za
upravljanje sprejeti in izvajati primerno politiko testiranja izjemnih
situacij, s katero se zagotavlja redno testiranje likvidnosti v običajnih in
izrednih pogojih, tako da je mogoče oceniti likvidnostno tveganje, povezano s
prejetimi zavarovanji.
(5) Politika testiranja izjemnih situacij iz prejšnjega
odstavka mora vsebovati vsaj:
1.     
model analize scenarijev izjemnih situacij, ki vključuje umerjanje,
potrditev in analizo občutljivosti;
2.     
empirični pristop k oceni učinkov, vključno s testiranjem za nazaj ocen
likvidnostnega tveganja;
3.     
pogostost poročanja in omejitve/dovoljene meje izgube;
4.     
ukrepe za zmanjševanje izgube, vključno s politiko odbitkov pri
vrednotenju in varovanjem pred tveganjem nastanka vrzeli.
(6) Družba za upravljanje mora sprejeti, izvajati in
ustrezno dokumentirati politiko odbitkov pri vrednotenju, prilagojeno posamezni
vrsti sredstev, prejetih v zavarovanje, tako da je za posamezno vrsto sredstev
jasno utemeljena uporaba oziroma opustitev uporabe odbitkov. Pri oblikovanju
politike odbitkov pri vrednotenju mora upoštevati značilnosti sredstev,
prejetih kot zavarovanje, kot so bonitetna ocena ali nestanovitnost cen, in
rezultate testov izjemnih situacij, izvedene v skladu s četrtim odstavkom tega
člena.
9. člen
(naložbe denarja, prejetega v zavarovanje)
(1) Denar, prejet v zavarovanje, je lahko, če tako
določa prospekt investicijskega sklada, naložen v naslednje vrste naložb:
1.     
denarne depozite, ki izpolnjujejo pogoje iz 6. točke prvega odstavka
237. člena ZISDU‑3;
2.     
državne obveznice z naložbenim razredom kot ga določa sklep, ki ureja
ključne elemente investicijskega sklada ter tipe in vrste investicijskih
skladov;
3.     
enote investicijskih skladov denarnega trga, kot so opredeljeni v
sklepu, ki ureja ključne elemente investicijskega sklada ter tipe in vrste
investicijskih skladov.
(2) Ne glede na prejšnji odstavek se denar prejet v
zavarovanje lahko, če tako določa prospekt investicijskega sklada, uporabi za
posle začasnega nakupa, če se ti posli sklenejo s kreditno institucijo iz 6.a)
ali 6.b) točke prvega odstavka 237. člena ZISDU-3 in dogovor vsebuje določbo,
da ima družba za upravljanje pravico kadarkoli zahtevati vračilo celotnega
denarnega zneska po obračunski vrednosti.
(3) Za naložbe denarja iz prvega odstavka tega člena se
smiselno uporablja 6. točka drugega odstavka 8. člena tega sklepa.
IV. KONČNI DOLOČBI
10. člen
(prenehanje uporabe sklepa)
Z dnem uveljavitve tega sklepa se preneha uporabljati Sklep o
tehnikah upravljanja sredstev investicijskega sklada (Uradni list RS, št. 33/12
in 31/15 – ZISDU-3).
11. člen
(uveljavitev sklepa)
Ta sklep začne veljati petnajsti dan po objavi v Uradnem listu
Republike Slovenije.
Št. 00701-42/2015-4
Ljubljana, dne 13. januarja 2016
EVA 2015-1611-0124
Predsednik sveta
Agencije za trg vrednostnih papirjev
mag. Miloš Čas l.r.