1. člen
(vsebina pravilnika)
Ta pravilnik določa načine stalnega strokovnega usposabljanja
članov komisij za preverjanje in potrjevanje nacionalnih poklicnih kvalifikacij
(v nadaljnjem besedilu: člani komisije).
2. člen
(cilj pravilnika)
Cilj stalnega strokovnega usposabljanja članov komisij je
zagotavljati razvijanje njihovih kompetenc za spremljanje strokovnega razvoja
poklicne kvalifikacije, za katero ima član komisije licenco.
3. člen
(dejavnosti strokovnega usposabljanja)
Za strokovno usposabljanje po tem pravilniku se štejejo naslednje
dejavnosti, ki so povezane z nacionalno poklicno kvalifikacijo, za katero ima
član komisije licenco, in s teorijo ali načeli preverjanja poklicnih kompetenc:
-       
delo v stroki, ki se dokazuje s potrdilom organizacije, v kateri poteka
to delo, 
-       
dodatno izobraževanje in usposabljanje v stroki, ki se dokazuje s
potrdilom izvajalca tega izobraževanja ali usposabljanja,
-       
udeležba oziroma predavanje na strokovnem srečanju ali prireditvi doma
ali v tujini, ki se dokazuje s potrdilom izvajalca tega srečanja ali
prireditve,
-       
študijsko potovanje in obisk v tujini, ki se dokazujeta s potrdilom
organizatorja tega potovanja ali obiska,
-       
udeležba na usposabljanjih oziroma drugih strokovnih dejavnostih, ki jih
po predhodni odobritvi Ministrstva za delo, družino in socialne zadeve
organizirajo Državni izpitni center, Center RS za poklicno izobraževanje ali
Andragoški center Slovenije, udeležba pa se dokazuje s potrdilom organizatorja tega
usposabljanja ali dejavnosti,
-       
objava članka v strokovni reviji, zborniku, knjigi ali monografiji, ki
se dokazuje s kopijo članka,
-       
nagrada relevantnih institucij za dosežek, ki je neposredno povezan s
standardi znanja in spretnosti ter s teorijo ali načeli preverjanja poklicnih
kompetenc, dokazuje pa se s kopijo nagrade ali drugim ustreznim dokazilom, iz
katerega je razvidno, da je prejemnik nagrade član komisije.
4. člen
(pogoji za stalno strokovno izpopolnjevanje)
Član komisije mora od izdaje do izteka licence delati v stroki,
povezani z nacionalno poklicno kvalifikacijo, za katero ima to licenco.
Udeležiti se mora tudi vsaj dveh dejavnosti iz druge do pete alineje prejšnjega
člena tega pravilnika oziroma objaviti vsaj en članek iz šeste alineje
prejšnjega člena oziroma dobiti nagrado iz sedme alineje prejšnjega člena,
sicer se šteje, da se ni stalno strokovno izpopolnjeval kot imetnik licence za preverjanje
in potrjevanje nacionalnih poklicnih kvalifikacij.
5. člen
(dokazovanje stalnega strokovnega usposabljanja)
Dokazila o strokovnem usposabljanju iz 3. člena tega pravilnika
mora član komisije predložiti Državnemu izpitnemu centru v postopku obnovitve
licence. Njihovo veljavnost in ustreznost presoja Državni izpitni center.
6. člen
(obnovitev licence)
V postopku obnovitve licence mora član komisije izpolniti pogoje
iz 4. člena tega pravilnika in pogoje, določene v pravilniku, ki ureja sestavo
komisij za preverjanje in potrjevanje nacionalnih poklicnih kvalifikacij ter
način in postopek za pridobitev in izgubo licence. 
Državni izpitni center lahko zavrne obnovo licence za
preverjanje in potrjevanje nacionalnih poklicnih kvalifikacij, če član komisije
ne izpolni pogojev iz prejšnjega odstavka tega člena.
7. člen
(prehodna določba)
Postopki za obnovitev licence, ki so se začeli pred
uveljavitvijo tega pravilnika, se končajo po določbah Pravilnika o stalnem
strokovnem usposabljanju članov komisij za preverjanje in potrjevanje
nacionalnih poklicnih kvalifikacij (Uradni list RS, št. 65/07 in 85/09).
8. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
stalnem strokovnem usposabljanju članov komisij za preverjanje in potrjevanje
nacionalnih poklicnih kvalifikacij (Uradni list RS, št. 65/07 in 85/09).
9. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.
Št. 0072-4/2011
Ljubljana, dne 22. februarja 2011
EVA 2011-2611-0006
dr. Ivan Svetlik l.r.
Minister
za delo, družino
in socialne zadeve