1. člen
vsebina splošnega akta in pomeni izrazov 
(1) Ta splošni akt določa vrste tematskih televizijskih
programov, njihove značilnosti oziroma programske vsebine, ki jih ti programi
lahko razširjajo, programske zahteve, ki jih mora izdajatelj določiti v svoji
vlogi, in pogoje, pod katerimi jih lahko spreminja.
(2) Za tematske televizijske programe se smiselno
uporabljajo določbe zakona, ki ureja medije, o dovoljenju za izvajanje radijske
ali televizijske dejavnosti in Splošnega akta o dovoljenju za izvajanje
radijske ali televizijske dejavnosti (Uradni list RS, št. 95/06 in 25/07),
razen določil od četrte do vključno osme alineje 4. člena (osnovne programske
zahteve) ter določil o spremembi, začasnem preklicu in razveljavitvi
dovoljenja.
(3) Tema programske vsebine pomeni predmet obravnave
programske vsebine oziroma specializirano vsebino, ki je namenjena specifičnemu
segmentu gledalcev.
(4) Žanr programske vsebine je značilen in splošno
prepoznaven format oddaje ali avdiovizualnega dela, ki na značilen način
obravnava ali podaja avdiovizualno vsebino.
2. člen
vrste in značilnosti tematskih televizijskih programov 
(1) Tematski televizijski program je televizijski
program, ki je namenjen specifičnemu segmentu gledalcev, in prek katerega se
razširja izključno ena tema ali predvaja izključno istovrstne oziroma sorodne
žanre.
(2) Poleg posredovane teme ali istovrstnih oziroma
sorodnih žanrov se lahko v tematskem televizijskem programu razširjajo zgolj še
avdiovizualna komercialna sporočila, TV prodajna okna, obvestila, ločila,
opozorila in podobni programski elementi.
(3) Vrste tematskih televizijskih programov in njune
značilnosti so:
-       
tematski televizijski program, ki razširja izključno tematsko istovrstne
vsebine prek različnih zvrsti programskih vsebin in njihovih žanrov. Značilnost
tovrstnega tematskega televizijskega programa je, da skozi različne programske
vsebine obravnava in predstavlja določeno temo, ki je namenjena specifičnemu
segmentu gledalcev. Primer tovrstnega programa je športni tematski televizijski
program, ki posreduje šport prek posnetkov in prenosov športnih dogodkov,
dnevnoinformativnih oddaj o športu, portretov športov in športnikov in podobno;
informativni posreduje informacije prek dnevnoinformativnih oddaj,
informativnih magazinov, pogovornih oddaj z intervjuji in omizji, vremenskih
poročil, problemskih reportaž in podobno; izobraževalni posreduje razne
izobraževalne vsebine prek poljudnoznanstvenih oddaj in serij, dokumentarnih
oddaj in serij, reportaž in potopisov, svetovalnih oddaj in podobno.
-       
tematski televizijski program, ki razširja izključno istovrstne oziroma
sorodne žanre. Značilnost tovrstnega tematskega televizijskega programa je, da
razširja en žanr (ali njemu sorodne žanre) programske vsebine, ki je namenjena
specifičnemu segmentu gledalcev. Primer tovrstnega programa je dokumentarni
tematski televizijski program, ki posreduje dokumentarne oddaje in serije s
področja znanosti, kulturi, umetnosti, turizma, kulinarike, zgodovine in
podobno; filmski posreduje filme; resničnostni posreduje resničnostne šove;
animirani posreduje animirane filme, serije, nanizanke.
(4) Značilnosti tematskih televizijskih programov
izhajajo iz osnovnih programskih zahtev, navedenih v dovoljenju za izvajanje
televizijske dejavnosti, ki se izda na podlagi 105. in 106. člena Zakona o
medijih (Uradni list RS, št. 110/06 – uradno prečiščeno besedilo, 36/08 –
ZPOmK-1, 77/10 – ZSFCJA, 90/10 – odl. US, 87/11 – ZAvMS, 47/12, 47/15 – ZZSDT,
22/16 in 39/16; v nadaljnjem besedilu: ZMed). Izdajatelj jih mora opredeliti v
vlogi za izdajo dovoljenja za izvajanje televizijske dejavnosti za tematski
televizijski program.
3. člen
podlaga in postopek za izdajo dovoljenja za izvajanje
televizijske dejavnosti za tematski televizijski program 
Agencija za komunikacijska omrežja in storitve Republike
Slovenije (v nadaljnjem besedilu: agencija) začne postopek za izdajo dovoljenja
za izvajanje televizijske dejavnosti za tematski televizijski program na vlogo
in ga izda na podlagi zakona, ki ureja medije.
4. člen
vsebina vloge za izdajo dovoljenja za izvajanje televizijske
dejavnosti za tematski televizijski program 
(1) Vloga za pridobitev dovoljenja za izvajanje
televizijske dejavnosti za tematski televizijski program mora poleg sestavin iz
105. člena ZMed in sestavin iz 3. člena Splošnega akta o dovoljenju za
izvajanje radijske ali televizijske dejavnosti (Uradni list RS, št. 95/06 in
25/07) vsebovati tudi:
-       
navedbo, da gre za tematski televizijski program,
-       
navedbo vrste tematskega televizijskega programa: tematski (prva alineja
tretjega odstavka 2. člena tega splošnega akta) ali žanrski (druga alineja
tretjega odstavka 2. člena tega splošnega akta),
-       
navedbo temeljne značilnosti tematskega televizijskega programa, ki se
navede pod prvo alinejo 3.a točke obrazca o osnovnih programskih zahtevah (npr.
športni, dokumentarni, informativni, verski, filmski, otroški, igrani,
resničnostni),
-       
značilnosti tematskega televizijskega programa, ki morajo izhajati iz
obrazca o osnovnih programskih zahtevah, ki jih izdajatelj upošteva pri
razširjanju programa.
(2) Obrazec iz tretje in četrte alineje prejšnjega
odstavka je PRILOGA 2 Splošnega akta o dovoljenju za izvajanje radijske ali
televizijske dejavnosti (Uradni list RS, št. 95/06 in 25/07) in ga mora
izdajatelj izpolniti od prve do vključno tretje točke. Ostalih točk izdajatelj
v primeru vloge za pridobitev dovoljenja za izvajanje televizijske dejavnosti
za tematski televizijski program ne izpolni.
5. člen
vsebina dovoljenja za izvajanje televizijske dejavnosti za
tematski televizijski program
Dovoljenje mora poleg sestavin iz 106. člena ZMed in sestavin
iz 5. člena Splošnega akta o dovoljenju za izvajanje radijske ali televizijske
dejavnosti (Uradni list RS, št. 95/06 in 25/07) vsebovati tudi:
-       
navedbo, da gre za tematski televizijski program,
-       
navedbo vrste tematskega televizijskega programa: tematski (prva alineja
tretja odstavka 2. člena tega splošnega akta) ali žanrski (druga alineja
tretjega odstavka 2. člena tega splošnega akta),
-       
navedbo temeljne značilnosti tematskega televizijskega programa, ki
izhaja iz obrazca o osnovnih programskih zahtevah (npr. športni, dokumentarni,
informativni, verski, filmski, otroški, igrani, resničnostni),
-       
navedbe značilnosti tematskega televizijskega programa, ki izhajajo iz
obrazca o osnovnih programskih zahtevah, ki jih izdajatelj upošteva pri
razširjanju programa.
6. člen
pogoji in postopek za spremembo dovoljenja za izvajanje
televizijske dejavnosti za tematski televizijski program 
(1) Na vlogo imetnika dovoljenja za izvajanje
televizijske dejavnosti za tematski televizijski program se lahko spremenijo
osnovne programske zahteve iz dovoljenja in sestavine iz 5. člena tega
splošnega akta.
(2) Vloga iz prejšnjega odstavka za tematski
televizijski program, ki po spremembi ne bo več tematski, mora vsebovati
naslednje sestavine:
-       
navedbo, da gre za televizijski program, ki po spremembi ne bo več
tematski,
-       
podatke o izdajatelju (ime vložnika, sedež oziroma naslov vložnika,
navedbo zakonitega zastopnika ali morebitnega pooblaščenca, matična številka),
-       
številko in datum dovoljenja, ki se spreminja,
-       
navedbo osnovnih programskih zahtev, ki se spreminjajo,
-       
izpolnjen obrazec o osnovnih programskih zahtevah, ki jih izdajatelj
upošteva pri razširjanju programa, z upoštevanimi predlaganimi spremembami,
-       
razloge za spremembo osnovnih programskih zahtev.
(3) Vloga iz prvega odstavka tega člena za tematski
televizijski program, ki bo tudi po spremembi tematski, mora poleg sestavin iz
prejšnjega odstavka tega člena, razen navedbe iz prve alineje, vsebovati tudi
sestavine iz 4. člena tega splošnega akta.
(4) Obrazec iz pete alineje drugega odstavka tega člena
je PRILOGA 2 Splošnega akta o dovoljenju za izvajanje radijske ali televizijske
dejavnosti (Uradni list RS, št. 95/06 in 25/07).
(5) Dodatnih programskih zahtev ni mogoče spreminjati.
(6) Agencija po uradni dolžnosti spremeni dovoljenje, če
se spremenijo podatki o imetniku dovoljenja ali ime tematskega televizijskega
programa. Imetnik dovoljenja je dolžan navedene spremembe sporočiti agenciji
najkasneje v tridesetih (30) dneh od njihovega nastanka.
(7) V primeru iz prvega in šestega odstavka tega člena
agencija izda novo dovoljenje, staro dovoljenje pa preneha veljati.
7. člen
veljavnost splošnega akta
Ta splošni akt začne veljati petnajsti dan po objavi v
Uradnem listu Republike Slovenije.
Št. 0073-10/2016/9
Ljubljana, dne 18. oktobra 2016
EVA 2016-3340-0045
Franc Dolenc l.r.
Direktor