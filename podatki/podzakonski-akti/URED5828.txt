1. Splošne določbe
1. člen
(1) Ta uredba določa vodovarstveno
območje za vodna telesa vodonosnikov (v nadaljnjem besedilu: vodovarstveno
območje), ki se uporablja za oskrbo prebivalstva s pitno vodo in je na območju
občin Šmartno ob Paki, Polzela in Braslovče, ter vodovarstveni režim.
(2) Ta uredba določa tudi notranja
območja znotraj vodovarstvenega območja.
2. člen
(1) Vodovarstveno območje sestavljajo
območja zajetij in notranja območja, ki so prikazana na publikacijski karti iz
priloge 1, ki je sestavni del te uredbe.
(2) Območja zajetij so določena okoli
črpalnih vrtin in so navedena na seznamu iz priloge 4, ki je sestavni del te
uredbe. Območja zajetij so prikazana na karti iz prejšnjega odstavka z znakom,
ki je kot krog modre barve.
(3) Notranja območja se delijo na
najožja vodovarstvena območja z najstrožjim vodovarstvenim režimom, na ožja vodovarstvena
območja s strožjim vodovarstvenim režimom in na širša vodovarstvena območja z
milejšim vodovarstvenim režimom.
(4) Notranja območja iz prejšnjega
odstavka so prikazana na publikacijski karti iz prvega odstavka tega člena in
označena na naslednji način:
-       
najožja območja z oranžno barvo in oznako »VVO I«,
-       
ožja območja z rumeno barvo in oznako »VVO II« in
-       
širša območja z zeleno barvo in oznako »VVO III«.
3. člen
(1) Meje vodovarstvenega območja,
območja zajetij in notranjih območij so poligoni, določeni v digitalni obliki
kot poseben sloj geografskega informacijskega sistema in prikazani na karti, ki
jo v izvirniku hrani ministrstvo, pristojno za vode (v nadaljnjem besedilu:
ministrstvo).
(2) Vodovarstveno območje se
evidentira v vodnem katastru kot atributni del digitalne zbirke podatkov.
(3) Seznam zemljiških parcel (v
nadaljnjem besedilu: parcele), ki so na vodovarstvenem območju, je v prilogi 2,
ki je sestavni del te uredbe. Seznam parcel je povzet po digitalnem zemljiškem
katastru iz oktobra 2010, ki ga vodi Geodetska uprava Republike Slovenije.
2. Ukrepi, prepovedi in omejitve za rabo vode
4. člen
(1) Na najožjem vodovarstvenem območju
je prepovedana raba podzemne vode iz vodnih virov, ki se varujejo s to uredbo,
razen za javno oskrbo s pitno vodo.
(2) Na ožjem in širšem vodovarstvenem
območju se lahko podeli vodna pravica za rabo vode iz vodnih virov, ki se
varujejo s to uredbo, če to ne vpliva na količino in kakovost vode, ki se
uporablja ali je namenjena za javno oskrbo s pitno vodo.
3. Ukrepi, prepovedi in omejitve za gradnjo
5. člen
(1) Na območju zajetja je prepovedana
gradnja, razen gradnje, ki je namenjena za javno oskrbo s pitno vodo in je
zanjo pridobljeno vodno soglasje.
(2) Na območju zajetja je prepovedano
opravljanje dejavnosti, ki bi lahko vplivale na spremembo lastnosti ali kakovost
pitne vode.
6. člen
(1) Na notranjih območjih sta
prepovedani gradnja in izvedba gradbenih del, ki sta v preglednicah 1.1, 1.2 in
1.3 priloge 3, ki je sestavni del te uredbe, označeni z oznako »–«.
(2) Ne glede na določbe prejšnjega
odstavka je na notranjih območjih dovoljena rekonstrukcija stanovanjskih in
nestanovanjskih stavb iz preglednice 1.1 priloge 3 te uredbe, če se ne spremeni
namembnost objekta oziroma če sprememba namembnosti objekta ne pomeni povečanja
tveganja za onesnaženje vodnega telesa in se za izvajanje teh del izda vodno
soglasje, če so zagotovljeni zaščitni ukrepi, s katerimi se prepreči negativne
vplive na stanje površinskih in podzemnih voda.
(3) Ne glede na določbe prvega
odstavka tega člena je na notranjih območjih dovoljena rekonstrukcija vojaških
objektov in objektov za zaščito in reševanje ob naravnih in drugih nesrečah, če
se ne spremeni namembnost objekta oziroma če sprememba namembnosti objekta ne
pomeni povečanja tveganja za onesnaženje vodnega telesa in se za izvajanje teh
del izda vodno soglasje, če so zagotovljeni zaščitni ukrepi, s katerimi se
prepreči negativne vplive na stanje površinskih in podzemnih voda.
(4) Ne glede na določbe prvega
odstavka tega člena so na notranjih območjih dovoljena vzdrževalna dela v javno
korist na državnih cestah v skladu s predpisi, ki urejajo javne ceste, in
predpisi, ki urejajo graditev objektov, vzdrževalna dela na železniški
infrastrukturi v skladu s predpisi, ki urejajo graditev objektov, ter
vzdrževalna dela na letališki infrastrukturi in objektih, sistemih in napravah
navigacijskih služb zračnega prometa (v nadaljnjem besedilu: letalski
navigacijski objekti) v skladu s predpisi, ki urejajo letalstvo, in predpisi,
ki urejajo graditev objektov, in se za izvajanje teh del izda vodno soglasje,
če so zagotovljeni zaščitni ukrepi, s katerimi se prepreči negativne vplive na
stanje površinskih in podzemnih voda.
(5) Ne glede na določbe prvega
odstavka tega člena je na notranjih območjih dovoljena odstranitev objektov ob
hkratni ukinitvi internega kanalizacijskega omrežja.
7. člen
(1) Na notranjih območjih je dovoljena
gradnja, ki je v preglednicah 1.1, 1.2 in 1.3 priloge 3 te uredbe označena z
oznako »+«.
(2) Za gradnjo na notranjih območjih,
ki je v preglednicah 1.1, 1.2 in 1.3 priloge 3 te uredbe označena z oznako
»pd«, je treba pridobiti vodno soglasje.
(3) Na notranjih območjih je dovoljena
gradnja, ki je v preglednicah 1.1, 1.2 in 1.3 priloge 3 te uredbe označena z
oznako »pp«, če so v projektnih rešitvah iz projekta za pridobitev gradbenega
dovoljenja načrtovani zaščitni ukrepi, za katere je iz izsledkov analize
tveganja za onesnaženje razvidno, da je tveganje za onesnaženje zaradi te
gradnje sprejemljivo, k projektnim rešitvam za gradnjo in izvedbo zaščitnih
ukrepov pa je izdano vodno soglasje.
(4) Na notranjih območjih je dovoljena
gradnja, ki je v preglednicah 1.1 in 1.2 priloge 3 te uredbe označena z oznako
»pip«, če je to gradnja infrastrukture v skladu z državnim prostorskim načrtom
ali občinskim podrobnim prostorskim načrtom, za katerega je narejena celovita
presoja vplivov na okolje ter pridobljeno okoljevarstveno soglasje v skladu s
predpisi, ki urejajo varstvo okolja. Sprejemljivost vplivov objekta
infrastrukture na vodni režim in stanje vodnega telesa ter vplive zaščitnih
ukrepov na zmanjšanje tveganja za onesnaženje preverja ministrstvo na podlagi
izsledkov analize tveganja za onesnaženje v postopku izdaje mnenja o državnem
prostorskem načrtu ali občinskem podrobnem prostorskem načrtu.
(5) Ne glede na določbe tretjega
odstavka tega člena za gradnjo, ki je v preglednicah 1.1, 1.2 in 1.3 priloge 3
te uredbe označena z oznako »pp« in je na območju, ki se ureja z državnim
prostorskim načrtom ali občinskim podrobnim prostorskim načrtom, ministrstvo
preveri sprejemljivost vplivov objekta na vodni režim in stanje vodnega telesa
v postopku izdaje mnenja o državnem prostorskem načrtu ali občinskem podrobnem
prostorskem načrtu v skladu s predpisi, ki urejajo prostorsko načrtovanje.
(6) Ne glede na določbe četrtega
odstavka tega člena za gradnjo, ki je v preglednicah 1.1 in 1.2 priloge 3 te
uredbe označena z oznako »pip« in je na območju, ki se ureja z državnim prostorskim
načrtom ali občinskim podrobnim prostorskim načrtom, ministrstvo preveri
sprejemljivost vplivov objekta na vodni režim in stanje vodnega telesa ter
vplive zaščitnih ukrepov na zmanjšanje tveganja za onesnaženje v postopku
izdaje mnenja o državnem prostorskem načrtu ali občinskem podrobnem prostorskem
načrtu.
8. člen
Vodno soglasje se izda za gradnjo na
notranjih območjih, če so upoštevane prepovedi in pogoji glede odvajanja
odpadnih voda v skladu s predpisi, ki urejajo emisijo snovi pri odvajanju odpadnih
voda.
9. člen
(1) Ne glede na določbe prvega
odstavka 6. člena te uredbe je na notranjih območjih gradnja dovoljena in se
zanjo izda vodno soglasje za prenosni plinovod izključno za zemeljski plin v
skladu s predpisi, ki urejajo tehnične pogoje za graditev, obratovanje in
vzdrževanje plinovodov z delovnim tlakom nad 16 barov, ter standardom SIST EN
1594, če je iz izsledkov analize tveganja za onesnaženje razvidno, da je
tveganje za onesnaženje zaradi te gradnje in izvajanja gradbenih del
sprejemljivo.
(2) Ne glede na določbe prvega
odstavka 6. člena te uredbe je na notranjih območjih dovoljena gradnja letališč
za javne potrebe za helikopterje s premerom do 40 m v skladu s predpisi, ki
urejajo letalstvo, in predpisi, ki urejajo graditev objektov, in se za gradnjo
izda vodno soglasje, če so v projektnih rešitvah projekta za pridobitev
gradbenega dovoljenja načrtovani zaščitni ukrepi, za katere je iz izsledkov
analize tveganja za onesnaženje razvidno, da je tveganje za onesnaženje zaradi
te gradnje in izvajanja gradbenih del sprejemljivo.
(3) Ne glede določbe četrtega odstavka
7. člena te uredbe je na notranjih območjih gradnja dovoljena in se zanjo izda
vodno soglasje za glavne in regionalne ceste ter glavne in regionalne
železniške proge, če gradnja in izvedba gradbenih del sami po sebi ne dosegata
ali ne presegata pragov, določenih s predpisom, ki ureja vrste posegov v
okolje, za katere je potrebna presoja vplivov na okolje, in če so v projektnih
rešitvah projekta za pridobitev gradbenega dovoljenja načrtovani zaščitni
ukrepi, za katere je iz izsledkov analize tveganja za onesnaženje razvidno, da
je tveganje za onesnaženje zaradi te gradnje in izvajanja gradbenih del
sprejemljivo.
10. člen
Ne glede na določbe prvega odstavka 6.
člena te uredbe so na notranjih območjih za gradnjo avtoceste, hitre ceste,
glavne, regionalne in lokalne ceste ter glavne in regionalne železniške proge
dovoljena gradbena dela, navedena v preglednici 1.2 priloge 3 te uredbe pod
zaporednima številkama 1 in 14, in se izda vodno soglasje, če so v projektnih
rešitvah projekta za pridobitev gradbenega dovoljenja načrtovani zaščitni
ukrepi, za katere je iz izsledkov analize tveganja za onesnaženje razvidno, da
je tveganje za onesnaženje zaradi izvajanja gradbenih del sprejemljivo.
4. Prepovedi, omejitve in zaščitni ukrepi v zvezi z
ravnanjem z zemljišči
11. člen
(1) Na notranjih območjih je na
kmetijskih zemljiščih prepovedano:
-       
gnojenje brez gnojilnega načrta;
-       
gnojenje z ostanki greznic, malih čistilnih naprav ali skupnih čistilnih
naprav;
-       
gnojenje z blatom, ki nastaja na kmetijskem gospodarstvu in je mešanica
komunalne odpadne vode, gnojnice in gnojevke, ne glede na čas njegovega
skladiščenja;
-       
shranjevanje organskih gnojil, razen uležanega hlevskega gnoja, v skladu
s predpisom, ki ureja varstvo voda pred onesnaževanjem z nitrati iz kmetijskih
virov;
-       
shranjevanje komposta ali pregnitega blata 1. ali 2. razreda
okoljske kakovosti, določenega v skladu s predpisom, ki ureja obdelavo biološko
razgradljivih odpadkov;
-       
shranjevanje blata iz čistilnih naprav, določenega v skladu s predpisom,
ki ureja uporabo blata iz komunalnih čistilnih naprav v kmetijstvu;
-       
uporabljati kompost in pregnito blato 2. razreda okoljske kakovosti,
določeno v skladu s predpisom, ki ureja obdelavo biološko razgradljivih odpadkov;
-       
uporabljati blato iz čistilnih naprav, določeno v skladu s predpisom, ki
ureja uporabo blata iz komunalnih čistilnih naprav v kmetijstvu.
(2) Gnojilni načrt iz prve alineje
prejšnjega odstavka mora biti izdelan v pisni obliki in biti ob inšpekcijskem
nadzoru na vpogled pristojnemu inšpektorju, če to zahteva. Vsebovati mora vsaj
podatke o vrsti in količini uporabljenega mineralnega oziroma organskega
gnojila za posamezno kmetijsko rastlino ter okvirni čas gnojenja. Gnojilni
načrt se izdela v skladu s Smernicami za strokovno utemeljeno gnojenje, ki so
objavljene na spletnih straneh ministrstva, pristojnega za kmetijstvo. Za
analizo tal za gnojilni načrt se lahko odvzame en povprečen vzorec tal za več
parcel skupaj, če gre za enako rabo in enake talne lastnosti na teh parcelah.
12. člen
(1) Poleg prepovedi iz prvega odstavka
prejšnjega člena je na kmetijskih zemljiščih na najožjih vodovarstvenih območjih
prepovedano tudi:
-       
gnojenje z gnojnico in gnojevko;
-       
preoravanje trajnega travinja, razen travinja (trave, detelje,
deteljno-travne mešanice in travno-deteljne mešanice), ki je vključeno v
kolobar;
-       
uporabljati mineralna gnojila, ki vsebujejo dušik, od spravila pridelka
do 1. marca;
-       
uporabljati kompost in pregnito blato 1. razreda okoljske kakovosti,
določeno v skladu s predpisom, ki ureja obdelavo biološko razgradljivih
odpadkov;
-       
namakanje z vodo, ki so ji dodana rastlinska hranila.
(2) Pri gnojenju z uležanim hlevskim
gnojem na najožjih vodovarstvenih območjih letni vnos dušika iz uležanega
hlevskega gnoja na posamezno enoto rabe kmetijskih zemljišč znotraj najožjih
vodovarstvenih območij ne sme presegati 140 kg N/ha.
(3) Mineralna gnojila, ki vsebujejo
dušik, se na najožjih vodovarstvenih območjih lahko uporabljajo zunaj časovnih
prepovedi iz prvega odstavka tega člena, če so pri izdelavi gnojilnega načrta
in pri gnojenju z mineralnimi gnojili upoštevane naslednje zahteve:
-       
za okopavine največja dovoljena količina dušika pri začetnem gnojenju
pred setvijo ne sme presegati 30 kg N/ha;
-       
največji enkraten odmerek dušika za dognojevanje okopavin ne sme
presegati 80 kg N/ha. Prvo dognojevanje okopavin se izvede na podlagi hitrega
talnega nitratnega testa, ki se opravi enkrat za eno vrsto okopavine. Test in
vrednotenje rezultatov testa se izvedeta v skladu s Smernicami za strokovno
utemeljeno gnojenje iz drugega odstavka prejšnjega člena;
-       
za žita enkraten vnos dušika z dognojevanjem ne sme presegati 60 kg
N/ha. Jeseni je pred setvijo ozimnih vrst žita vnos dušika v tla z mineralnimi
gnojili prepovedan;
-       
za trajno travinje največja dovoljena količina dušika ne sme presegati
50 kg N/ha za vsako košnjo;
-       
za trajne nasade enkraten vnos dušika z dognojevanjem ne sme presegati
60 kg N/ha;
-       
za zelenjadnice največja dovoljena količina dušika pri začetnem gnojenju
ne sme presegati 40 kg N/ha. Enkratni vnos dušika za dognojevanje zelenjadnic
ne sme presegati 60 kg N/ha.
(4) Na najožjih vodovarstvenih
območjih morajo biti kmetijska zemljišča vse leto pokrita z zeleno odejo,
določeno v skladu s predpisom, ki ureja varstvo voda pred onesnaževanjem z
nitrati iz kmetijskih virov.
(5) Če se na kmetijskih gospodarstvih
izvaja paša živine in se ograde s pašnimi površinami nahajajo tudi na najožjih
vodovarstvenih območjih, se živali v teh ogradah lahko pasejo na naslednji
način:
-       
dokrmljevanje živali ni dovoljeno,
-       
napajanje živali in namestitev korita za rudnine (solnika) mora biti
urejeno tako, da se ga lahko premešča po pašni površini in s tem zagotovi
enakomerna porazdelitev živalskih izločkov po zemljišču,
-       
pašo je treba prekiniti, če pride na pašni površini do uničenja travne
ruše zaradi gaženja.
13. člen
Gnojenje kmetijskih zemljišč z mineralnimi
gnojili, ki vsebujejo dušik, se mora na ožjih in širših vodovarstvenih območjih
izvajati tako, da enkratni vnos dušika z mineralnimi gnojili pri začetnem
gnojenju ne presega 60 kg N/ha, pri dognojevanju pa 80 kg N/ha.
14. člen
(1) Na najožjih vodovarstvenih
območjih je za zatiranje škodljivih organizmov na kmetijskih zemljiščih
prepovedana uporaba fitofarmacevtskih sredstev (v nadaljnjem besedilu: FFS), ki
vsebujejo aktivne snovi s Seznama prepovedanih aktivnih snovi (v nadaljnjem
besedilu: Seznam).
(2) Seznam pripravi ministrstvo,
pristojno za kmetijstvo, v sodelovanju z ministrstvom, pristojnim za zdravje,
vsako leto najpozneje do konca novembra za naslednje leto na podlagi preveritve
vseh FFS, registriranih v Republiki Sloveniji, in ob upoštevanju podatkov o
potencialu za spiranje aktivnih snovi v podzemno vodo, pridobljenih ob
registraciji FFS, podatkov pri ocenjevanju aktivnih snovi na ravni Evropske
unije ter na podlagi upoštevanja rezultatov monitoringa pitne vode za
obravnavano območje iz predhodnega leta, ki ga vodi ministrstvo, pristojno za
zdravje, in rezultatov monitoringa stanja voda za obravnavano območje iz
prejšnjega leta, ki ga vodi Agencija Republike Slovenije za okolje.
(3) Seznam se objavi na spletni strani
ministrstva.
(4) Če seznam ni izdelan v roku iz drugega
odstavka tega člena, velja do njegove objave zadnji objavljen seznam.
15. člen
(1) Zatiranje škodljivih organizmov se
na najožjih vodovarstvenih območjih izvaja s FFS, ki ne vsebujejo aktivnih
snovi s Seznama in katerih uporaba je dovoljena v skladu s predpisi, ki urejajo
FFS, pod naslednjimi pogoji:
-       
uporaba FFS mora biti dopolnilni ukrep drugim nekemijskim ukrepom
varstva rastlin (mehanski, biološki in biotehnični ukrepi),
-       
prednost ima uporaba tistih kemijskih ukrepov in tistih FFS, ki jih je
dovoljeno uporabljati v skladu s predpisi, ki urejajo ekološko pridelavo
kmetijskih pridelkov,
-       
med sezonami oziroma v sezoni je treba menjavati FFS (aktivne snovi), ko
je za posamezne škodljive organizme na voljo več razpoložljivih in po
učinkovitosti primerljivih FFS, in
-       
uporaba FFS se mora izvajati na kmetijskih zemljiščih po setvi in po
vzniku kmetijskih rastlin in plevela oziroma po presajanju kmetijskih rastlin
in po vzniku plevela.
(2) Ne glede na določbe četrte alineje
prejšnjega odstavka je uporaba FFS, ki ne vsebujejo aktivnih snovi s Seznama in
katerih uporaba je dovoljena v skladu s predpisi, ki urejajo FFS, na najožjih
vodovarstvenih območjih na kmetijskih zemljiščih brez zelene odeje po setvi
pred vznikom kmetijskih rastlin in plevela oziroma pred presajanjem kmetijskih
rastlin in pred vznikom plevela dovoljena, če gre za gojenje vrtnin, za katere
ni na voljo FFS za uporabo po vzniku kmetijskih rastlin oziroma po presajanju
in hkrati iz ocene tveganja glede onesnaževanja podzemne vode v postopku
registracije FFS izhaja, da je tveganje za onesnaženje vode s tem FFS
sprejemljivo.
16. člen
Zatiranje škodljivih organizmov se na
kmetijskih zemljiščih na ožjih in širših vodovarstvenih območjih izvaja z uporabo
FFS s seznama dovoljenih FFS iz Tehnoloških navodil za integrirano pridelavo,
ki so objavljena na spletnih straneh ministrstva, pristojnega za kmetijstvo.
17. člen
(1) Na notranjih območjih je v gozdu,
parkih, na pokopališčih, športnih igriščih, zelenicah, gradbenih parcelah in
objektih transportne infrastrukture prepovedano:
-       
gnojenje z gnojnico in gnojevko;
-       
namakanje z vodo, ki so ji dodana rastlinska hranila;
-       
gnojenje z ostanki greznic, malih čistilnih naprav ali skupnih čistilnih
naprav;
-       
gnojenje z blatom, ki nastaja na kmetijskem gospodarstvu in je mešanica
komunalne odpadne vode, gnojnice in gnojevke, ne glede na čas njegovega
skladiščenja;
-       
shranjevanje organskih gnojil, določenih v skladu s predpisom, ki ureja
varstvo voda pred onesnaževanjem z nitrati iz kmetijskih virov;
-       
shranjevanje komposta ali pregnitega blata 1. ali 2. razreda
okoljske kakovosti, določenega v skladu s predpisom, ki ureja obdelavo biološko
razgradljivih odpadkov, uporabljati pregnito blato, biološko razgradljive
odpadke ali kompost, določen v skladu s predpisom, ki ureja obdelavo biološko
razgradljivih odpadkov;
-       
shranjevanje blata iz čistilnih naprav, določenega v skladu s predpisom,
ki ureja uporabo blata iz komunalnih čistilnih naprav v kmetijstvu;
-       
uporabljati blato iz čistilnih naprav, določeno v skladu s predpisom, ki
ureja uporabo blata iz komunalnih čistilnih naprav v kmetijstvu;
-       
uporabljati kompost in pregnito blato 2. razreda okoljske kakovosti,
določeno v skladu s predpisom, ki ureja obdelavo biološko razgradljivih
odpadkov;
-       
uporabljati mineralna gnojila, ki vsebujejo dušik, in
-       
uporabljati FFS.
(2) Na notranjih območjih je v gozdu
prepovedana oskrba strojev in naprav z gorivom in olji, razen če gre za
biološko razgradljive vrste olja.
5. Druge zahteve in omejitve
18. člen
(1) Organ, pristojen za izvajanje javne
službe vzdrževanja državnih cest, na notranjih vodovarstvenih območjih zagotovi
rekonstrukcijo državnih cest v skladu s kriteriji iz predpisa, ki ureja emisijo
snovi pri odvajanju padavinske vode z javnih cest. 
(2) Promet vozil, ki prevažajo nevarne
snovi po državnih in lokalnih cestah in železnici čez notranja vodovarstvena
območja, je dovoljen samo v skladu s predpisi, ki urejajo prevoz nevarnega
blaga.
19. člen
Parcele na notranjih območjih je
prepovedano združevati s parcelami, ki imajo drugačen vodovarstveni režim, ali
s parcelami zunaj vodovarstvenega območja.
20. člen
(1) Lastniki ali drugi posestniki zemljišč
na notranjih območjih morajo izvajalcem obvezne lokalne javne službe za oskrbo
s pitno vodo ali izvajalcu državnega monitoringa stanja voda dopustiti dostop
in redno vzdrževanje objektov za izvajanje meritev količin in kakovosti vode,
izvajanje meritev ter odvzem vzorcev ali gradnjo novih objektov za izvajanje
meritev količin in kakovosti vode.
(2) Ukinitev oziroma odstranitev
objektov za izvajanje meritev iz prejšnjega odstavka lahko odobri samo
izvajalec obvezne lokalne javne službe za oskrbo s pitno vodo na vodovarstvenem
območju ali nosilec državnega monitoringa stanja voda, izvede pa z njune strani
pooblaščeni izvajalec.
6. Nadzor
21. člen
(1) Nadzor nad izvajanjem te uredbe v
zvezi:
1.     
s prepovedjo v zvezi z ravnanjem na kmetijskih zemljiščih in v gozdu ter
s prepovedjo uporabe FFS na kmetijskih zemljiščih opravljajo inšpektorji,
pristojni za kmetijstvo;
2.     
z gradnjo objektov in izvedbo gradbenih del ter prepovedjo gradnje in
izvedbe gradbenih del opravljajo gradbeni inšpektorji,
3.     
s prepovedjo v zvezi z ravnanjem na nekmetijskih zemljiščih in
prepovedjo uporabe FFS na nekmetijskih zemljiščih opravljajo inšpektorji,
pristojni za varstvo okolja, in
4.     
s prepovedmi in omejitvami neposredno ob zajetju opravljajo zdravstveni
inšpektorji.
(2) Nadzor nad izvajanjem ostalih
določb te uredbe opravljajo inšpektorji, pristojni za varstvo okolja.
7. Kazenske določbe
22. člen
(1) Z globo od 4.000 do 41.700 eurov
se za prekršek kaznuje pravna oseba, če:
1.     
rabi vodo v nasprotju z določbami prvega odstavka 4. člena te uredbe;
2.     
gradi ali izvaja dejavnost v nasprotju s prepovedmi iz 5. člena te
uredbe;
3.     
gradi brez vodnega soglasja ali v nasprotju z vodnim soglasjem (5., 6.,
7., 8., 9., 10., 23., 24., 25., 26., 27. in 28. člen te uredbe);
4.     
gnoji, shranjuje ali uporablja kompost in pregnito blato 2. razreda
okoljske kakovosti ali blato iz čistilnih naprav v nasprotju z 11. členom te
uredbe;
5.     
gnoji z gnojnico in gnojevko, preorava trajno travinje, uporablja
mineralna gnojila, ki vsebujejo dušik, ali kompost ali pregnito blato 1. razreda
okoljske kakovosti ali namaka v nasprotju s prvim odstavkom 12. člena te
uredbe;
6.     
gnoji z uležanim hlevskim gnojem v nasprotju z drugim odstavkom 12.
člena te uredbe;
7.     
uporablja mineralna gnojila, ki vsebujejo dušik, v nasprotju s tretjim
odstavkom 12. člena te uredbe;
8.     
ravna v nasprotju s četrtim in petim odstavkom 12. člena te uredbe;
9.     
gnoji z mineralnimi gnojili, ki vsebujejo dušik, v nasprotju s 13.
členom te uredbe;
10.  
uporablja FFS v nasprotju s prvim odstavkom 14. člena te uredbe;
11.  
izvaja zatiranje škodljivih organizmov s FFS v nasprotju s 15. in 16.
členom te uredbe;
12.  
gnoji, namaka, shranjuje oziroma uporablja kompost ali pregnito blato
ali blato iz čistilnih naprav ali mineralna gnojila, ki vsebujejo dušik, ali
FFS v nasprotju s prvim odstavkom 17. člena te uredbe;
13.  
oskrbuje stroje in naprave v nasprotju z drugim odstavkom 17. člena te
uredbe;
14.  
prevaža nevarne snovi po državnih in lokalnih cestah ali železnici v
nasprotju z 18. členom te uredbe;
15.  
ne dopusti dostopa in vzdrževanja objektov za izvajanje meritev količin
in kakovosti vode, izvajanje meritev ter odvzem vzorcev, gradnje novih objektov
oziroma ukinitve in odstranitve objektov za izvajanje meritev iz 20. člena te
uredbe.
(2) Z globo od 2.000 do 4.000 eurov se za
prekršek iz prejšnjega odstavka kaznuje samostojni podjetnik posameznik ali
posameznik, ki samostojno opravlja dejavnost.
(3) Z globo
od 600 do 2.000 eurov se kaznuje za prekršek iz prvega odstavka tega člena
odgovorna oseba pravne osebe ali odgovorna oseba samostojnega podjetnika
posameznika ali odgovorna oseba posameznika, ki samostojno opravlja dejavnost.
(3) Z globo od 200 eurov do 1.200
eurov se kaznuje za prekršek iz prvega odstavka tega člena posameznik.

Priloga
1: Vodovarstveno območje
Priloga
2: Območje zajetja
Priloga
3: Preglednice
Priloga
4: Tip zajetja

Uredba o vodovarstvenem območju za vodna
telesa vodonosnikov za območja občin Šmartno ob Paki, Polzela in Braslovče
(Uradni list RS, št. 98/11) vsebuje naslednje prehodne in
končno določbo:
»8. Prehodne in končna določba
23. člen
(1) Ne glede na določbe prvega
odstavka 6. člena te uredbe je na najožjih in ožjih vodovarstvenih območjih za
zajetja Rečica V-1 (VR-1/81) in Rečica V-2 gradnja stanovanjskih stavb iz
preglednice 1.1 priloge 3 te uredbe pod zaporedno številko 1 dovoljena in se
izda vodno soglasje, če so to funkcionalne zaokrožitve komunalno opremljenih
območij ter če gradnja stavb pomeni izkoristek prostih in nezadostno
izkoriščenih površin v naseljih in je dovoljena s prostorskim aktom, sprejetim
pred uveljavitvijo te uredbe.
(2) Gradnja objektov iz prejšnjega
odstavka je dovoljena, če so vsi obstoječi objekti na teh območjih priključeni
na urejeno javno kanalizacijo oziroma se komunalna odpadna voda zbira in čisti
v skladu s predpisi, ki urejajo emisijo snovi pri odvajanju odpadne vode iz
malih komunalnih čistilnih naprav. Gradnja teh objektov je dovoljena tudi, če je
javna kanalizacija, ki omogoča tako priključevanje, določena kot naložba v
načrtu razvojnih programov občine Šmartno ob Paki in programu opremljanja
zemljišč za gradnjo, izdelanem v skladu s predpisi o urejanju prostora, in se v
skladu s programom opremljanja gradnja javne kanalizacije zagotovi z ustrezno
pogodbo med občino Šmartno ob Paki in investitorjem.
(3) Ne glede na določbe prvega
odstavka 6. člena te uredbe je na ožjih vodovarstvenih območjih za zajetja
Rečica V-1 (VR-1/81) in Rečica V-2 gradnja nestanovanjskih stavb iz preglednice
1.1 priloge 3 te uredbe, navedenih pod zaporednimi številkami 16, 17, 17a, 18
in 19, dovoljena in se izda vodno soglasje, če gre za gradnjo objektov, ki
pomenijo izkoristek prostih in nezadostno izkoriščenih površin znotraj
grajenega območja kmetije, če so zagotovljeni zaščitni ukrepi, s katerimi se
prepreči negativne vplive na stanje površinskih in podzemnih voda, in če je
gradnja dovoljena s prostorskim aktom, sprejetim pred uveljavitvijo te uredbe.
24. člen
(1) Ne glede na določbe prvega
odstavka 6. člena te uredbe je na ožjih vodovarstvenih območjih za zajetje Breg
(Ločica) in VBP-2/02 (Ločica) gradnja stanovanjskih stavb iz preglednice 1.1
priloge 3 te uredbe pod zaporedno številko 1 dovoljena in se izda vodno soglasje,
če so to funkcionalne zaokrožitve komunalno opremljenih območij ter če gradnja
stavb pomeni izkoristek prostih in nezadostno izkoriščenih površin v naseljih
in je dovoljena s prostorskim aktom, sprejetim pred uveljavitvijo te uredbe.
(2) Gradnja objektov iz prejšnjega
odstavka je dovoljena, če so obstoječi objekti na teh območjih priključeni na
urejeno javno kanalizacijo oziroma se komunalna odpadna voda zbira in čisti v
skladu s predpisi, ki urejajo emisijo snovi pri odvajanju odpadne vode iz malih
komunalnih čistilnih naprav. Gradnja teh objektov je dovoljena tudi, če je
javna kanalizacija, ki omogoča tako priključevanje, določena kot naložba v
načrtu razvojnih programov občine Polzela in programu opremljanja zemljišč za
gradnjo, izdelanem v skladu s predpisi o urejanju prostora, in se v skladu s
programom opremljanja gradnja javne kanalizacije zagotovi z ustrezno pogodbo
med občino Polzela in investitorjem.
(3) Ne glede na določbe prvega
odstavka 6. člena te uredbe je na ožjih vodovarstvenih območjih za zajetja Breg
(Ločica) in VBP-2/02 (Ločica) gradnja nestanovanjskih stavb iz preglednice 1.1
priloge 3 te uredbe, navedenih pod zaporednimi številkami 16, 17, 17a, 18 in
19, dovoljena in se izda vodno soglasje, če gre za dopolnilno gradnjo objektov,
ki pomenijo izkoristek prostih in nezadostno izkoriščenih površin znotraj
grajenega območja kmetije, če so zagotovljeni zaščitni ukrepi, s katerimi se
prepreči negativne vplive na stanje površinskih in podzemnih voda in če je
gradnja dovoljena s prostorskim aktom, sprejetim pred uveljavitvijo te uredbe.
25. člen
(1) Ne glede na določbe prvega
odstavka 6. člena te uredbe je na ožjem vodovarstvenem območju za zajetje Letuš
gradnja stanovanjskih stavb iz preglednice 1.1 priloge 3 te uredbe pod
zaporedno številko 1 dovoljena in se izda vodno soglasje, če so to funkcionalne
zaokrožitve komunalno opremljenih območij ter če gradnja pomeni izkoristek
prostih in nezadostno izkoriščenih površin v naseljih in je dovoljena s
prostorskim aktom, sprejetim pred uveljavitvijo te uredbe.
(2) Gradnja objektov iz prejšnjega
odstavka je dovoljena, če so vsi obstoječi objekti na teh območjih priključeni
na urejeno javno kanalizacijo oziroma se komunalna odpadna voda zbira in čisti
v skladu s predpisi, ki urejajo emisijo snovi pri odvajanju odpadne vode iz
malih komunalnih čistilnih naprav. Gradnja teh objektov je dovoljena tudi, če
je javna kanalizacija, ki omogoča tako priključevanje, določena kot naložba v
načrtu razvojnih programov občine Braslovče in programu opremljanja zemljišč za
gradnjo, izdelanem v skladu s predpisi o urejanju prostora, in se v skladu s
programom opremljanja gradnja javne kanalizacije zagotovi z ustrezno pogodbo
med občino Braslovče in investitorjem.
(3) Ne glede na določbe prvega
odstavka 6. člena te uredbe je na ožjem vodovarstvenem območju za zajetje Letuš
gradnja nestanovanjskih stavb iz preglednice 1.1 priloge 3 te uredbe, navedenih
pod zaporednimi številkami 16, 17, 17a, 18 in 19, dovoljena in se izda vodno
soglasje, če gre za gradnjo objektov, ki pomenijo izkoristek prostih in
nezadostno izkoriščenih površin znotraj grajenega območja kmetije, če so
zagotovljeni zaščitni ukrepi, s katerimi se prepreči negativne vplive na stanje
površinskih in podzemnih voda in če je gradnja dovoljena s prostorskim aktom,
sprejetim pred uveljavitvijo te uredbe.
26. člen
Ne glede na določbe prvega odstavka 6.
člena te uredbe je na notranjih območjih za zajetja Podvin in PV-1/97 (Podvin)
gradnja državne ceste, ureditev lokalnih in dostopnih cest, javnih poti in
nivojskega prehoda z nadvozom čez železniško progo Celje–Velenje dovoljena, če
je gradnja infrastrukture v skladu z državnim prostorskim načrtom ali občinskim
podrobnim prostorskim načrtom in za katerega je narejena celovita presoja
vplivov na okolje ter pridobljeno okoljevarstveno soglasje v skladu s predpisi,
ki urejajo varstvo okolja. Sprejemljivost vplivov objekta infrastrukture na
vodni režim in stanje vodnega telesa ter vplive zaščitnih ukrepov na zmanjšanje
tveganja za onesnaženje preverja ministrstvo na podlagi izsledkov analize
tveganja za onesnaženje v postopku izdaje mnenja k predlogu državnega
prostorskega načrta ali občinskega podrobnega prostorskega načrta.
27. člen
Ne glede na določbe prvega odstavka 6.
člena te uredbe je na najožjih vodovarstvenih območjih gradnja lokalnih cest in
javnih poti, distribucijskih elektroenergetskih vodov in plinovodov za
zemeljski plin ter cevovodov za pitno in odpadno vodo iz preglednice 1.1
priloge 3 te uredbe dovoljena, če gre za komunalno opremljanje zemljišč za
obstoječe objekte na teh območjih in se zanjo izda vodno soglasje, če so zagotovljeni
zaščitni ukrepi, s katerimi se prepreči negativne vplive na stanje površinskih
in podzemnih voda.
28. člen
Ne glede na določbe prvega odstavka 6.
člena te uredbe se na notranjih območjih, določenih za zajetje Šmartno ob Paki
(RP-2 /2000), nadaljuje postopek sprejemanja državnega prostorskega načrta za
državno cesto od priključka Šentrupert na avtocesti A 1 Šentilj–Koper do
priključka Velenje jug, pri čemer se gradbeno dovoljenje za gradnjo državne
ceste od priključka Šentrupert, na avtocesti A1 Šentilj–Koper, do priključka
Velenje jug na območju zajetja Šmartno ob Paki (RP-2 /2000), na odseku med
priključkom Podgora in viaduktom Gora Oljka, izda po pridobitvi vodne pravice
za rabo vode in po priključitvi javnega vodovodnega sistema na vodovodno
omrežje povezovalnega vodovoda Velenje–Šmartno ob Paki ter po izključitvi
zajetja Šmartno ob Paki (RP-2/2000) iz javnega vodovodnega sistema.
29. člen
Določbe te uredbe se ne uporabljajo v
primerih gradnje objektov in izvedbe gradbenih del, za katere je bilo pred
uveljavitvijo te uredbe:
-       
pridobljeno pravnomočno oziroma dokončno gradbeno dovoljenje,
-       
izdana informacija o pogojih gradnje, ki lahko vpliva na vodni režim ali
stanje voda v postopku za pridobitev vodnega soglasja, ali
-       
izdano pravnomočno oziroma dokončno vodno soglasje.
30. člen
Gnojilni načrti, izdelani pred
uveljavitvijo te uredbe, se lahko uporabljajo do konca obdobja, za katero so
bili izdelani.
31. člen
(1) Izvajalci obvezne lokalne javne
službe za oskrbo s pitno vodo na vodovarstvenem območju morajo pripraviti načrt
za označevanje vodovarstvenega območja v skladu s predpisom, ki ureja kriterije
za označevanje vodovarstvenega območja, najpozneje do 31. decembra 2012.
(2) Na podlagi načrta iz prejšnjega
odstavka morajo biti območja zajetij in notranja območja označena najpozneje do
30. junija 2013.
32. člen
Postopki združevanja parcel na notranjih
območjih iz te uredbe, začeti pred uveljavitvijo te uredbe, se dokončajo v
skladu z dosedanjimi predpisi.
33. člen
Določbe prve alineje 11. člena, 12. člena,
prvega odstavka 14. člena in 15. člena te uredbe se začnejo uporabljati
1. januarja 2012.
34. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
vodovarstvenem območju za vodna telesa vodonosnikov za območja občin Šmartno ob
Paki, Polzela in Braslovče (Uradni list RS, št. 93/13) spreminja 24. člen uredbe tako, da
se glasi:
»24. člen
(1) Ne glede na določbe prvega
odstavka 6. člena te uredbe je na ožjih in najožjih vodovarstvenih
območjih za zajetje Breg (Ločica) in VBP-2/02 (Ločica) gradnja stanovanjskih
stavb iz preglednice 1.1 priloge 3 te uredbe pod zaporedno številko 1 dovoljena
in se izda vodno soglasje, če so to funkcionalne zaokrožitve komunalno
opremljenih območij ter če gradnja stavb pomeni izkoristek prostih in
nezadostno izkoriščenih površin v naseljih in je dovoljena s prostorskim aktom,
sprejetim pred uveljavitvijo te uredbe.
(2) Gradnja objektov iz prejšnjega
odstavka je dovoljena, če so obstoječi objekti na teh območjih priključeni na
urejeno javno kanalizacijo oziroma se komunalna odpadna voda zbira in čisti v
skladu s predpisi, ki urejajo emisijo snovi pri odvajanju odpadne vode iz malih
komunalnih čistilnih naprav. Gradnja teh objektov je dovoljena tudi, če je
javna kanalizacija, ki omogoča tako priključevanje, določena kot naložba v
načrtu razvojnih programov občine Polzela in programu opremljanja zemljišč za
gradnjo, izdelanem v skladu s predpisi o urejanju prostora, in se v skladu s
programom opremljanja gradnja javne kanalizacije zagotovi z ustrezno pogodbo
med občino Polzela in investitorjem.
(3) Ne glede na določbe prvega
odstavka 6. člena te uredbe je na ožjih vodovarstvenih območjih za zajetja Breg
(Ločica) in VBP-2/02 (Ločica) gradnja nestanovanjskih stavb iz preglednice 1.1
priloge 3 te uredbe, navedenih pod zaporednimi številkami 16, 17, 17a, 18 in
19, dovoljena in se izda vodno soglasje, če gre za dopolnilno gradnjo objektov,
ki pomenijo izkoristek prostih in nezadostno izkoriščenih površin znotraj
grajenega območja kmetije, če so zagotovljeni zaščitni ukrepi, s katerimi se
prepreči negativne vplive na stanje površinskih in podzemnih voda in če je
gradnja dovoljena s prostorskim aktom, sprejetim pred uveljavitvijo te uredbe.«;
ter vsebuje naslednjo prehodno in končno
določbo:
»6. člen
Postopki za izdajo gradbenega dovoljenja in
izdajo vodnega soglasja, začeti pred uveljavitvijo te uredbe, se končajo po
dosedanjih predpisih.
7. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o vodovarstvenem
območju za vodna telesa vodonosnikov za območja občin Šmartno ob Paki, Polzela
in Braslovče (Uradni list RS, št. 84/16) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.