1. člen
Ta pravilnik določa obliko, vsebino in
način objave akustičnega in vizualnega opozorila ter vizualnega simbola za
programske vsebine v televizijskih programih in avdiovizualnih medijskih
storitvah na zahtevo, ki utegnejo škodovati telesnemu, duševnemu ali moralnemu
razvoju otrok in mladoletnikov.
2. člen
(1) Programske vsebine, ki utegnejo
škodovati telesnemu, duševnemu ali moralnemu razvoju otrok in mladoletnikov,
morajo biti ves čas njihovega predvajanja označene z ustreznim vizualnim
simbolom. Vizualni simbol mora biti jasno viden in objavljen v zgornjem levem
ali desnem delu zaslona.
(2) Podoba ustreznega vizualnega
simbola in njegov tehničen opis sta določeni v prilogah 1, 2, 3 oziroma 4, ki
so sestavni del tega pravilnika.
(3) V primeru, ko se za ogled
programske vsebine priporoča vodstvo staršev ali skrbnikov, se za njeno
označitev uporabi vizualni simbol iz priloge 1.
(4) V primeru, ko ogled programske
vsebine ni primeren za otroke do 12. leta starosti, se za njeno označitev
uporabi vizualni simbol iz priloge 2.
(5) V primeru, ko ogled programske
vsebine ni primeren za otroke do 15. leta starosti, se za njeno označitev
uporabi vizualni simbol iz priloge 3.
(6) V primeru, ko ogled programske
vsebine ni primeren za otroke in mladoletnike do 18. leta starosti, se za njeno
označitev uporabi vizualni simbol iz priloge 4.
3. člen
(1) Pred začetkom predvajanja
programskih vsebin iz prejšnjega člena mora biti prek celotnega zaslona
objavljeno jasno slišno in vidno akustično in vizualno opozorilo v trajanju
najmanj deset sekund.
(2) Akustično in vizualno opozorilo
vsebuje naslednje besedilo:
1.     
V primeru, ko se za ogled programske vsebine priporoča vodstvo staršev
ali skrbnikov:
»Predvajana programska vsebina vključuje
prizore, ki so lahko neprimerni za mlajše otroke, zato je zanje priporočljiv
ogled z vodstvom staršev ali skrbnikov«.
2.     
V primeru, ko ogled programske vsebine ni primeren za otroke do 12. leta
starosti:
»Predvajana programska vsebina vključuje
prizore, ki niso primerni za otroke do 12. leta starosti«.
3.     
V primeru, ko ogled programske vsebine ni primeren za otroke do 15. leta
starosti:
»Predvajana programska vsebina vključuje
prizore, ki niso primerni za otroke do 15. leta starosti«.
4.     
V primeru, ko ogled programske vsebine ni primeren za otroke in
mladoletnike do 18. leta starosti:
»Predvajana programska vsebina vključuje
prizore, ki niso primerni za otroke in mladoletnike do 18. leta starosti«.
(3) Istočasno z besedilom iz
prejšnjega odstavka mora biti predvajano tudi glasovno sporočilo z istim
besedilom. Nad posameznim besedilom mora biti prek celotnega zaslona jasno
prikazan tudi ustrezen vizualni simbol iz prejšnjega člena. Besedilo pod
vizualnim simbolom in podlaga vizualnega simbola in besedila morata biti v
takšni barvi, da se povsem jasno ločita od vizualnega simbola in predvajane programske
vsebine.
4. člen
Opredelitev programskih vsebin iz tega
pravilnika, stopnja njihove zaščite in smernice za njihovo predvajanje so
določene s Splošnim aktom o zaščiti otrok in mladoletnikov v televizijskih
programih in avdiovizualnih medijskih storitvah na zahtevo (Uradni list RS, št.
84/13).
5. člen
Z dnem uveljavitve tega pravilnika preneha
veljati Pravilnik o določitvi vizualnega in akustičnega opozorila za programske
vsebine, ki niso primerne za otroke in mladoletnike (Uradni list RS, št.
39/07).
6. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne v enem
mesecu po njegovi uveljavitvi.
Št. 0070-16/2014
Ljubljana, dne 20. junija 2014
EVA 2014-3340-0022
dr. Uroš Grilc l.r.
Minister
za kulturo

Priloga 1:
Vizualni simbol za označitev programske vsebine, za ogled katere se priporoča
vodstvo staršev ali skrbnikov
Priloga 2:
Vizualni simbol za označitev programske vsebine, katere ogled ni primeren za
otroke do 12. leta starosti
Priloga 3:
Vizualni simbol za označitev programske vsebine, katere ogled ni primeren za
otroke do 15. leta starosti
Priloga 4:
Vizualni simbol za označitev programske vsebine, katere ogled ni primeren za
otroke in mladoletnike do 18. leta starosti