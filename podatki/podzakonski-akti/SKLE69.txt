I. STATUS
1. člen
Zavod za raziskavo materiala in konstrukcij
Ljubljana, ZRMK, ki ga je ustanovila Vlada Ljudske Republike Slovenije, dne
19. julija 1949 (Uradni list LRS, št. 22/49), se na predlog Ministrstva za
znanost in tehnologijo v delu, ki opravlja s tem sklepom določeno dejavnost,
preoblikuje v javni raziskovalni zavod.
Kot premoženje javnega raziskovalnega
zavoda se izloči del premoženja Zavoda za raziskavo materiala in konstrukcij,
opredeljena s sklepoma Vlade Republike Slovenije, št. 022-07/93-9/5-8 z dne 6.
7. 1995 in 691-02/98-2 z dne 28. 5. 1998.
1.a člen
Izraz delavec, ki se v tem sklepu uporablja
za zaposlenega, ki je v delovnem razmerju v javnem raziskovalnem zavodu, pomeni
javnega uslužbenca skladno z določbami zakona, ki ureja javne uslužbence, in
zakona, ki ureja sistem plač v javnem sektorju.
II. IME IN SEDEŽ
2. člen
Ime javnega raziskovalnega zavoda je: Zavod
za gradbeništvo Slovenije.
Skrajšano ime je: ZAG Ljubljana.
Sedež zavoda je: Dimičeva 12, Ljubljana.
Angleško ime je: SLOVENIAN NATIONAL
BUILDING AND CIVIL ENGINEERING INSTITUTE.
III. DEJAVNOST
3. člen
Dejavnosti zavoda v skladu z Uredbo o
standardni klasifikaciji dejavnosti (Uradni list RS, št. 69/07 in 17/08) so:


M72.190

Raziskovalna in
  razvojna dejavnost na drugih področjih naravoslovja in tehnologije,


M71.111

Arhitekturno
  projektiranje,


M71.121

Geofizikalne
  meritve, kartiranje,


M71.129

Druge inženirske
  dejavnosti in tehnično svetovanje,


M71.200

Tehnično
  preizkušanje in analiziranje,


P85.410

Posrednješolsko
  neterciarno izobraževanje,


P85.421

Višješolsko
  izobraževanje,


P85.422

Visokošolsko
  izobraževanje,


P85.590

Drugje
  nerazvrščeno izobraževanje, izpopolnjevanje in usposabljanje,


R91.011

Dejavnost
  knjižnic.


Zavod kot multidisciplinarni javni
raziskovalni zavod, povezan z visokošolskimi organizacijami v okviru Programa
dela zavoda izvaja kot javno službo raziskovalne programe, ki predstavljajo
zaokroženo področje raziskovalnega dela, za katerega je pričakovati, da bo v
svetu aktualen še v naslednjem desetletju in je hkrati za Slovenijo tako
pomembno, da obstaja državni interes, da se na tem področju dolgoročno
raziskuje. Inštitut opravlja temeljno in aplikativno raziskovanje ter skrbi za
razvoj in delovanje infrastrukture v okviru Raziskovalne
in inovacijske strategije Slovenije.
Zavod, kot osrednja slovenska institucija
za gradbeništvo opravlja predvsem:
-      
potrjevanje skladnosti in certificiranje gradbenih materialov,
proizvodov in izvedbenih del;
-      
predkonkurenčni razvoj na področju gradbeništva;
-      
razvoj novih metod preskušanja in meritev;
-      
študije, preiskave, meritve, pregledi, opazovanja, analize stanja in
revizija načrtov gradbenih objektov, transportnih naprav, prometnic, naravnega
in bivalnega okolja ter analize stanja na področju učinkovite rabe in
obnovljivih virov energije;
-      
kalibriranje in overjanje meril, etalonov in referenčnih materialov.
4. člen
Za izvajanje javne službe se na zavodu
oblikujejo programske skupine.
5. člen
Zavod opravlja dejavnost tudi za druge
naročnike v obsegu in na način določen z letnim programom dela zavoda, ki je
usklajen s Programom dela zavoda.
6. člen
Zavod je za izvajanje nalog organiziran
tako, da dosega čim večjo strokovno in znanstveno uspešnost, upoštevajoč pri
tem zahteve stroke, cilje, velikost in obseg raziskovalne dejavnosti ter
človeške in materialne možnosti družbe.
Organiziranost zavoda se podrobneje določi
s statutom zavoda.
V okviru svoje dejavnosti lahko za potrebe
prenosa znanja in tehnologij inštitut s soglasjem ustanovitelja v skladu z
zakonodajo ustanovi drug zavod.
IV. ORGANI ZAVODA
7. člen
Zavod upravlja upravni odbor.
Člani upravnega odbora so vrhunski
strokovnjaki iz znanosti, izobraževanja, tehnologije, gospodarstva in družbenih
dejavnosti.
Upravni odbor zavoda ima sedem članov, od
katerih:
-      
tri člane imenuje ustanovitelj, in sicer enega člana na predlog
ministrstva, pristojnega za raziskovalno dejavnost, enega člana na predlog
ministrstva, pristojnega za promet, in enega člana na predlog ministrstva,
pristojnega za okolje in prostor;
-      
tri člane imenuje znanstveni svet zavoda iz vrst uporabnikov zavoda, ki
imajo dolgoročen interes pri povezovanju raziskovalnih dejavnosti zavoda,
oziroma zainteresirane javnosti. Imenovani člani s strani uporabnikov ne smejo
prihajati iz iste institucije;
-      
enega člana izvolijo zaposleni delavci na zavodu izmed sebe.
Predsednika upravnega odbora zavoda
izvolijo med seboj člani upravnega odbora.
Kadar je izid glasovanja upravnega odbora
neodločen, je sprejeta odločitev, za katero je glasoval predsednik.
Način imenovanja članov iz vrst uporabnikov
dejavnosti zavoda, ki imajo dolgoročen interes pri povezovanju raziskovalnih
dejavnosti zavoda, oziroma zainteresirane javnosti in izmed zaposlenih delavcev
na zavodu se podrobneje določi v statutu.
8. člen
Upravni odbor zavoda obravnava in sprejema:
-      
statut in druge splošne akte,
-      
Program dela zavoda,
-      
letna poročila o izvajanju Programa dela zavoda,
-      
petletno poročilo o izvajanju Programa dela zavoda,
-      
letni program dela in finančni načrt zavoda,
-      
(črtana),
-      
imenuje in razrešuje direktorja,
-      
(črtana),
-      
obravnava pobude znanstvenega sveta in o njih sklepa,
-      
opravlja druge naloge v skladu s predpisi.
Upravni odbor zavoda s soglasjem
ustanovitelja sprejema statut, Program dela zavoda ter imenuje in razrešuje
direktorja.
9. člen
Mandat članov upravnega odbora zavoda je
štiri leta.
Upravni odbor vsako leto poroča
ustanovitelju o delu zavoda.
Način dela upravnega odbora se določi s
statutom zavoda.
10. člen
Delo in poslovanje zavoda vodi direktor.
Direktorja zavoda imenuje in razrešuje
upravni odbor s soglasjem ustanovitelja.
Mandat direktorja je pet let.
11. člen
Število pomočnikov direktorja se določi s
statutom.
S statutom se določi tudi način določanja
zaposlenih, ki opravljajo naloge vodenja notranje organizacijske enote.
12. člen
Za obravnavanje in odločanje o vprašanjih s
področja strokovnega dela zavoda se oblikuje Znanstveni svet.
Znanstveni svet v okviru pooblastil,
določenih v statutu:
-      
oblikuje strokovne podlage za pripravo raziskovalnih programov,
-      
vsebinsko usklajuje pripravo Programa dela zavoda,
-      
opravlja izvolitve raziskovalcev v raziskovalne nazive,
-      
daje mnenja in pobude glede organizacije in pogojev za razvoj
dejavnosti,
-      
opravlja druge naloge v skladu s statutom.
Direktor je član znanstvenega sveta po
funkciji in ne more biti izvoljen za predsednika.
Za člana znanstvenega sveta je lahko
imenovan znanstveni svetnik, strokovno raziskovalni svetnik, višji znanstveni
sodelavec, višji strokovno raziskovalni sodelavec, vodja notranje
organizacijske enote in vodja programa.
S statutom se določijo pristojnosti
znanstvenega sveta in način imenovanja članov.
V. VIRI, NAČIN IN POGOJI PRIDOBIVANJA SREDSTEV ZA DELO ZAVODA
13. člen
Zavod upravlja z osnovnimi in drugimi
materialnimi sredstvi, s katerimi je upravljal do uveljavitve tega sklepa.
14. člen
Sredstva, potrebna za izvajanje svojih
dejavnosti, zavod pridobiva:
-      
iz državnega proračuna za izvajanje javne službe in drugih nalog, ki se
sofinancirajo preko javnih razpisov,
-      
iz sredstev proračuna Evropske unije in
-      
s plačili naročnikov z opravljanjem dejavnosti za trg.
15. člen
Zavod pridobiva sredstva na podlagi
Programa dela zavoda, h kateremu je dala soglasje Vlada Republike Slovenije.
Program je pripravljen za obdobje petih let in vsebuje:
-      
znanstveno-raziskovalno usmeritev,
-      
program raziskovalne dejavnosti z opredelitvijo obsega javne službe ter
raziskovalnega dela za trg,
-      
opredelitev infrastrukturnih programov,
-      
fiksne stroške upravljanja javnega raziskovalnega zavoda,
-      
program investicij in investicijskega vzdrževanja ter pridobivanja
stvarnega premoženja,
-      
fiksne stroške za financiranje instrumentalnih centrov in zbirk ter
-      
sistemizacijo programskih in infrastrukturnih skupin.
Program dela zavoda pripravi direktor na
predlog vodij programskih skupin. Upravni odbor zavoda po predhodnem mnenju
znanstvenega sveta sprejme Program dela zavoda.
16. člen
Pri zavodu se ustanovi raziskovalni sklad
zavoda, ki se financira iz donacij in drugih virov in
je namenjen za:
-      
odpiranje novih področij in podporo obetavnih projektov;
-      
posebno podporo za strokovno napredovanje perspektivnih raziskovalcev;
-      
vključevanje tujih raziskovalcev v delo zavoda.
Oblikovanje in namen uporabe raziskovalnega
sklada se natančneje določi s statutom.
VI. RAZPOLAGANJE S PRESEŽKOM PRIHODKOV NAD ODHODKI IN KRITJE
PRIMANJKLJAJA SREDSTEV ZA DELO
17. člen
Presežek prihodkov nad odhodki zavod uporablja
za izvajanje in razvoj svojih dejavnosti.
O načinu razpolaganja s presežkom prihodkov
nad odhodki odloča na predlog upravnega odbora zavoda ustanovitelj.
18. člen
Primanjkljaj prihodkov nad odhodki se krije
v skladu z zakonom in odločitvijo ustanovitelja.
Ustanovitelj ne krije primanjkljaja
prihodkov nad odhodki iz naslova izvajanja dejavnosti na trgu.
VII. PRAVICE, OBVEZNOSTI IN ODGOVORNOSTI ZAVODA V PRAVNEM
PROMETU
19. člen
Zavod je pravna oseba, ki nastopa v pravnem
prometu v okviru svoje dejavnosti samostojno, z vsemi pravicami in obveznostmi
brez omejitev.
VIII. ODGOVORNOSTI USTANOVITELJA ZA OBVEZNOSTI ZAVODA
20. člen
Ustanovitelj prevzema odgovornost za
obveznosti zavoda iz naslova opravljanja dejavnosti, ki je javna služba, do
višine vrednosti premoženja s katerim zavod upravlja. Za obveznosti zavoda iz
lastne dejavnosti jamči zavod s prihodki iz lastne dejavnosti.

Sklep o preoblikovanju dela Zavoda za
raziskavo materiala in konstrukcij v javni raziskovalni zavod (Uradni list RS,
št. 23/94)
vsebuje naslednje prehodne in končne določbe:
»IX. PREHODNE IN KONČNE DOLOČBE
21. člen
Zavod za gradbeništvo – ZRMK obsega del
Zavoda za raziskavo materiala in konstrukcij, določen na podlagi predloga iz
"Ocene strokovne vrednosti in družbene relevantnosti oddelkov in skupin
ZRMK".
Podrobnosti pri delitvi kadrov in opreme
med javnim raziskovalnim zavodom in javnim zavodom uskladita vodstvi novo
nastalih zavodov v soglasju z ustanoviteljem.
22. člen
Način in pogoji za pridobivanje sredstev za
delo zavoda, ki so določena v 14. in 15. členu tega sklepa, se začno izvajati z
dnem, ko se z državnim proračunom uredi financiranje javnih raziskovalnih
zavodov.
Do uveljavitve novega načina financiranja
javnih raziskovalnih zavodov, se za zavod ohranijo obstoječi načini in pogoji
za pridobivanje sredstev za delo.
23. člen
Upravni odbor se imenuje v 30 dneh po
uveljavitvi tega sklepa.
24. člen
Za čas do imenovanja novega direktorja
zavoda Vlada Republike Slovenije s posebnim sklepom imenuje vršilca dolžnosti
direktorja.
Dosedanji direktor Zavoda za raziskavo
materiala in konstrukcij ostane direktor preostalega dela Zavoda za raziskavo
materiala in konstrukcij, kot javnega zavoda.
25. člen
Statut zavoda mora biti sprejet v roku 60
dni po uveljavitvi tega sklepa.
Imenovanje vodilnih delavcev in delavcev s
posebnimi pooblastili zavoda, izvolitev ostalih organov in imenovanje vodilnih
raziskovalnih delavcev se izvede takoj po sprejetju statuta zavoda.
26. člen
Ta sklep začne veljati petnajsti dan po
objavi v Uradnem listu Republike Slovenije.«.

Sklep o spremembi sklepa o preoblikovanju dela
Zavoda za raziskavo materiala in konstrukcij v javni raziskovalni zavod (Uradni
list RS, št. 11/95)
vsebuje naslednjo končno določbo:
»3. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembi sklepa o preoblikovanju dela
Zavoda za raziskavo materiala in konstrukcij v javni raziskovalni zavod (Uradni
list RS, št. 62/96)
spreminja 21. člen sklepa tako, da se glasi:
»21. člen
Zavod za gradbeništvo Slovenije obsega del
Zavoda za raziskavo materiala in konstrukcij, določen na podlagi predloga iz
"Ocene strokovne vrednosti in družbene relevantnosti oddelkov in skupin
ZRMK".
Podrobnosti pri delitvi kadrov in opreme
med javnim raziskovalnim zavodom in javnim zavodom uskladita vodstvi novo
nastalih zavodov v soglasju z ustanoviteljem.«;
ter vsebuje naslednjo končno določbo:
»3. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah sklepa o
preoblikovanju dela Zavoda za raziskavo materiala in konstrukcij v javni
raziskovalni zavod (Uradni list RS, št. 43/98)
določa:
»2. člen
Dejavnost zavoda v skladu z uredbo o uvedbi
in uporabi standardne klasifikacije dejavnosti (Uradni list RS, št. 34/94,
3/95, 33/95 in 15/96) glasi:
K/73.102 Raziskovanje in eksperimentalni
razvoj na področju tehnologije
K/74.300 Tehnično preizkušanje in
analiziranje
Zavod, kot javni raziskovalni zavod in
osrednja slovenska inštitucija za gradbeništvo, opravlja v okviru registrirane
dejavnosti na področju gradbeništva, transportnih naprav, varstva okolja,
materialov, tehnične regulative in informatike, naslednje dejavnosti:
-      
temeljne in uporabne raziskave na področju graditeljstva,
-      
potrjevanje skladnosti in certificiranje gradbenih materialov,
proizvodov in izvedenih del,
-      
predkonkurenčni razvoj na področju gradbeništva,
-      
razvoj novih metod preskušanja in meritev,
-      
študije, preiskave, meritve, pregledi, opazovanja, ekspertno svetovanje
in sodelovanje pri revizijah, ter analize stanja gradbenih objektov,
transportnih naprav, prometnic, naravnega in bivalnega okolja,
-      
študije, preiskave, meritve, pregledi opazovanja, ekspertno svetovanje
in sodelovanje pri revizijah, ter analize stanja na področju učinkovite rabe in
obnovljivih virov energije,
-      
kalibriranje in overjanje meril, etalonov in referenčnih materialov.«;
vsebuje naslednjo končno določbo:
»3. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembi sklepa o preoblikovanju dela
Zavoda za raziskavo materiala in konstrukcij v javni raziskovalni zavod (Uradni
list RS, št. 65/99)
vsebuje naslednji prehodni in končno določbo:
»11. člen
Dosedanji direktor opravlja funkcijo do
izteka veljavnega mandata.
12. člen
Zavod mora v roku 180 dni po uveljavitvi
tega sklepa uskladiti statut.
13. člen
Ta sklep začne veljati naslednji dan po
objavi v Uradnem listu RS.«.

Sklep o spremembi sklepa o preoblikovanju dela
Zavoda za raziskavo materiala in konstrukcij v javni raziskovalni zavod (Uradni
list RS, št. 27/01)
vsebuje naslednjo prehodno in končno določbo:
»2. člen
Zavod mora v roku enega meseca po
uveljavitvi tega sklepa uskladiti statut zavoda.
3. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah sklepa o preoblikovanju
dela Zavoda za raziskavo materiala in konstrukcij v javni raziskovalni zavod
(Uradni list RS, št. 87/02)
vsebuje naslednjo končno določbo:
»7. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
preoblikovanju dela Zavoda za raziskavo materiala in konstrukcij v javni
raziskovalni zavod (Uradni list RS, št. 11/06)
vsebuje naslednjo prehodno in končno določbo:
»6. člen
Do imenovanja oziroma izvolitve novega
upravnega odbora zavoda nadaljuje z delom dosedanji upravni odbor zavoda.
Novi upravni odbor zavoda se imenuje
oziroma izvoli v roku, določenem z zakonom.
Zavod mora uskladiti statut in druge
splošne akte v roku, določenem z zakonom.
7. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi javnega raziskovalnega zavoda Zavod za gradbeništvo Slovenije
(Uradni list RS, št. 47/11)
vsebuje naslednjo prehodno in končno določbo:
»13. člen
Zavod mora uskladiti statut in druge
splošne akte s tem sklepom do 26. junija 2011.
14. člen
Ta sklep začne veljati naslednji dan po
objavi v Uradnem listu Republike Slovenije.«.