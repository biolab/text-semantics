I. SPLOŠNE DOLOČBE
1. člen
(vsebina)
(1) Ta uredba v skladu z Direktivo 2010/75/EU Evropskega
parlamenta in Sveta z dne 24. novembra 2010 o industrijskih emisijah
(celovito preprečevanje in nadzorovanje onesnaževanja) (prenovitev) (UL L
št. 334 z dne 17. 12. 2010, str. 17) za sežigalnice odpadkov in
naprave za sosežig odpadkov določa:
-       
pogoje za pridobitev okoljevarstvenega dovoljenja za obratovanje;
-       
mejne vrednosti emisije snovi v zrak in ukrepe za nadzor emisije snovi v
zrak;
-       
mejne vrednosti emisije snovi pri odvajanju odpadne vode in ukrepe za
nadzor emisije snovi pri odvajanju odpadne vode iz naprav za čiščenje odpadnih
plinov;
-       
pravila ravnanja z odpadki in ostanki;
-       
pogoje obratovanja;
-       
zahteve za obratovalni monitoring emisije snovi v zrak in emisije snovi
pri odvajanju odpadne vode.
(2) Za vprašanja v zvezi z odpadki, ki se sežigajo, in
splošnimi pogoji ravnanja z odpadki, ki niso posebej urejena s to uredbo, se
uporablja predpis, ki ureja odpadke.
(3) Za vprašanja v zvezi z emisijami snovi v zrak, ki
niso posebej urejena s to uredbo, se uporablja predpis, ki ureja emisije snovi
v zrak iz nepremičnih virov onesnaževanja. Za vprašanja v zvezi z meritvami emisije
snovi v zrak, ki niso posebej urejena s to uredbo, se uporablja predpis, ki
ureja prve meritve in obratovalni monitoring emisije snovi v zrak iz
nepremičnih virov onesnaževanja ter pogojih za njegovo izvajanje.
(4) Za vprašanja v zvezi z emisijami snovi v vodo, ki
niso posebej urejena s to uredbo, se uporablja predpis, ki ureja emisijo snovi
in toplote pri odvajanju odpadnih voda v vode in javno kanalizacijo. Za
vprašanja v zvezi z meritvami emisije snovi pri odvajanju odpadne vode, ki niso
posebej urejena s to uredbo, se uporablja predpis, ki ureja prve meritve in
obratovalni monitoring odpadnih voda.
(5) Za vprašanja v zvezi s sežigalnicami odpadkov
(v nadaljnjem besedilu: sežigalnica) in napravami za sosežig odpadkov (v
nadaljnjem besedilu: naprava za sosežig), v kateri se sežiga ali sosežiga
nenevarne odpadke z nazivno zmogljivostjo nad tri tone na uro ali nevarne
odpadke z nazivno zmogljivostjo nad 10 ton na dan, ki niso posebej urejena s to
uredbo, se uporablja predpis, ki ureja vrste dejavnosti in naprav, ki lahko
povzročajo onesnaževanje okolja večjega obsega.
2. člen
(uporaba)
(1) Ta uredba se uporablja za vse sežigalnice in naprave
za sosežig, v katerih sežigajo ali sosežigajo trdne ali tekoče odpadke.
(2) Ne glede na prejšnji odstavek se ta uredba ne
uporablja za sežigalnice in naprave za sosežig, v katerih se sežigajo ali
sosežigajo samo:
-       
rastlinski odpadki iz kmetijstva in gozdarstva;
-       
rastlinski odpadki iz živilskopredelovalne industrije, če se pridobljena
toplota izkoristi;
-       
odpadna rastlinska vlakna iz proizvodnje celuloze in iz proizvodnje
papirja iz celuloze, če se sosežigajo na kraju proizvodnje in se pridobljena
toplota izkoristi;
-       
odpadna pluta;
-       
lesni odpadki, ki vključujejo zlasti lesne odpadke iz gradnje in
rušenja, razen lesnih odpadkov, ki lahko vsebujejo premogov katran,
halogenirane organske spojine ali težke kovine zaradi obdelave s sredstvi za
zaščito lesa ali premazi;
-       
trupi živali, kot jih ureja Uredba št. 1069/2009 Evropskega parlamenta
in Sveta z dne 21. oktobra 2009 o določitvi zdravstvenih pravil za
živalske stranske proizvode in pridobljene proizvode, ki niso namenjeni
prehrani ljudi ter razveljavitvi Uredbe (ES) št. 1774/2002 (UL L
št. 300 z dne 14. 11. 2009, str. 1), zadnjič spremenjena z Uredbo
Sveta (EU) št. 1385/2013 z dne 17. decembra 2013 o spremembi uredb
Sveta (ES) št. 850/98 in (ES) št. 1224/2009 ter uredb (ES)
št. 1069/2009, (EU) št. 1379/2013 in (EU) št. 1380/2013
Evropskega parlamenta in Sveta, zaradi spremembe položaja Mayotta v razmerju do
Evropske unije (UL L št. 354 z dne 28. 12. 2013, str. 86);
-       
odpadki, nastali pri iskanju in izkoriščanju virov nafte in plina na
vrtalnih ploščadih ter sežgani na teh ploščadih;
-       
radioaktivni odpadki.
(3) Ne glede na prvi odstavek tega člena se ta uredba ne
uporablja za:
-       
eksperimentalne naprave, ki se uporabljajo za raziskave, razvoj in
preskušanje z namenom izboljšanja postopka sežiganja in ki obdelajo manj kot 50
ton odpadkov na leto;
-       
naprave za uplinjanje ali pirolizo, če so plini, ki nastanejo pri
toplotni obdelavi odpadkov, toliko očiščeni, da pred njihovim sežigom niso več
odpadki in da ne povzročajo višjih in okolju škodljivih drugačnih emisij v zrak
od tistih, nastalih pri zgorevanju zemeljskega plina.
3. člen
(izrazi)
(1) Izrazi, uporabljeni v tej uredbi, imajo naslednji
pomen:
1.     
biomasa so vsi proizvodi, ki vsebujejo snovi rastlinskega izvora iz
kmetijstva ali gozdarstva, in ki se lahko uporabljajo kot gorivo zaradi
izkoriščanja njihove energetske vrednosti, ter odpadki iz prve do pete alineje
drugega odstavka 2. člena te uredbe;
2.     
dioksini in furani so vsi poliklorirani dibenzo-p-dioksini in
dibenzofurani iz 1.4 točke priloge 1, ki je sestavni te uredbe;
3.     
istovrstni odpadki so odpadki istega imetnika odpadkov, ki nastajajo v
procesu brez bistvenih sprememb ali motenj, tako da se fizikalne, kemične ali
biokemične lastnosti odpadkov, pomembne za njihov sežig, bistveno ne
spreminjajo ter so uvrščeni v isto skupino v seznamu odpadkov iz 15. točke
tega odstavka;
4.     
mejna vrednosti skupnih emisij C je mejna vrednost skupnih emisij,
nastalih pri zgorevanju goriva in sežigu odpadkov v napravi za sosežig;
5.     
mešani komunalni odpadki so odpadki iz gospodinjstev in odpadki iz
trgovine, industrije in ustanov, ki so zaradi svojih lastnosti in sestave
podobni odpadkom iz gospodinjstev, razen ločeno zbranih frakcij, ki se uvrščajo
v podskupino 20 01 v seznamu odpadkov iz 15. točke tega odstavka in drugih
odpadkov, ki se uvrščajo v podskupino 20 02 v tem seznamu;
6.     
naprava za sosežig je kakršna koli naprava, ki je nepremična ali
premična tehnološka enota, katere glavni namen je proizvodnja energije ali
materialnih izdelkov in ki uporablja odpadke kot običajno ali dodatno gorivo
ali v kateri se odpadki termično obdelajo z namenom odstranitve s sežigom z
oksidacijo odpadkov in drugimi postopki toplotne obdelave, kot so piroliza,
uplinjanje ali obdelava v plazmi, če se snovi, ki nastanejo pri obdelavi,
naknadno sežgejo. Naprava za sosežig vključuje vse linije za sosežiganje,
sprejem odpadkov, skladiščenje, naprave za predobdelavo na kraju samem, sisteme
za oskrbo z odpadki, gorivom in zrakom, kotle, naprave za čiščenje odpadnih
plinov, naprave za obdelavo ostankov in odpadne vode na kraju samem,
rezervoarje za odpadno vodo, odvodnike, naprave in sisteme za nadziranje
postopkov sosežiganja, zapisovanje in spremljanje pogojev sosežiganja. Če se za
toplotno obdelavo odpadkov uporabijo postopki, različni od oksidacije, kot so
piroliza, uplinjanje ali obdelava v plazmi, so v sklop naprave za sosežig
vključeni tudi postopki in sistemi toplotne obdelave in naknadnega sežiga. Če
sosežiganje odpadkov poteka tako, da glavni namen naprave za sosežig ni
proizvodnja energije ali izdelkov, ampak termična obdelava odpadkov, se naprava
šteje za sežigalnico;
7.     
nazivna zmogljivost je vsota sežigalnih zmogljivosti peči v sestavi
sežigalnice ali naprave za sosežig, kot jo je določil projektant in potrdil
upravljavec, ob upoštevanju kurilne vrednosti odpadkov, izražena kot količina
sežganih odpadkov na uro;
8.     
nova naprava za sosežig je katera koli naprava za sosežig, ki ni
obstoječa naprava za sosežig;
9.     
nova sežigalnica je katera koli sežigalnica, ki ni obstoječa sežigalnica;
10.  
obstoječa naprava za sosežig je naprava za sosežig:
- 
za katero je bilo izdano okoljevarstveno dovoljenje pred
7. januarjem 2013 v skladu s predpisom, ki je urejal sežiganje odpadkov,
ali
- 
ki je pred 7. januarjem 2013 vložila popolno vlogo za
okoljevarstveno dovoljenje za to napravo v skladu s predpisom, ki je urejal
sežiganje odpadkov, pod pogojem, da je začela obratovati najpozneje
7. januarja 2014;
11.  
obstoječa sežigalnica je sežigalnica:
- 
ki je obratovala in imela gradbeno dovoljenje pred 28. decembrom
2002 ali
- 
začela obratovati najpozneje 28. decembra 2003, pod pogojem, da je
bila odobrena v skladu z zakonom, ki ureja varstvo okolja, in imela gradbeno
dovoljenje pred 28. decembrom 2002, ali
- 
za katero je upravljavec pred 28. decembrom 2002 vložil popolno
vlogo za dovoljenje za sežig v skladu s predpisom, ki je urejal sežiganje
odpadkov, pod pogojem, da je začela obratovati najpozneje 28. decembra
2004;
12.  
odvodnik je ena ali več skupnih odvodnih cevi, po katerih se odvajajo
odpadni plini, ki so izpuščeni v zrak;
13.  
ostanek je kakršen koli tekoči ali trdni odpadek, ki nastane v
sežigalnici ali napravi za sosežig in je lahko pepel in žlindra,
elektrofiltrski pepel in kotlovni prah, trdni ostanek čiščenja odpadnih plinov,
blato čistilnih naprav odpadne vode, nastale pri čiščenju odpadnih plinov,
izrabljeni katalizatorji in izrabljeno aktivno oglje ali druge snovi, ki
nastajajo pri sežiganju ali sosežiganju odpadkov, čiščenju odpadnih plinov ali
odpadne vode ali drugih postopkih v sežigalnici ali napravi za sosežig;
14.  
sežigalnica je kakršna koli naprava, ki je nepremična ali premična
tehnološka enota in oprema, namenjena termični obdelavi odpadkov z
izkoriščanjem pridobljene zgorevalne toplote ali brez nje, s sežigom z
oksidacijo odpadkov in drugimi postopki toplotne obdelave, kot so piroliza,
uplinjanje ali obdelava v plazmi, če se snovi, ki nastanejo pri obdelavi,
naknadno sežgejo. Sežigalnica vključuje vse linije za sežiganje, sprejem
odpadkov, skladiščenje, naprave za predobdelavo na kraju samem, sisteme za
oskrbo z odpadki, gorivom in zrakom, kotle, naprave za čiščenje odpadnih
plinov, naprave za obdelavo ostankov in odpadne vode na kraju samem,
rezervoarje za odpadno vodo, odvodnike, naprave in sisteme za nadziranje postopkov
sežiganja, zapisovanje in spremljanje pogojev sežiganja. Če se za toplotno
obdelavo odpadkov uporabijo postopki, različni od oksidacije, kot so piroliza,
uplinjanje ali obdelava v plazmi, so v sklop sežigalnice vključeni tudi
postopki in sistemi toplotne obdelave in naknadnega sežiga;
15.  
številka odpadka je številka odpadka s seznama odpadkov, določenega v
prilogi Odločbe Komisije z dne 3. maja 2000 o nadomestitvi Odločbe 94/3/ES
o oblikovanju seznama odpadkov skladno s členom 1(a) Direktive Sveta 75/442/EGS
o odpadkih in Odločbe Sveta 94/904/ES o oblikovanju seznama nevarnih odpadkov
skladno s členom 1(4) Direktive Sveta 91/689/EGS o nevarnih odpadkih (UL L
št. 226 z dne 6. 9. 2000, str. 3), zadnjič spremenjene s Sklepom
Komisije z dne 18. decembra 2014 o spremembi Odločbe Komisije 2000/532/ES
o seznamu odpadkov v skladu z Direktivo 2008/98/ES Evropskega parlamenta in
Sveta (UL L št. 370 z dne 30. 12. 2014, str. 44);
16.  
vhodna toplotna moč je skupna toplotna moč peči, izračunana na podlagi
kurilne vrednosti goriva in odpadkov ter količine goriva in odpadkov, ki pri
trajnem pogonu naprave za sosežig lahko zgorijo v časovni enoti. Kurilna
vrednost se opredeli za vsak primer posebej.
(2) Drugi izrazi, uporabljeni v tej uredbi, imajo enak
pomen, kot ga določa predpis, ki ureja odpadke, predpis, ki ureja emisije snovi
v zrak iz nepremičnih virov onesnaževanja, in predpis, ki ureja emisije snovi
in toplote pri odvajanju odpadnih voda v vode in javno kanalizacijo.
II. OKOLJEVARSTVENO DOVOLJENJE
4. člen
(pogoji za pridobitev okoljevarstvenega dovoljenja)
(1) Upravljavec sežigalnice ali naprave za sosežig (v
nadaljnjem besedilu: upravljavec) mora za obratovanje sežigalnice ali naprave
za sosežig pridobiti okoljevarstveno dovoljenje v skladu z zakonom, ki ureja
varstvo okolja.
(2) Okoljevarstveno dovoljenje izda upravljavcu
ministrstvo, pristojno za okolje (v nadaljnjem besedilu: ministrstvo), če so za
obratovanje sežigalnice ali naprave za sosežig izpolnjeni naslednji pogoji:
-       
je sežigalnica ali naprava za sosežig načrtovana in opremljena ter
obratuje tako, da so glede na vrsto odpadkov, ki se sežigajo ali sosežigajo,
izpolnjene zahteve iz te uredbe,
-       
postopki in metode sežiganja ali sosežiganja odpadkov ne povzročajo
čezmernih obremenitev okolja in negativnih vplivov na krajino,
-       
se pri sežigu ali sosežigu pridobljena toplota izrabi za proizvodnjo
toplote, pare ali energije, kolikor je to izvedljivo,
-       
sta količina in škodljivost ostankov čim manjša, ostanki pa se
reciklirajo, če to omogoča uporaba najboljših razpoložljivih tehnik,
-       
se ostanke, ki jih ni mogoče preprečiti, zmanjšati ali reciklirati,
odstrani v skladu s predpisi, ki urejajo ravnanje z odpadki in
-       
so zagotovljeni ukrepi varstva za primer okoljske nesreče ter omejitev
njihovih posledic.
(3) Okoljevarstveno dovoljenje, ki ga mora upravljavec
pridobiti za predelavo ali odstranjevanje odpadkov s sežigom ali sosežigom v
skladu s predpisom, ki ureja odpadke, se izda v skladu s to uredbo, če so za
predelavo ali odstranjevanje odpadkov izpolnjene tudi zahteve iz predpisa, ki
ureja odpadke.
(4) Če se sežigalnica ali naprava za sosežig uvršča med
naprave iz predpisa, ki ureja vrsto dejavnosti in naprav, ki lahko povzročajo
onesnaževanje okolja večjega obsega, se okoljevarstveno dovoljenje za njeno
obratovanje izda v skladu s predpisom, ki ureja vrsto dejavnosti in naprav, ki
lahko povzročajo onesnaževanje okolja večjega obsega, če so izpolnjene tudi
zahteve iz te uredbe.
(5) Sprememba v obratovanju sežigalnice ali naprave za
sosežig, ki je naprava v skladu s predpisom, ki ureja obratovanje naprav, ki
povzročajo onesnaževanje okolja večjega obsega in obdeluje samo nenevarne
odpadke, ki vključuje sežiganje ali sosežiganje nevarnih odpadkov, šteje za
večjo spremembo naprave v skladu s predpisom, ki ureja obratovanje naprav, ki
povzročajo onesnaževanje okolja večjega obsega.
5. člen
(vloga za pridobitev okoljevarstvenega dovoljenja)
(1) Vloga za pridobitev okoljevarstvenega dovoljenja za
obratovanje sežigalnice ali naprave za sosežig mora vsebovati podatke o:
-       
naslovu in firmi upravljavca,
-       
naslovu in kraju sežigalnice ali naprave za sosežig z navedbo šifre in
imena katastrske občine ter parcelne številke,
-       
številkah in količinah odpadkov, ki se bodo sežigali ali sosežigali,
-       
napravi in njeni zmogljivosti ter obratovanju, iz katerih je razvidno
izpolnjevanje zahtev iz prve alineje drugega odstavka 4. člena te uredbe,
-       
primarni dejavnosti, ki se v napravi izvaja, če gre za napravo za
sosežig,
-       
tehnološkem postopku naprave in tehnologijah za preprečevanje ali
zmanjševanje emisij iz naprave,
-       
uporabljeni energiji in izrabi pri sežigu ali sosežigu pridobljene toplote,
-       
vrsti in količinah predvidenih emisij iz naprave v vsak del okolja,
vključno z navedbo vira izpusta emisije kot tudi bistvene podatke o vplivih na
okolje iz poročila o vplivih na okolje, če gre pri napravi za poseg v okolje,
za katerega je obvezna presoja vplivov na okolje v skladu s predpisi, ki
urejajo presojo vplivov na okolje,
-       
količini in škodljivosti ostankov in načinu ravnanja z njimi.
(2) Če se v sežigalnici ali napravi za sosežig sežigajo
ali sosežigajo nevarni odpadki, mora vloga vsebovati tudi podatke o najmanjšem
in največjem masnem pretoku, najmanjši in največji kurilni vrednosti in
največji vsebnosti polikloriranih bifenilov, pentaklorfenolov, klora, fluora,
žvepla, težkih kovin in drugih onesnaževal v nevarnih odpadkih.
(3) Vlogi iz prejšnjega odstavka morajo biti priloženi:
-       
načrt ravnanja z odpadki, kot je določen v predpisu, ki ureja odpadke,
-       
program preverjanja istovetnosti odpadkov,
-       
predlog programa obratovalnega monitoringa emisij v zrak in
-       
predlog programa obratovalnega monitoringa emisij v vodo.
(4) Če se v postopku za pridobitev okoljevarstvenega
dovoljenja iz prvega odstavka tega člena preverjajo tudi zahteve za pridobitev
okoljevarstvenega dovoljenja za predelavo ali odstranjevanje odpadkov v skladu
s predpisom, ki ureja odpadke, mora vloga iz prvega odstavka tega člena
vsebovati tudi podatke in dokazila, določena s predpisom, ki ureja odpadke.
(5) Poleg podatkov iz prvega odstavka tega člena mora
vloga za pridobitev okoljevarstvenega dovoljenja vsebovati tudi podatke, ki so
zahtevani za pridobitev okoljevarstvenega dovoljenja v skladu s predpisom, ki
ureja emisije snovi v zrak iz nepremičnih virov onesnaževanja.
(6) Če se iz sežigalnice ali naprave za sosežig odvaja
odpadne vode v vode ali javno kanalizacijo, mora vloga za pridobitev
okoljevarstvenega dovoljenja vsebovati tudi podatke, ki so zahtevani za
pridobitev okoljevarstvenega dovoljenja v skladu s predpisom, ki ureja emisijo
snovi in toplote pri odvajanju odpadnih voda v vode in javno kanalizacijo.
6. člen
(vsebina okoljevarstvenega dovoljenja)
(1) Ministrstvo v okoljevarstvenem dovoljenju določi:
-       
seznam odpadkov, ki se lahko sežigajo ali sosežigajo, po številkah
odpadkov, in količine posameznih vrst odpadkov, ki se lahko sežigajo ali
sosežigajo, če je to primerno,
-       
nazivno zmogljivost sežigalnice ali naprave za sosežig,
-       
zahteve v zvezi s prevzemanjem odpadkov in preverjanjem njihove
istovetnosti,
-       
mejne vrednosti emisij snovi v zrak in vodo,
-       
zahteve glede pH, temperature in pretoka izpustov odpadne vode, če je
sežigalnica ali naprava za sosežig opremljena z napravo za mokro čiščenje
odpadnih plinov,
-       
metodologijo in mesta vzorčenja, merjenja in analiziranja emisij ter
njihovo pogostost v skladu s to uredbo in prepisi, ki urejajo obratovalni
monitoring emisij snovi v vodo in zrak,
-       
najdaljši dovoljeni čas kakršnih koli tehnično neizogibnih ustavitev,
motenj ali okvar čistilnih ali merilnih naprav, v katerem emisije v zrak in
emisije snovi v odpadni vodi lahko presegajo mejne vrednosti emisij, in
-       
druge zahteve za obratovanje sežigalnice in naprave za sosežig ter
nadzor preverjanja odpadkov iz te uredbe.
(2) V okoljevarstvenem dovoljenju za obratovanje
sežigalnice ali naprave za sosežig, v kateri se sežigajo ali sosežigajo nevarni
odpadki, ministrstvo določi tudi:
-       
količine posameznih vrst nevarnih odpadkov, ki se lahko obdelujejo, po
številkah odpadkov,
-       
najmanjši in največji masni pretok teh nevarnih odpadkov,
-       
najmanjšo in največjo kurilno vrednost teh nevarnih odpadkov in
-       
največjo vsebnost polikloriranih bifenilov, pentaklorfenolov, klora,
fluora, žvepla, težkih kovin in drugih onesnaževal v teh nevarnih odpadkih.
(3) Poleg vsebin iz prvega in drugega odstavka tega
člena se v okoljevarstvenem dovoljenju določi tudi vsebina okoljevarstvenega dovoljenja,
ki je določena v predpisu, ki ureja emisijo snovi v zrak iz nepremičnih virov
onesnaževanja.
(4) Če se iz sežigalnice ali naprave za sosežig odvajajo
odpadne vode v vode ali javno kanalizacijo, se ne glede na prvi do tretji
odstavek tega člena v okoljevarstvenem dovoljenju določi tudi vsebina
okoljevarstvenega dovoljenja, ki je določena v predpisu, ki ureja emisijo snovi
in toplote pri odvajanju odpadnih voda v vode in javno kanalizacijo.
(5) Ministrstvo o izdanem okoljevarstvenem dovoljenju za
obratovanje sežigalnice ali naprave za sosežig odpadkov, v kateri se obdelujejo
tudi živalski stranski proizvodi in pridobljeni proizvodi, obvesti organ,
pristojen za veterinarstvo.
III. EMISIJE SNOVI V ZRAK IN VODE
7. člen
(emisije snovi v zrak)
(1) Mejne vrednosti emisij snovi v zrak iz sežigalnic so
določene v 1. delu priloge 1 te uredbe.
(2) Mejne vrednosti skupnih emisij C v zrak iz naprav za
sosežig so določene v 2., 3. in 4. točki 2. dela priloge 1 te uredbe.
(3) Če mejna vrednost skupnih emisij C v zrak iz
prejšnjega odstavka za posamezno onesnaževalo ni določena, se jo izračuna po
enačbi iz 1. točke 2. dela priloge 1 te uredbe.
(4) Kadar se nazivna zmogljivost naprave za sosežig
poveča, se mejne vrednosti emisij iz 3. točke 2. dela priloge 1 te uredbe
uporabljajo za razširjeni del naprave, ki ga zadeva sprememba, ter določijo
glede na skupno vhodno toplotno moč peči, ki je določena v skladu z
agregacijskim pravilom iz 21. člena te uredbe.
(5) Zahteve glede mejnih vrednosti emisij za zrak so
izpolnjene, če:
-       
nobena od dnevnih povprečnih vrednosti emisij ne presega nobene mejne
vrednosti emisij iz točke 1.1 1. dela priloge 1 te uredbe ali mejnih vrednosti
skupnih emisij C iz 2. dela priloge 1 te uredbe ali mejnih vrednosti
skupnih emisij C, izračunanih v skladu z 2. delom priloge 1 te uredbe;
-       
nobena od polurnih povprečnih vrednosti emisij ne presega nobene mejne
vrednosti emisij iz stolpca A iz tabele v točki 1.2 1. dela priloge 1 te uredbe
ali, kadar je to ustrezno, 97 % polurnih povprečnih vrednosti emisij v letu ne
presega nobene mejne vrednosti emisij iz stolpca B iz tabele v točki 1.2 1.
dela priloge 1 te uredbe;
-       
nobena od povprečnih vrednosti emisij v vzorčevalnem obdobju, določenem
za težke kovine ter dioksine in furane, ne presega mejnih vrednosti emisij iz
točke 1.3 in 1.4 1. dela priloge 1 te uredbe ali 2. dela priloge 1 te
uredbe ali izračunane v skladu z 2. delom priloge 1 te uredbe;
-       
v sežigalnicah vsaj 97 % dnevnih povprečnih vrednosti emisij ogljikovega
monoksida (v nadaljnjem besedilu: CO) v letu ne presega mejne vrednosti emisij
iz točke a) pod 1.5 1. dela priloge 1 te uredbe;
-       
v sežigalnicah nobena od polurnih povprečnih vrednosti CO v katerem koli
24-urnem obdobju ali vsaj 95 % vseh 10-minutnih povprečnih vrednosti CO iz
istega obdobja ne presega mejne vrednosti emisij iz točke b) pod 1.5 in točke
c) pod 1.5 1. dela priloge 1 te uredbe;
-       
v napravi za sosežig emisije CO ne presežejo mejne vrednosti skupnih
emisij C, izračunanih v skladu s 1. točko 2. dela priloge 1 te uredbe.
8. člen
(odstopanja od mejnih vrednosti emisij snovi v zrak)
(1) Ne glede na določbo prvega odstavka prejšnjega člena
je mejna vrednost emisije CO iz sežigalnice, ki uporablja v kurišču tehnologijo
lebdeče plasti, lahko višja od mejne vrednosti iz 1. dela priloge 1 te uredbe,
pri čemer največja urna povprečna vrednost CO ne sme presegati 100 mg/m3.
(2) Ne glede na določbo drugega in tretjega odstavka
prejšnjega člena se za naprave za sosežig uporabljajo mejne vrednosti emisij iz
1. dela priloge 1 te uredbe, če:
-       
se v napravi za sosežig več kot 40 % toplote pridobi iz nevarnih
odpadkov ali
-       
se v njej sosežigajo neobdelani mešani komunalni odpadki.
(3) Ne glede na določbo drugega odstavka prejšnjega
člena so za peči v cementarnah, v katerih se sosežigajo odpadki, mejne
vrednosti emisij v zrak za žveplov dioksid (v nadaljnjem besedilu: SO2)
ter plinaste in hlapne organske snovi, izražene kot celotni organski ogljik (v
nadaljnjem besedilu: TOC), lahko višje, če emisije SO2 in TOC ne
nastanejo pri sežiganju odpadkov.
(4) Ne glede na določbo prve alineje drugega odstavka
tega člena se kurilna vrednost odpadnih olj, ki se lahko sežigajo v napravi za
sosežig v skladu s predpisom, ki ureja odpadna olja, ne upošteva v delež
toplote, pridobljene iz nevarnih odpadkov, če odpadna olja razen vsebnosti
polikloriranih bifenilov in polikloriranih terfenilov ne vsebujejo drugih
nevarnih snovi, ki bi ta olja v skladu s predpisom, ki ureja odpadke, uvrstila
med nevarne odpadke.
9. člen
(emisije snovi v vodo)
(1) Mejne vrednosti emisije snovi pri odvajanju odpadne vode,
nastale pri čiščenju odpadnih plinov, so določene v prilogi 2, ki je sestavni
del te uredbe. Mejne vrednosti so določene za mesto izpusta, kjer se odpadne
vode odvajajo iz sežigalnice ali naprave za sosežig.
(2) Mejne vrednosti emisije snovi iz prejšnjega odstavka
se uporabljajo tudi, če se odpadne vode, nastale pri čiščenju odpadnih plinov,
čistijo v čistilni napravi, ki je izven sežigalnice ali naprave za sosežig, in
je takšna čistilna naprava namenjena le čiščenju te vrste odpadne vode. V tem
primeru se emisije snovi pri odvajanju odpadne vode merijo na mestu izpusta iz
čistilne naprave.
(3) Če se odpadne vode, ki so nastale pri čiščenju
odpadnih plinov, čistijo na kraju samem ali pa drugje skupaj z odpadno vodo iz
drugih naprav, mora upravljavec sežigalnice ali naprave za sosežig za namen
določitve mejne vrednosti emisije snovi pri odvajanju odpadne vode iz čiščenja
odpadnih plinov na mestu izpusta, na podlagi meritev iz 3. točke priloge 3, ki
je sestavni del te uredbe, izračunati mejno vrednost parametra onesnaženosti
mešanice odpadnih voda na način, kot je določen v predpisu, ki ureja emisije
snovi in toplote pri odvajanju odpadnih voda v vode in javno kanalizacijo.
(4) Redčenje odpadnih voda iz čiščenja odpadnih plinov z
namenom, da se ne presežejo mejne vrednosti parametrov iz priloge 2 te uredbe,
je prepovedano.
(5) Zahteve glede mejnih vrednosti emisij v odpadni vodi
so izpolnjene, če:
-       
nobena od izmerjenih vrednosti neraztopljenih snovi ne preseže mejnih
vrednosti iz tabele v prilogi 2 te uredbe ali vsaj 95 % izmerjenih povprečnih
vrednosti neraztopljenih snovi v letu ne preseže mejnih vrednosti iz tabele v
prilogi 2 te uredbe;
-       
nobena izmerjena vrednost dioksinov in furanov ne preseže mejne
vrednosti iz tabele v prilogi 2 te uredbe;
-       
nobena izmerjena vrednost težkih kovin na leto preseže mejno vrednost iz
tabele v prilogi 2 te uredbe ali 5 % meritev vzorcev presega mejne vrednosti za
težke kovine iz tabele v prilogi 2 te uredbe pod pogojem, da je pogostost
meritev več kot 20 vzorcev na leto, kar se določi v okoljevarstvenem dovoljenju
v skladu s sedmo alinejo prvega odstavka 6. člena te uredbe.
10. člen
(preprečevanje nenamernih izpustov)
(1) Projektna zasnova in upravljanje sežigalnice ali
naprave za sosežig morata preprečiti kakršno koli nedovoljeno ali nenamerno
izpuščanje katerega koli onesnaževala v zrak, tla ali vodo.
(2) Upravljavec mora zagotoviti zadrževalnik za
onesnaženo padavinsko vodo, ki odteka z območja sežigalnice ali naprave za
sosežig, in za onesnaženo vodo zaradi razlitja ali gašenja požarov.
Zadrževalnik mora omogočati preskušanje in čiščenje take vode pred odvajanjem,
v skladu s predpisom, ki ureja emisije snovi in toplote pri odvajanju odpadnih
voda v vode in javno kanalizacijo.
(3) Najdaljši dovoljeni čas preseganja mejne vrednosti
emisij snovi v zrak iz sežigalnice, naprave za sosežig ali posamezne linije za
sežig ali sosežig ne sme biti daljši od štirih ur neprekinjenega sežiganja
odpadkov.
(4) Najdaljši dovoljeni čas preseganja mejne vrednosti
emisij snovi v zrak za peči, ki so povezane z eno samo napravo za čiščenje
odpadnih plinov, ne sme presegati skupno 60 ur na leto.
(5) Če emisije snovi presežejo mejne vrednosti,
upravljavec ne sme nadaljevati z neprekinjenim sežiganjem odpadkov v
sežigalnici, napravi za sosežig ali posamezni liniji za sežig ali sosežig dlje,
kot je določeno v tretjem in četrtem odstavku tega člena.
IV. OBRATOVALNI MONITORING
11. člen
(program obratovalnega monitoringa)
(1) Program obratovalnega monitoringa emisij snovi v
zrak se pripravi na podlagi predpisa, ki ureja emisije snovi v zrak iz
nepremičnih virov onesnaževanja, pri čemer se upoštevajo določbe te uredbe.
(2) Program obratovalnega monitoringa emisij snovi v
vode se pripravi na podlagi predpisa, ki ureja emisijo snovi in toplote pri
odvajanju odpadnih voda v vode in javno kanalizacijo, pri čemer se upoštevajo
določbe te uredbe.
12. člen
(izvajanje obratovalnega monitoringa snovi v zrak)
(1) Obratovalni monitoring emisij snovi v zrak se izvaja
skladno s programom obratovalnega monitoringa snovi v zrak.
(2) Upravljavec mora zagotoviti, da se rezultati
obratovalnega monitoringa zapišejo in obdelajo na način, ki omogoča ministrstvu
preverjanje skladnosti rezultatov obratovalnega monitoringa s pogoji
obratovanja in mejnimi vrednostmi emisij, kot so določene v okoljevarstvenem
dovoljenju.
(3) Ne glede na točko a) pod 2.1 priloge 3 te uredbe se
trajne meritve vodikovega klorida (v nadaljnjem besedilu: HCl), vodikovega
fluorida (v nadaljnjem besedilu: HF) in SO2 lahko nadomestijo z
občasnimi meritvami v skladu s točko c) pod 2.1 priloge 3 te uredbe, ali pa se
jih ne izvaja, če upravljavec dokaže, da emisije teh onesnaževal nikakor ne
morejo biti večje od največjih mejnih vrednosti emisij za ta onesnaževala.
(4) Ne glede na točko a) pod 2.1 priloge 3 te uredbe se
trajne meritve dušikovih oksidov (v nadaljnjem besedilu: NOx) v obstoječih
sežigalnicah ali v obstoječih napravah za sosežig z nazivno zmogljivostjo manj
kot šest ton odpadkov na uro lahko nadomestijo z občasnimi meritvami v skladu s
točko c) pod 2.1 priloge 3 te uredbe, če upravljavec na podlagi podatkov o
kakovosti zadevnih odpadkov, uporabljenih tehnologij in rezultatov
obratovalnega monitoringa dokaže, da emisije NOx v nobenem primeru ne morejo
biti višje od največje mejne vrednosti emisij za ta onesnaževala.
(5) Meritve težkih kovin, dioksinov in furanov se ne
glede na točko c) pod 2.1 priloge 3 te uredbe lahko izvajajo za težke kovine z
eno meritvijo vsaki dve leti, za dioksine in furane pa z eno meritvijo na leto,
če:
-       
so emisije pri sežiganju in sosežiganju odpadkov v vseh pogojih
obratovanja manjše od 50 % mejnih vrednosti emisij,
-       
odpadke, ki se bodo sežigali ali sosežigali, sestavljajo le nekateri
izločeni gorljivi deli nenevarnih odpadkov, ki niso primerni za recikliranje in
ki so zajeti v oceni, s katero upravljavec na podlagi podatkov o kakovosti
zadevnih odpadkov in obratovalnega monitoringa dokaže, da so emisije v vseh
pogojih obratovanja znatno pod mejnimi vrednostmi emisij za težke kovine ter
dioksine in furane.
(6) Za vzorčenje in merjenje emisije snovi v zrak se
uporabljajo naslednji standardi za:
-       
volumsko koncentracijo kisika v odpadnem plinu standard SIST EN 14789;
-       
celotni prah standarda SIST EN 13284-1 in SIST EN 13284-2;
-       
TOC standard SIST EN 12619;
-       
HCl standard SIST EN 1911;
-       
HF standard SIST ISO 15713;
-       
SO2 standard SIST EN 14791;
-       
NOx standard SIST EN 14792;
-       
težke kovine standardi SIST EN 13211, SIST EN 14385 in SIST EN 14884;
-       
dibenzo-p-dioksine in dibenzofurane skupina standardov SIST EN 1948;
-       
CO standard SIST EN 15058;
-       
ali drugi standardi in metode, če so rezultati ocenjevanj teh standardov
in metod enaki rezultatom standardov iz prve do desete alineje tega odstavka,
kar se dokazuje z uporabo standarda SIST-TS CEN/TS 14793.
13. člen
(izvajanje obratovalnega monitoringa snovi v vodo)
(1) Obratovalni monitoring emisij snovi v vode se izvaja
skladno s programom obratovalnega monitoringa.
(2) Upravljavec mora zagotoviti, da se rezultati
obratovalnega monitoringa zapišejo in obdelajo na način, ki omogoča ministrstvu
preverjanje skladnosti rezultatov obratovalnega monitoringa s pogoji
obratovanja in mejnimi vrednostmi emisij, kot so določene v okoljevarstvenem
dovoljenju v skladu s predpisom, ki ureja sežiganje odpadkov.
(3) Za vzorčenje in merjenje emisije snovi v vode se
uporabijo standardi, določeni v predpisu, ki ureja prve meritve in obratovalni
monitoring odpadnih voda.
14. člen
(prva meritev pogojev obratovanja)
Poleg zahtev iz predpisa, ki ureja prve meritve in
obratovalni monitoring emisije snovi v zrak iz nepremičnih virov onesnaževanja
ter pogojih za njegovo izvajanje, je treba pri izvajanju prvih meritev emisije
snovi v zrak iz sežigalnice ali naprave za sosežig preveriti tudi zadrževalni
čas in temperaturo plina ter vsebnost kisika v zgorevalnih plinih pri
obratovanju naprave v najbolj neugodnih možnih razmerah.
15. člen
(izvajanje trajnih meritev emisije snovi)
(1) Upravljavec mora za izvajanje trajnih meritev emisij
snovi namestiti merilno opremo za trajne meritve in opremo za zapisovanje ter
vrednotenje podatkov.
(2) Iz veljavnih polurnih povprečnih vrednosti
koncentracije snovi v zrak se za vsak dan izračuna povprečna dnevna vrednost
koncentracije snovi. Za določitev veljavnih dnevnih povprečnih vrednosti
koncentracije snovi v zrak se zaradi motenj v delovanju ali zaradi vzdrževanja
merilne opreme za trajne meritve lahko zavrže največ pet polurnih vrednosti
koncentracije snovi na dan.
(3) Zaradi motenj v delovanju ali zaradi vzdrževanja
merilne opreme za trajne meritve emisij snovi v zrak se lahko zavrže največ
deset dnevnih povprečnih vrednosti na leto.
(4) Zagotavljanje kakovosti merilne opreme za trajne
meritve koncentracije snovi v zrak ter drugih parametrov, iz katerih je
razvidno obratovanje sežigalnice in naprave za sosežig, se mora izvajati v
skladu s predpisom, ki ureja prve meritve in obratovalni monitoring emisije
snovi v zrak iz nepremičnih virov onesnaževanja ter pogojih za njegovo
izvajanje.
(5) Upravljavec mora zagotoviti vsaj enkrat letno
preverjanje delovanja merilne opremo za trajne meritve pH, temperature odpadne
vode in pretoka odpadne vode skladno z referenčnimi metodami, kot so določene v
predpisu, ki ureja prve meritve in obratovalni monitoring odpadnih voda.
Kalibriranje merilne opreme za trajne meritve odpadne vode je treba izvajati
najmanj enkrat na tri leta.
V. RAVNANJE Z ODPADKI IN OSTANKI
16. člen
(prevzem odpadkov)
(1) Upravljavec mora s tehničnimi, organizacijskimi in
drugimi ukrepi zagotoviti, da se pri prevzemu odpadkov prepreči ali omeji,
kolikor je to izvedljivo, negativne učinke na okolje, zlasti onesnaževanje zraka,
tal, vode, pa tudi emisije vonjav in hrup, ter neposredna tveganja za človekovo
zdravje.
(2) Na vhodnem delu sežigalnice ali naprave za sosežig
mora biti nameščena tehtnica za odpadke. Tehtanje odpadkov se lahko zagotovi
tudi na vozilih za prevoz odpadkov.
(3) Na območju sežigalnice ali naprave za sosežig morajo
biti zagotovljene dovolj velike površine za izvajanje prevzema in preverjanja
dostavljenih odpadkov ter za parkiranje in obračanje dostavnih vozil.
(4) Sežigalnica ali naprava za sosežig mora biti
opremljena za preprečevanje prenašanja prahu in blata z vozili iz območja sežigalnice
ali naprave za sosežig na vozišča javnih cest.
(5) Če se v sežigalnici ali napravi za sosežig začasno
skladiščijo zavrnjene pošiljke odpadkov iz 19. člena te uredbe, je treba
zagotoviti, da se odpadki iz teh pošiljk ne mešajo z drugimi odpadki, ki se
skladiščijo v sežigalnici ali napravi za sosežig.
(6) Upravljavec mora pred prevzemom odpadkov s tehtanjem
določiti maso posamezne vrste odpadkov glede na številko odpadka. Če
upravljavec sežiga samo lastne odpadke na kraju njihovega nastanka, lahko za
določitev mase odpadkov namesto tehtanja uporablja za to primerne podatke o
drugih parametrih nastajanja teh odpadkov.
(7) Upravljavec mora določiti osebo, ki je odgovorna za
izvajanje predpisanih postopkov preverjanja dostavljenih odpadkov iz
18. člena te uredbe, in njenega namestnika.
(8) Odgovorna oseba ali njen namestnik iz prejšnjega
odstavka mora biti med prevzemanjem odpadkov navzoča na lokaciji prevzema
odpadkov.
17. člen
(ocena nevarnih odpadkov)
(1) Upravljavec lahko prevzame nevarne odpadke v
obdelavo le, če je izdelana ocena njihovih za sežiganje pomembnih lastnosti (v
nadaljnjem besedilu: ocena nevarnih odpadkov), na podlagi katere lahko preveri
njihovo skladnost z zahtevami iz okoljevarstvenega dovoljenja.
(2) Ocena nevarnih odpadkov mora vsebovati:
-       
številko in naziv odpadka ter opis odpadkov in njihovih fizikalnih ter
glavnih kemičnih lastnosti,
-       
opis nevarnih lastnosti odpadkov v skladu s predpisom, ki ureja odpadke,
in navedbo snovi, s katerimi se odpadki ne smejo mešati,
-       
oceno dopustnosti in primernosti sežiganja odpadkov v sežigalnici ali
napravi za sosežig,
-       
opis predhodne obdelave odpadkov pred sežigom ali sosežigom ali
utemeljitev opustitve predhodne obdelave in
-       
navedbo potrebnih varnostnih ukrepov pri ravnanju z odpadki pred sežigom
ali sosežigom.
(3) Izdelavo ocene nevarnih odpadkov mora zagotoviti
imetnik nevarnih odpadkov, ob začetku sežiga ali sosežiga odpadkov pa ne sme
biti starejša od dvanajstih mesecev.
(4) Ko imetnik odpadkov daljši čas redno oddaja pošiljke
istovrstnih nevarnih odpadkov v isto sežigalnico ali napravo za sosežig, mora
biti ocena nevarnih odpadkov izdelana pred sežigom ali sosežigom prve oddane
pošiljke teh odpadkov, za naslednje pošiljke istovrstnih odpadkov pa najmanj
enkrat vsakih dvanajst mesecev.
(5) Ocena nevarnih odpadkov mora temeljiti na kemični
analizi odpadkov. Kemična analiza ne sme biti starejša od dvanajstih mesecev,
lahko pa je stara največ tri leta, če gre za odpadke znanega povzročitelja
odpadkov, pod pogojem, da v obdobju zadnjih treh let ni bilo sprememb
tehnološkega procesa, pri katerem odpadki nastajajo ter snovi, ki vstopajo v ta
tehnološki proces.
(6) Če so nevarni odpadki ostanki kemikalij ali
neporabljene kemikalije ali embalaža, onesnažena s kemikalijami, za katere je v
skladu s predpisi, ki urejajo kemikalije, izdelan varnostni list, se za
izdelavo ocene nevarnih odpadkov namesto rezultatov kemične analize odpadkov
lahko uporabijo podatki o sestavi snovi iz varnostnega lista.
(7) Oceno nevarnih odpadkov, vključno z vzorčenjem
odpadkov, lahko izdela le oseba, ki ima pooblastilo za izvajanje obratovalnega
monitoringa v skladu z zakonom, ki ureja varstvo okolja.
18. člen
(preverjanje odpadkov)
(1) Upravljavec mora pred sežigom ali sosežigom odpadkov
zagotoviti:
-       
preverjanje odpadkov, ki vključuje pregled dokumentacije, ki mora
skladno s predpisom, ki ureja odpadke, in skladno s to uredbo spremljati
odpadke in
-       
ugotavljanje istovetnosti dostavljenih odpadkov glede na vrsto, količino
in njihove lastnosti, navedene v dokumentaciji.
(2) Upravljavec mora preverjanje odpadkov izvajati
skladno z okoljevarstvenim dovoljenjem in programom preverjanja istovetnosti
odpadkov.
(3) Pri pregledu spremljajoče dokumentacije mora upravljavec
preveriti njeno popolnost in veljavnost, še posebej pa mora preveriti oceno
nevarnih odpadkov, kadar gre za nevarne odpadke.
(4) Istovetnost odpadkov se ugotavlja z vizualnim
pregledom odpadkov in njihovim tehtanjem, istovetnost nevarnih odpadkov pa tudi
s kontrolno kemično analizo reprezentativnih vzorcev odpadkov.
(5) Posebno natančen pregled istovetnosti odpadkov in
njihove onesnaženosti mora biti opravljen pri pošiljki nevarnih odpadkov, kadar
v skladu s četrtim odstavkom prejšnjega člena zanjo ni potrebno predložiti
ocene nevarnih odpadkov.
(6) Upravljavec mora pri prevzemu nevarnih odpadkov
zaradi preverjanja njihove istovetnosti s kontrolno kemično analizo zagotoviti
odvzem reprezentativnih vzorcev naključno izbranih prevzetih odpadkov, razen
kadar ni mogoče, kot v primeru infektivnih odpadkov iz zdravstvene dejavnosti
ali podobnih odpadkov.
(7) Kadar je mogoče, je treba vzorce iz prejšnjega
odstavka odvzeti pred raztovarjanjem odpadkov, hraniti pa jih je treba najmanj
en mesec po izvedenem sežigu ali sosežigu.
(8) Kontrolno kemično analizo reprezentativnih vzorcev
odpadkov iz četrtega odstavka tega člena je treba zagotoviti za najmanj 2 %
dostavljenih pošiljk nevarnih odpadkov, pri katerih je odvzem reprezentativnega
vzorca mogoč. Kontrolna kemična analiza odpadkov mora biti pogosteje izvedena
za pošiljke nevarnih odpadkov iz četrtega odstavka prejšnjega člena in za
pošiljke nevarnih odpadkov imetnikov, katerih odpadki v preteklosti niso
ustrezali podatkom v predloženi oceni nevarnih odpadkov.
(9) V okviru kontrolne kemične analize odpadkov iz
prejšnjega odstavka se preverjajo zlasti tisti parametri odpadkov, na podlagi
katerih se lahko ugotovi istovetnost dostavljenih odpadkov glede na podatke v
dokumentaciji in značilna ali verjetna vsebnost nevarnih snovi v njih.
(10) Odvzem reprezentativnih vzorcev in kontrolna
kemična analiza odpadkov morata biti izvedena v skladu s preizkusnimi metodami,
ki so določene kot preiskusne metode za izvedbo kemične analize iz petega
odstavka prejšnjega člena, izvesti pa ju mora oseba, ki ima akreditacijo za
izvajanje kemične analize odpadkov po teh metodah za najmanj enega izmed
organskih in enega izmed anorganskih parametrov onesnaženosti.
(11) Ministrstvo lahko upravljavcu, ki je hkrati edini
povzročitelj odpadkov, ki se sežigajo v njegovi sežigalnici ali napravi za
sosežig, v okoljevarstvenem dovoljenju dovoli poenostavitev preverjanja
odpadkov iz prvega odstavka tega člena, če je sežigalnica ali naprava za
sosežig na kraju nastajanja odpadkov in je zagotovljeno ugotavljanje
istovetnosti odpadkov z drugimi organizacijskimi postopki.
19. člen
(zavrnitev odpadkov)
(1) Upravljavec mora zavrniti prevzem odpadkov, če:
-       
sežig ali sosežig takih odpadkov ni v skladu z izdanim okoljevarstvenim
dovoljenjem;
-       
odpadkov ne spremlja popolna in veljavna dokumentacija v skladu s
predpisom, ki ureja odpadke;
-       
dvomi o istovetnosti odpadkov ali vsebnosti nevarnih snovi v njih;
-       
ocena nevarnih odpadkov iz 17. člena te uredbe ni izdelana;
-       
ocena nevarnih odpadkov iz 17. člena te uredbe ni veljavna ali je
nepopolna ali rezultati v oceni niso dovolj jasni.
(2) Če upravljavec zavrne prevzem nevarnih odpadkov
skladno z določbo tretje in pete alineje prejšnjega odstavka, lahko imetniku
odpadkov dovoli, da odpadke začasno skladišči na območju sežigalnice ali
naprave za sosežig za obdobje največ štirih mesecev z namenom, da se ocena
nevarnih odpadkov dopolni ali ponovno izdela. Začetek začasnega skladiščenja odpadkov
iz prejšnjega stavka mora upravljavec vpisati v obratovalni dnevnik iz
25. člena te uredbe.
(3) Upravljavec mora v roku pet dni od zavrnitve pisno
obvestiti pristojnega inšpektorja, če:
-       
ugotovi, da dostavljeni nevarni odpadki ne ustrezajo podatkom iz
predložene ocene nevarnih odpadkov,
-       
na podlagi tretje ali pete alineje iz prvega odstavka tega člena zavrne
prevzem teh odpadkov ali
-       
jih imetnik v primerih iz prvega odstavka tega člena vzame nazaj.
(4) Pisno obvestilo iz prejšnjega odstavka mora
vsebovati podatke o imetniku odpadkov in osebi, ki je izdelala oceno nevarnih
odpadkov.
(5) Če upravljavec zavrne prevzem pošiljke odpadkov iz
druge države članice Evropske unije ali iz tretje države, mora o tem poleg
pristojnega inšpektorja obvestiti tudi pristojni organ za čezmejno pošiljanje
odpadkov skladno s predpisom, ki ureja čezmejno pošiljanje odpadkov.
20. člen
(ostanki)
(1) Upravljavec mora zagotoviti, da sta količina
nastalih ostankov in njihova škodljivost zmanjšani na najmanjšo možno mero.
(2) Prevoz in vmesno skladiščenje suhih ostankov v
obliki prahu se opravita tako, da se prepreči širjenje teh ostankov v okolje.
(3) Ostanke je treba na območju sežigalnice ali naprave
za sosežig ali zunaj nje reciklirati, če to omogoča uporaba najboljših razpoložljivih
tehnik. Če ostankov ni mogoče reciklirati, jih je treba odstraniti v skladu s
predpisi, ki urejajo odstranjevanje odpadkov.
(4) Upravljavec mora pred izbiro načina odstranjevanja
ali recikliranja iz prejšnjega odstavka zaradi ugotovitve fizikalnih in
kemičnih ter nevarnih lastnosti ostankov zagotoviti izvedbo potrebnih analiz na
celotni topni frakciji in topni frakciji težkih kovin.
(5) Analizo iz prejšnjega odstavka lahko opravi le
pravna oseba ali samostojni podjetnik posameznik, ki je za to akreditiran po
standardu SIST EN ISO/IEC 17025 za vzorčenje in merjenje. Rezultate preizkusov
mora upravljavec hraniti najmanj dve leti.
VI. POGOJI OBRATOVANJA
21. člen
(agregacijsko pravilo za vhodno toplotno moč)
Kadar se odpadni plini dveh ali več ločenih peči v napravi za
sosežig izpuščajo skozi skupni odvodnik, se šteje, da je kombinacija teh peči
ena naprava za sosežig, njihove zmogljivosti pa se za izračun skupne vhodne
toplotne moči seštevajo.
22. člen
(izpust emisij snovi skozi odvodnik)
(1) Odpadni plini iz sežigalnic in naprav za sosežig se
morajo izpuščati nadzorovano skozi odvodnik.
(2) Mejne vrednosti emisij iz te uredbe veljajo za
emisije, ki se izpuščajo skozi odvodnik, pri čemer se po potrebi upošteva
skupna vhodna toplotna moč naprave za sosežig iz prejšnjega člena.
23. člen
(pogoji obratovanja sežigalnice in naprave za sosežig)
(1) Sežigalnica mora obratovati tako, da se doseže
stopnja sežiga, pri kateri je delež TOC v žlindri in pepelu manj kot 3 % ali je
žarilna izguba manj kot 5 % suhe teže materiala. Če je potrebno, se v ta namen
odpadki ustrezno predobdelajo.
(2) Sežigalnica se projektira, opremi, zgradi in
upravlja tako, da se po zadnjem dovodu zraka za sežig plin, ki nastane pri
sežigu odpadkov, na nadzorovan in homogen način ter tudi v najbolj neugodnih
pogojih, za vsaj dve sekundi segreje na temperaturo vsaj 850 °C, merjeno blizu
notranje stene sežigalne komore. Če se sežigajo nevarni odpadki, ki vsebujejo
več kot 1 % halogeniranih organskih snovi, izraženih kot klor, se mora plin
segreti za vsaj dve sekundi na vsaj 1100 °C.
(3) Naprava za sosežig se projektira, opremi, zgradi in
upravlja tako, da se plin, ki nastane pri sosežigu odpadkov, na nadzorovan in
homogen način ter tudi v najbolj neugodnih pogojih, za vsaj dve sekundi segreje
na temperaturo vsaj 850 °C, merjeno blizu notranje stene sežigalne komore.
Če se sosežigajo nevarni odpadki, ki vsebujejo več kot 1 % halogeniranih
organskih snovi, izraženih kot klor, se mora plin segreti za vsaj dve sekundi
na vsaj 1100 °C.
(4) Vsaka sežigalna komora sežigalnice mora biti
opremljena z vsaj enim pomožnim gorilnikom. Ta gorilnik se mora samodejno
vklopiti, kadar po zadnjem dovodu zraka za sežig temperatura zgorevalnih plinov
pade pod temperature iz drugega odstavka tega člena. Pomožni gorilnik se
uporabi tudi ob zagonu in ustavitvi sežigalnice z namenom, da se zahtevane
temperature vzdržujejo ves čas obratovanja in dokler so nesežgani odpadki v
sežigalni komori.
(5) Pomožni gorilnik iz prejšnjega odstavka se ne sme
polniti z gorivi, ki lahko povzročijo višje ali okolju škodljive drugačne emisije
od tistih, nastalih pri zgorevanju plinskega olja, katerega lastnosti so
določene v predpisu, ki ureja fizikalno-kemijske lastnosti tekočih goriv.
(6) Sežigalnice in naprave za sosežig morajo imeti
samodejni sistem za preprečevanje doziranja odpadkov, ki se uporablja:
-       
ob zagonu, dokler se ne doseže temperatura iz drugega in tretjega
odstavka tega člena ali temperatura, določena v skladu z devetim odstavkom tega
člena;
-       
če se temperatura iz drugega in tretjega odstavka tega člena ali
temperatura, določena v skladu z devetim odstavkom tega člena ne vzdržuje;
-       
če se trajne meritve kažejo, da je zaradi motenj ali okvar naprav za
čiščenje odpadnih plinov presežena katera koli mejna vrednost emisij iz priloge
1 in priloge 2 te uredbe.
(7) Infektivni bolnišnični odpadki se morajo naložiti
neposredno v peč, ne da bi se prej mešali z drugimi vrstami odpadkov in brez
neposrednega ravnanja z njimi.
(8) Ne glede na določbi drugega in tretjega odstavka
tega člena se meritev temperature plina lahko meri na drugi reprezentativni točki
sežigalne komore.
(9) Ne glede na določbe prvega do četrtega odstavka tega
člena se lahko za nekatere vrste odpadkov ali nekatere termične postopke sežiga
ali sosežiga odpadkov uporabijo drugačni pogoji obratovanja in temperature, pri
čemer:
-       
pri sežigalnicah taka sprememba pogojev obratovanja ne sme povzročiti
več ostankov ali ostankov z večjo vsebnostjo organskih onesnaževal od
pričakovanih pri obratovalnih pogojih iz prvega do četrtega odstavka tega
člena;
-       
pri napravah za sosežig morajo emisije TOC in CO izpolnjevati mejne
vrednosti emisij iz 1. dela priloge 1 te uredbe;
-       
pri napravah za sosežig, v katerih sosežigajo odpadke v kotlih za lubje
v celulozni in papirni industriji na kraju proizvodnje, in ki so obratovale in
imele dovoljenje za sežiganje pred 28. decembrom 2002, morajo emisije TOC
izpolnjevati mejne vrednosti emisij iz 1. dela priloge 1 te uredbe.
(10) Vsa toplota, pridobljena pri sežigu ali sosežigu,
se zajame, če je to izvedljivo.
24. člen
(usposobljenost osebja in poslovnik)
(1) Upravljavec mora določiti odgovorno osebo za izvajanje
predpisanih postopkov obratovanja sežigalnice ali naprave za sosežig ter
njenega namestnika.
(2) Upravljavec mora zagotavljati ustrezno strokovno
usposobljenost osebja, ki mora biti seznanjeno z najnovejšo preskušeno in na
trgu dostopno tehnologijo sežiga in sosežiga odpadkov, postopki ravnanja z
odpadki ter metodami nadzora nad emisijami, s katerimi se zagotavlja skladnost
z zahtevami iz te uredbe.
(3) Upravljavec sežigalnice ali naprave za sosežig mora
imeti poslovnik za obratovanje sežigalnice ali naprave za sosežig, ki obsega:
-       
naziv upravljavca in opis sežigalnice ali naprave za sosežig,
-       
vrste in količine odpadkov, ki se lahko sežigajo ali sosežigajo v skladu
z okoljevarstvenim dovoljenjem,
-       
podatke o obratovanju naprave in sicer:
a)      obratovalnem
času,
b)      načinu
prevzemanja in preverjanja istovetnosti odpadkov,
c)      načinu
in metodah sežiga odpadkov,
d)      ravnanju
z odpadnimi plini in odpadnimi vodami,
e)      ravnanju
z ostanki,
f)       ravnanju
ob okvarah ali tehnično neizogibnih ustavitvah ali motnjah,
-       
navodila za izvajanje postopkov preverjanja odpadkov,
-       
navodila za začasno skladiščenje odpadkov pred sežigom ali sosežigom,
-       
navodila za redne preglede tehničnih objektov in opreme in vzdrževalna
dela,
-       
navodila za ukrepanje ob okoljski nesreči in
-       
navodila za vodenje in shranjevanje obratovalnega dnevnika.
25. člen
(obratovalni dnevnik)
(1) Upravljavec mora vodenje evidence, določene s
predpisom, ki ureja odpadke, zagotoviti v obliki obratovalnega dnevnika, v
katerega se dnevno vpisujejo podatki o:
-       
količini, vrsti in imetniku prevzetih odpadkov,
-       
preverjanju odpadkov iz 18. člena te uredbe,
-       
ugotovitvah o pomanjkljivi ali napačni dokumentaciji, ki spremlja
dostavljene odpadke, ali dvomljivi istovetnosti odpadkov,
-       
zavrnjenih odpadkih ali začasnem skladiščenju zavrnjenih odpadkov,
-       
količini in vrsti sežganih ali sosežganih odpadkov,
-       
količini in vrsti ostankov,
-       
opravljenih analizah ostankov iz 20. člena te uredbe,
-       
obdelavi ostankov,
-       
vzdrževalnih delih v sežigalnici ali napravi za sosežig,
-       
izrednih ali drugih pomembnih dogodkih glede obratovanja sežigalnice ali
naprave za sosežig, vključno z okvarami sežigalnice, naprave za sosežig ali
posamezne linije za sežig ali sosežig ali tehnično neizogibnimi ustavitvami ali
motnjami v delovanju čistilnih ali merilnih naprav,
-       
izrednimi dogodki v zvezi z izvajanjem obratovalnega monitoringa v
skladu z zahtevami iz te uredbe.
(2) Upravljavec mora obratovalni dnevnik iz prejšnjega
odstavka hraniti do prenehanja obratovanja sežigalnice ali naprave za sosežig.
26. člen
(okvare)
(1) Upravljavec mora v primeru okvare sežigalnice,
naprave za sosežig ali posamezne linije za sežig ali sosežig ali tehnično
neizogibnih ustavitev ali motenj v delovanju čistilnih ali merilnih naprav
takoj, ko je to mogoče, zmanjšati obseg sežiga odpadkov, pri čemer emisije
zaradi sežiga ali sosežiga odpadkov ne smejo preseči mejnih vrednosti iz 2.
točke 1. dela priloge 1 te uredbe, ali jo popolnoma ustaviti do takrat, ko
se ponovno izpolnjeni pogoji za normalno obratovanje, pri čemer se upoštevajo
določbe tretjega do petega odstavka 10. člena te uredbe.
(2) Upravljavec mora o okvari, ima za posledico
preseganje mejnih vrednosti iz te uredbe, takoj obvestiti pristojnega
inšpektorja.
VII. POROČANJE IN OBVEŠČANJE JAVNOSTI
27. člen
(poročanje upravljavca)
(1) Upravljavec mora v poročilu o obdelavi odpadkov, ki
ga pošlje ministrstvu skladno s predpisom, ki ureja odpadke, navesti tudi
podatke o:
-       
polikloriranih bifenilih, pentaklorfenolu, kloru, fluoru, žveplu, težkih
kovinah in drugih onesnaževalih v nevarnih odpadkih,
-       
rezultatih analiz iz četrtega odstavka 20. člena te uredbe.
(2) Upravljavec mora v poročilu o obratovalnem
monitoringu, ki ga pošlje ministrstvu v skladu s predpisom, ki ureja prve
meritve in obratovalni monitoring emisije snovi v zrak iz nepremičnih virov
onesnaževanja ter pogojih za njegovo izvajanje, navesti tudi podatke o motnjah
v delovanju in vzdrževanju merilne opreme iz drugega in tretjega odstavka
15. člena te uredbe.
(3) Upravljavec mora v poročilu o opravljenih občasnih
in trajnih meritvah, ki ga predloži ministrstvu v skladu s predpisom, ki ureja
prve meritve in obratovalni monitoring odpadnih voda, navesti tudi podatke o:
-       
obratovalnem monitoringu emisije snovi pri odvajanju odpadne vode, če se
odpadne vode, ki so nastale pri čiščenju odpadnih plinov, čistijo izven sežigalnice
ali naprave za sosežig;
-       
preveritvah in kalibraciji merilne opreme za trajne meritve iz petega
odstavka 15. člena te uredbe.
28. člen
(informacije o sežigalnicah in napravah za sosežig)
Ministrstvo na svoji spletni strani objavi seznam vseh
sežigalnic in naprav za sosežig ne glede na nazivno zmogljivost.
29. člen
(poročanje Evropski komisiji)
(1) Ministrstvo pošilja Evropski komisiji letna poročila
v elektronski obliki, ki vsebujejo podatke o delovanju sežigalnic in naprav za
sosežig z nazivno zmogljivostjo dve toni ali več na uro, vključno z opisom
poteka procesa sežiga ali sosežiga ter količini emisij v zrak in vodo glede na
mejne vrednosti emisij, določene v okoljevarstvenem dovoljenju.
(2) Ministrstvo na zahtevo predloži Evropski komisiji v
elektronski obliki pogoje obratovanja, vključno z rezultati opravljenih meritev,
ki so bile odobrene v skladu z osmim in devetim odstavkom 23. člena te
uredbe.
(3) Upravljavec sporoči ministrstvu na njegovo zahtevo
podatke za pripravo poročila iz prejšnjega odstavka.
(4) Ministrstvo letno poročilo iz prvega odstavka tega
člena objavi na svoji spletni strani.
VIII. NADZOR
30. člen
(inšpektorji)
Nadzor nad izvajanjem te uredbe opravljajo inšpektorji,
pristojni za varstvo okolja.
IX. KAZENSKE DOLOČBE
31. člen
(prekrški)
(1) Z globo od 5.000 do 15.000 eurov se za prekršek
kaznuje upravljavec, ki je pravna oseba ali samostojni podjetnik posameznik,
če:
-       
nima poslovnika za obratovanje sežigalnice ali naprave za sosežig iz
tretjega odstavka 24. člena te uredbe;
-       
ne vodi evidence v obliki obratovalnega dnevnika ali ga ne hrani do
prenehanja obratovanja v skladu z prvim in drugim odstavkom 25. člena te
uredbe;
-       
v poročilo o obdelavi odpadkov ne vključi informacij v skladu s prvim
odstavkom 27. člena te uredbe;
-       
v poročilo o obratovalnem monitoringu ne vključi informacij v skladu z
drugim odstavkom 27. člena te uredbe;
-       
v poročilo o opravljenih občasnih in trajnih meritvah ne vključi
informacije o obratovalnem monitoringu emisije snovi pri odvajanju odpadne vode
v skladu s tretjim odstavkom 27. člena te uredbe;
-       
na zahtevo ministrstvu ne sporoči podatkov v skladu s tretjim odstavkom
29. člena te uredbe.
(2) Z globo od 1.000 do 2.500 eurov se za prekršek iz
prejšnjega odstavka kaznuje tudi odgovorna oseba upravljavca sežigalnice ali naprave
za sosežig.

Priloga
1: Mejne vrednosti emisij snovi v zrak
Priloga
2: Mejne vrednosti emisij snovi v odpadni vodi
Priloga
3: Obratovalni monitoring

Uredba o sežigalnicah odpadkov in napravah za
sosežig odpadkov (Uradni list RS, št. 8/16) vsebuje naslednje prehodne in
končne določbe:
»X. PREHODNE IN KONČNE DOLOČBE
32. člen
(obstoječa okoljevarstvena
dovoljenja)
(1) Ministrstvo za sežigalnice in naprave za sosežig, ki
so obratovale in imajo pravnomočno okoljevarstveno dovoljenje na dan
uveljavitve te uredbe, po uradni dolžnosti preveri to dovoljenje in ga uskladi
z določbami te uredbe v roku šest mesecev po uveljavitvi te uredbe.
(2) Upravljavec mora obratovanje sežigalnice in naprave za
sosežig uskladiti z okoljevarstvenim dovoljenjem iz prejšnjega odstavka v roku
šest mesecev po njegovi pravnomočnosti.
(3) Postopki za pridobitev okoljevarstvenega dovoljenja
za obratovanje sežigalnice ali naprave za sosežig začeti pred uveljavitvijo te
uredbe se nadaljujejo v skladu z določbami te uredbe.
33. člen
(obstoječa pooblastila za
izdelavo ocene nevarnih odpadkov)
Ne glede na določbo sedmega odstavka 17. člena te uredbe
lahko osebe, ki so pridobile pooblastilo za izdelavo ocene nevarnih odpadkov na
podlagi 21. člena Uredbe o sežiganju odpadkov (Uradni list RS,
št. 68/08 in 41/09), izdelujejo ocene nevarnih odpadkov na podlagi tega
pooblastila še dve leti po uveljavitvi te uredbe.
34. člen
(prenehanje veljavnosti)
(1) Z dnem uveljavitve te uredbe prenehajo veljati
Uredba o sežiganju odpadkov (Uradni list RS, št. 68/08 in 41/09), Uredba o
emisiji snovi v zrak iz sežigalnic odpadkov in pri sosežigu odpadkov (Uradni
list RS, št. 50/01, 56/02, 84/02, 41/04 – ZVO-1 in 76/10) in Uredba o
emisiji snovi pri odvajanju odpadne vode iz naprav za čiščenje odpadnih plinov
sežigalnice odpadkov in pri sosežigu odpadkov (Uradni list RS, št. 51/01,
56/02, 84/02, 41/04 – ZVO-1 in 46/04).
(2) Ne glede na določbo prejšnjega odstavka se tretji
odstavek 6. člena, 7. člen, 21. člen in Priloga 1 Uredbe o
sežiganju odpadkov (Uradni list RS, št. 68/08 in 41/09) uporabljajo do
uveljavitve predpisa, ki ureja oceno nevarnih odpadkov pred sežiganjem.
35. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije, razen določb 17. člena, ki začnejo veljati na
dan uveljavitve predpisa, ki ureja oceno nevarnih odpadkov pred sežiganjem.«.

Uredba o spremembi in dopolnitvi Uredbe o
sežigalnicah odpadkov in napravah za sosežig odpadkov (Uradni list RS, št. 116/21) vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta uredba začne veljati osmi dan po objavi v Uradnem listu
Republike Slovenije.«.