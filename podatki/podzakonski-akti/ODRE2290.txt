1. člen
Ta odredba za izvedbo tradicionalnega
slovenskega zajtrka v vrtcih, osnovnih šolah in zavodih za izobraževanje otrok
in mladostnikov s posebnimi potrebami podrobneje določa:
-       
dan izvedbe tradicionalnega slovenskega zajtrka,
-       
sestavo živil za tradicionalni slovenski zajtrk,
-       
znesek sredstev za financiranje tradicionalnega slovenskega zajtrka na
osebo,
-       
upravičence ter vsebino in obliko zahtevka za povračilo sredstev za
živila za tradicionalni slovenski zajtrk.
2. člen
(1) Tradicionalni slovenski zajtrk se
izvede 21. novembra 2014.
(2) Tradicionalni slovenski zajtrk je
sestavljen iz mleka, masla, kruha, medu in jabolka, ki morajo biti pridelani
oziroma predelani v Sloveniji.
(3) Upravičenci za povračilo sredstev
za živila za tradicionalni slovenski zajtrk so vrtci, osnovne šole in zavodi za
izobraževanje otrok in mladostnikov s posebnimi potrebami (v nadaljnjem
besedilu: upravičenec), ki na dan 21. novembra 2014 izvedejo zajtrk iz
tega člena z vsemi živili iz prejšnjega odstavka.
3. člen
(1) Upravičenec lahko zahteva
povračilo sredstev za živila iz te odredbe, vključno z DDV, do največ 0,43
eurov (brez DDV) na osebo. Če znaša nakup živil za tradicionalni slovenski
zajtrk manj kot 0,43 eurov (brez DDV) na osebo, upravičenec zahteva povračilo
sredstev v višini vrednosti kupljenih živil.
(2) Za izračun povračila sredstev za
živila iz te odredbe posameznemu upravičencu se upošteva:
-       
za vrtec in zavod za izobraževanje otrok in mladostnikov s posebnimi
potrebami: število otrok, vpisanih v Centralno evidenco udeležencev vzgoje in
izobraževanja na dan 30. 9. 2014, ter število vključenih strokovnih
delavcev v oddelkih;
-       
za osnovno šolo: število vpisanih učencev v šolskem letu 2014/2015 in
število vključenih strokovnih delavcev v oddelkih iz podatkov, pridobljenih iz
organizacijskih poročil osnovnih šol za šolsko leto 2014/2015.
(3) Podatke iz prejšnjega odstavka
Ministrstvo za izobraževanje, znanost in šport posreduje Ministrstvu za kmetijstvo
in okolje.
4. člen
Živila, ki se ne porabijo na dan, določen v
2. členu te odredbe, se porabijo za prehrano otrok in učencev upravičenca.
5. člen
Upravičenec pošlje zahtevek za povračilo
sredstev za živila za tradicionalni slovenski zajtrk na Ministrstvo za kmetijstvo
in okolje na obrazcu iz priloge, ki je sestavni del te odredbe.
6. člen
Rok za vlaganje zahtevkov iz prejšnjega
člena je od 21. novembra do 28. novembra 2014.
7. člen
Agencija Republike Slovenije za kmetijske
trge in razvoj podeželja upravičencem na podlagi zahtevka iz 5. člena te
odredbe, ki ga predhodno potrdi Ministrstvo za kmetijstvo in okolje, izplača
sredstva.
8. člen
Ta odredba začne veljati naslednji dan po
objavi v Uradnem listu Republike Slovenije.
Št. 007-288/2014
Ljubljana, dne 11. avgusta 2014
EVA 2014-2330-0175
mag. Dejan Židan l.r.
Minister za kmetijstvo in okolje

Priloga: Zahtevek
za povračilo sredstev za živila za tradicionalni slovenski zajtrk (21. 11.
2014)