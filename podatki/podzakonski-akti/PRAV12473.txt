1. člen
Ta pravilnik ureja obliko in način zadolževanja sistema
enotnega zakladniškega računa (v nadaljnjem besedilu: EZR) države prek
zakladniškega podračuna.
2. člen
(1) Upravljavec sredstev sistema enotnega zakladniškega
računa države (v nadaljnjem besedilu: upravljavec sredstev sistema EZR države)
se lahko za učinkovito upravljanje denarnih sredstev sistema EZR države in za
zagotovitev denarnih sredstev za zadolževanje subjektov, vključenih v enotno
upravljanje sredstev sistema EZR države, zadolžuje z najemanjem likvidnostnih
oziroma kratkoročnih kreditov pri bankah in hranilnicah.
(2) Konec proračunskega leta stanje zadolžitve
upravljavca sredstev sistema EZR države pri bankah in hranilnicah ne sme biti
višje od izkazanega stanja danih likvidnostnih posojil subjektom, vključenih v
enotno upravljanje sredstev sistema EZR države, in ne višje od možnega obsega
zadolževanja teh subjektov.
3. člen
(1) Upravljavec sredstev sistema EZR države lahko najema
likvidnostne oziroma kratkoročne kredite pri bankah in hranilnicah, s katerimi
ima sklenjeno krovno pogodbo o poslovnem sodelovanju.
(2) Obrestna mera za likvidnostne oziroma kratkoročne
kredite se določa na avkcijski način na podlagi ponudb, ki jih posredujejo
banke in hranilnice.
4. člen
Z dnem uveljavitve tega pravilnika preneha veljati Pravilnik o
zadolževanju sistema enotnega zakladniškega računa države (Uradni list RS, št.
18/04).
5. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 007-257/2015
Ljubljana, dne 4. junija 2015
EVA 2015-1611-0061
dr. Dušan Mramor l.r.
Minister
za finance