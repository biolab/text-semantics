1. člen
Ta pravilnik določa najmanjše število
zaposlenih v pokojninski družbi, pogoje, ki jih morajo ti zaposleni izpolnjevati
in način preverjanja teh pogojev, ki jih mora izpolnjevati pokojninska družba,
ki je pridobila dovoljenje za opravljanje poslov prostovoljnega dodatnega
pokojninskega zavarovanja iz druge alinee drugega odstavka 339. člena zakona o
pokojninskem in invalidskem zavarovanju (Uradni list RS, št. 26/03 – prečiščeno
besedilo, 40/03 – odl. US, 63/03‑ZIPRS0304‑A in odl. US – v nadaljnjem
besedilu: zakon).
2. člen
(1) Pokojninska družba, ki je
pridobila dovoljenje za opravljanje poslov prostovoljnega dodatnega
pokojninskega zavarovanja, mora imeti za opravljanje dejavnosti iz druge alinee
drugega odstavka 339. člena zakona ustrezno število usposobljenih delavcev.
(2) Šteje se, da je ustrezno število
zaposlenih za opravljanje poslov prostovoljnega dodatnega pokojninskega zavarovanja
tisto, ki zagotavlja tekoče in nemoteno opravljanje dejavnosti iz druge alinee
drugega odstavka 339. člena zakona.
(3) Šteje se, da je delavec
usposobljen, če izpolnjuje pogoje iz tretjega odstavka 3. člena tega
pravilnika.
3. člen
(1) Za opravljanje poslov upravljanja
s premoženjem pokojninske družbe, mora pokojninska družba, ki je pridobila
dovoljenje za opravljanje poslov prostovoljnega dodatnega pokojninskega
zavarovanja, organizirati upravljanje premoženja kot samostojni organizacijski
del, ki je neposredno podrejen upravi pokojninske družbe, ter funkcionalno in
organizacijsko ločen od drugih organizacijskih delov pokojninske družbe.
(2) Število zaposlenih delavcev v
pokojninski družbi, katerih naloga je upravljanje premoženja, je odvisno od velikosti
pokojninske družbe in velikosti portfelja pokojninske družbe.
(3) Zaposleni delavec, ki opravlja
naloge iz prejšnjega odstavka, mora izpolnjevati naslednje pogoje:
-      
najmanj VII. stopnjo izobrazbe ekonomske smeri – smer finance,
-      
najmanj 5 letne delovne izkušnje kot borzni analitik ali upravitelj
premoženja,
-      
dobro poznavanje tujih in domačih trgov kapitala in vrednostnih
papirjev,
-      
izkušnje s področja analize posameznih vrst vrednostnih papirjev,
analize kapitalskega trga, analize tržnih scenarijev in drugih finančnih
analiz,
-      
izkušnje z upravljanjem finančnih rizikov,
-      
izkušnje s področja vrednotenja naložb in izdelave poročil.
4. člen
(1) Poleg pogojev iz tretjega odstavka
prejšnjega člena mora imeti vsaj en zaposleni delavec opravljen izpit za borznega
posrednika.
(2) Pokojninske družbe morajo v prvih
treh letih po ustanovitvi za opravljanje poslov iz prvega odstavka prejšnjega
člena zaposlovati najmanj 3 delavce, pozneje pa se najmanjše število delavcev,
ki jih mora zaposlovati pokojninska družba, povečuje glede na rast njenega
portfelja.
(3) Osebe, ki opravljajo posle
upravljanja premoženja, morajo biti v pokojninski družbi zaposlene za nedoločen
čas s polnim delovnim časom.
5. člen
Če pokojninska družba, ki je pridobila
dovoljenje za opravljanje dejavnosti prostovoljnega dodatnega pokojninskega
zavarovanja, v skladu s tretjim odstavkom 339. člena zakona prenese upravljanje
premoženja na drugo pravno osebo, mora imeti zaposleno najmanj eno osebo, ki
izpolnjuje pogoje iz tretjega odstavka 3. člena tega pravilnika.
6. člen
Glede načina preverjanja pogojev, ki jih
mora v skladu s tem pravilnikom izpolnjevati pokojninska družba, ter nadzora
nad izpolnjevanjem določb tega pravilnika se smiselno uporabljajo določbe
zakona o zavarovalništvu (Uradni list RS, št. 13/00, 91/00 – popr., 21/01 in
29/03 – odl. US).

Pravilnik o najmanjšem številu zaposlenih v pokojninski družbi ter o
pogojih, ki jih morajo izpolnjevati in načinu preverjanja teh pogojev (Uradni
list RS, št. 100/03) vsebuje naslednjo končno določbo:
»7. člen
Ta pravilnik začne veljati petnajsti dan po
objavi v Uradnem listu Republike Slovenije, uporablja pa se od 1. 1. 2004.«.

Pravilnik o spremembah pravilnika o najmanjšem
številu zaposlenih v pokojninski družbi ter o pogojih, ki jih morajo
izpolnjevati in načinu preverjanja teh pogojev (Uradni list RS, št. 134/03) spreminja 7. člen pravilnika
tako, da se glasi:
»7. člen
Ta pravilnik začne veljati petnajsti dan po
objavi v Uradnem listu Republike Slovenije, uporablja pa se od 30. 4. 2004.«;
 
ter vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.