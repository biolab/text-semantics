I. SPLOŠNA DOLOČBA
1. člen
Ta pravilnik določa vrste, pogoje za
pridobitev in postopek pridobivanja strokovnih nazivov (v nadaljnjem besedilu:
naziv) posameznikov, ki opravljajo delo na področju varstva kulturne dediščine
in arhivskega gradiva (v nadaljnjem besedilu: varstvo), to je na
konservatorskem, konservatorsko-restavratorskem, muzejskem in arhivskem
področju.
II. NAZIVI IN POGOJI ZA NJIHOVO PRIDOBITEV
2. člen
Nazivi na področju varstva so:
1.    
v konservatorski dejavnosti: konservatorski tehnik dokumentalist,
samostojni konservatorski tehnik dokumentalist, konservatorski sodelavec, višji
konservatorski sodelavec, konservator, konservator z magisterijem, konservator
z doktoratom, višji konservator, konservatorski svetovalec, konservatorski
svetnik;
2.    
v konservatorsko-restavratorski dejavnosti: konservatorsko-restavratorski
tehnik, samostojni konservatorsko-restavratorski tehnik,
konservatorsko-restavratorski sodelavec, višji konservatorsko-restavratorski
sodelavec, konservator-restavrator, konservator-restavrator z magisterijem, konservator-restavrator
z doktoratom, višji konservator-restavrator, konservatorsko-restavratorski
svetovalec, konservatorsko-restavratorski svetnik;
3.    
v muzejski dejavnosti: muzejski tehnik, samostojni muzejski tehnik,
muzejski sodelavec, višji muzejski sodelavec, kustos, kustos z magisterijem,
kustos z doktoratom, višji kustos, muzejski svetovalec, muzejski svetnik;
4.    
v arhivski dejavnosti: arhivski tehnik, samostojni arhivski tehnik,
arhivski sodelavec, višji arhivski sodelavec, arhivist, arhivist z
magisterijem, arhivist z doktoratom, višji arhivist, arhivski svetovalec,
arhivski svetnik.
3. člen
(1) Naziv konservatorski tehnik
dokumentalist, konservatorsko-restavratorski tehnik, muzejski tehnik in
arhivski tehnik pridobi posameznik s srednjo strokovno ali splošno izobrazbo
ustrezne smeri, ki je opravil strokovni izpit v skladu s pravilnikom, ki določa
strokovne izpite na področju varstva (v nadaljnjem besedilu: izpit), s področja
varstva, za katero se je usposabljal.
(2) Naziv konservatorski sodelavec,
konservatorsko-restavratorski sodelavec, muzejski sodelavec in arhivski
sodelavec pridobi posameznik, ki ima javno veljavno najmanj višjo strokovno
izobrazbo ustrezne smeri in je opravil izpit s področja varstva, za katero se
je usposabljal.
(3) Naziv konservator,
konservator-restavrator, kustos in arhivist pridobi posameznik, ki ima javno
veljavno najmanj visokošolsko izobrazbo prve stopnje ustrezne smeri in je
opravil izpit s področja varstva, za katero se je usposabljal.
4. člen
Naziv samostojni konservatorski tehnik
dokumentalist, samostojni konservatorsko-restavratorski tehnik, samostojni
muzejski tehnik in samostojni arhivski tehnik lahko pridobi posameznik:
1.    
ki ima najmanj osem let delovnih izkušenj na področju varstva ali sorodnem
področju in je opravil strokovni izpit za pridobitev naziva iz prvega odstavka
prejšnjega člena;
2.    
ki je zbral v skladu s prilogo tega pravilnika najmanj 30 točk na osnovi
strokovnega dela in najmanj 20 točk na osnovi izpopolnjevanja.
5. člen
Naziv višji konservatorski sodelavec, višji
konservatorsko-restavratorski sodelavec, višji muzejski sodelavec in višji
arhivski sodelavec pridobi posameznik:
1.    
ki ima najmanj šest let delovnih izkušenj na področju varstva ali
sorodnem področju in je opravil strokovni izpit za pridobitev naziva iz drugega
odstavka 3. člena tega pravilnika;
2.    
ki je zbral v skladu s prilogo tega pravilnika najmanj 50 točk na osnovi
strokovnega dela in najmanj 30 točk na osnovi izpopolnjevanja.
6. člen
Naziv višji konservator, višji konservator-restavrator,
višji kustos in višji arhivist lahko pridobi posameznik:
1.    
ki ima najmanj šest let delovnih izkušenj na področju varstva ali
sorodnem področju in je opravil strokovni izpit za pridobitev naziva iz
tretjega odstavka 3. člena tega pravilnika;
2.    
ki je zbral v skladu s prilogo tega pravilnika najmanj 200 točk, od
tega:
-  
za naziv višji kustos in višji arhivist: najmanj 100 točk na osnovi
strokovnega dela, najmanj 40 točk na osnovi izpopolnjevanja in najmanj 60 točk
na osnovi objav,
-  
za naziv višji konservator in višji konservator restavrator: najmanj 120
točk na osnovi strokovnega dela, najmanj 40 točk na osnovi izpopolnjevanja in
najmanj 40 točk na osnovi objav.
7. člen
Naziv konservatorski svetovalec,
konservatorsko-restavratorski svetovalec, muzejski svetovalec in arhivski
svetovalec lahko pridobi:
1.    
 posameznik z nazivom iz prejšnjega člena, ki
ima javno veljavno najmanj visokošolsko izobrazbo druge stopnje ustrezne smeri
in po pridobitvi tega naziva najmanj pet let delovnih izkušenj na področju
varstva ali sorodnem področju in ki je zbral v skladu s prilogo tega pravilnika
najmanj 250 točk od pridobitve naziva iz prejšnjega člena, od tega:
-  
za naziv konservatorski svetovalec, muzejski svetovalec in arhivski
svetovalec najmanj 100 točk na podlagi strokovnega dela, najmanj 50 točk na
osnovi izpopolnjevanja in najmanj 100 točk na osnovi objav,
-  
za naziv konservatorsko-restavratorski svetovalec: najmanj 120 točk na
podlagi strokovnega dela, najmanj 50 točk na osnovi izpopolnjevanja in najmanj
80 točk na podlagi objav,
2.    
ali posameznik brez naziva iz prejšnjega člena, ki:
-  
ima javno veljavno najmanj visokošolsko izobrazbo druge stopnje ustrezne
smeri,
-  
ima najmanj 11 let delovnih izkušenj na področju varstva ali sorodnem
strokovnem področju,
-  
je opravil strokovni izpit za pridobitev naziva iz tretjega odstavka 3.
člena in
-  
je zbral najmanj 250 točk v skladu z 1. točko tega člena in 200 točk v
skladu z 2. točko prejšnjega člena.
8. člen
(1) Naziv konservatorski svetnik,
konservatorsko-restavratorski svetnik, muzejski svetnik in arhivski svetnik
lahko pridobi posameznik, ki:
1.    
ima javno veljavno najmanj visokošolsko izobrazbo druge stopnje ustrezne
smeri;
2.    
ima strokovni naziv iz tretjega odstavka 3. člena tega pravilnika;
3.    
ima najmanj 20 let delovnih izkušenj na področju varstva ali sorodnem
strokovnem področju;
4.    
ima vrhunske dosežke na področju arhivskih, konservatorskih, muzejskih
ali konservatorsko-restavratorskih strok ali vrhunske dosežke pri reševanju
strokovnih vprašanj, ki pomenijo velik prispevek arhivski, konservatorski,
muzejski ali konservatorsko-restavratorski dejavnosti in vrhunske dosežke na
področju strokovnega dela;
5.    
je zbral v skladu s prilogo tega pravilnika najmanj:
a)   če ima naziv iz
prejšnjega člena: 500 točk od pridobitve tega naziva, od tega najmanj 300 točk na
podlagi strokovnega dela in najmanj 200 točk na podlagi objav,
b)   če ima naziv iz 6.
člena tega pravilnika: najmanj 500 točk v skladu s 5.a) točko tega člena in
najmanj 250 točk v skladu s 1. točko prejšnjega člena,
c)   če nima naziva iz 6.
člena tega pravilnika: najmanj 500 točk v skladu s 5.a) točko tega člena,
najmanj 250 točk v skladu s 1. točko prejšnjega člena in najmanj 200 točk v
skladu 2. točko 6. člena tega pravilnika;
6.    
ima obsežne in kakovostne objave iz arhiviskega, konservatorskega,
muzejskega ali konservatorsko-restavratorskega področja.
(2) Vrhunski dosežki iz 4. točke prejšnjega
odstavka so izkazani, če je posameznik v kariernem obdobju iz 3. točke prejšnjega
odstavka dosegel vsaj 800 točk iz razdelkov 1.1, 1.2, 2.1, 2.2, 3.1, 3.2, 4.1,
4.2, 5.1, 6.1, 7.1.1 ali 7.1.4, 7.1.2, 7.1.3, 7.1.5, 7.2.1, 7.3.1, 8.1 in 9.1
iz priloge tega pravilnika, pri čemer mora doseči najmanj 300 točk iz
strokovnega dela, najmanj 300 točk iz objav ter najmanj 40 točk iz mentorskega
in izobraževalnega dela.
9. člen
(1) Kot ustrezna izobrazba po tem
pravilniku se šteje tudi enakovredna izobrazba, pridobljena v tujini.
(2) Kot izpit po tem pravilniku se šteje
tudi enakovreden izpit, ki ga je posameznik opravil v tujini. Enakovrednost
izpita preveri komisija iz 11. člena tega pravilnika in o tem poda mnenje.
(3) Posamezniku, ki vloži vlogo za
pridobitev naziva iz prejšnjega člena, ni treba opraviti strokovnega izpita, če
ima naziv visokošolskega učitelja ali znanstvenega delavca, če je pridobljen s
področja varstva.
(4) Kot delovne izkušnje na področju
varstva se štejejo izkušnje, pridobljene v delovnem razmerju ali pri samostojnem
opravljanju poklica na področju varstva po pridobitvi izobrazbe, ki je pogoj za
pridobitev naziva, za katerega je posameznik vložil vlogo, razen če ta
pravilnik ne določba drugače. Kot delovne izkušnje na sorodnem področju se
štejejo delovne izkušnje, pridobljene v delovnem razmerju ali pri samostojnem
opravljanju poklica zunaj področja varstva, po pridobitvi izobrazbe, ki je
pogoj za pridobitev naziva, za katerega je posameznik vložil vlogo, razen če ta
pravilnik ne določa drugače, in s katerimi je posameznik pridobil strokovna
znanja, ki so potrebna za varstvo dediščine. Ustreznost strokovnih znanj,
pridobljenih z delovnimi izkušnjami na sorodnem področju, preveri komisija iz
11. člena tega pravilnika in o tem poda mnenje.
(5) S točkami iz priloge tega pravilnika se
ocenjujejo strokovne kompetence posameznika s področja varstva. Strokovne
kompetence so sestavljene iz strokovnega dela, izpopolnjevanja in objav. Vsak
element strokovnih kompetenc se ocenjuje na podlagi kvantitativnih meril iz
priloge. Merila so izražena v točkah. Točke se seštevajo.
(6) Pri ugotavljanju pogojev za pridobitev
naziva v skladu s tem pravilnikom se upoštevajo točke, dosežene od pridobitve
zadnjega naziva.
(7) Pri presoji izpolnjevanja pogojev za
pridobitev naziva v skladu s tem pravilnikom za posameznika, ki je bil zaposlen
v sorodni dejavnosti, se upoštevajo točke, pridobljene od zaposlitve na
sorodnem področju do vložitve vloge za pridobitev naziva.
III. POSTOPEK PRIDOBIVANJA NAZIVOV
10. člen
(1) Nazive iz 3. člena tega pravilnika
pridobijo posamezniki z opravo izpita. Posameznik izkazuje pridobitev naziva s
potrdilom o opravljenem izpitu, ki ga v skladu s pravilnikom, ki ureja
strokovne izpite, izda posamezniku izpitna komisija.
(2) Druge nazive po tem pravilniku podeli
minister, pristojen za kulturo (v nadaljnjem besedilu: minister) z odločbo, če
so izpolnjeni pogoji, določeni v tem pravilniku, po postopku, predpisanem v tem
poglavju.
11. člen
(1) Minister imenuje komisije za podelitve
nazivov za posamezna področja varstva in komisijo za podeljevanje naziva
svetnik (v nadaljnjem besedilu: komisija).
(2) Komisije obravnavajo vloge iz 14. člena
tega pravilnika in podajajo mnenja o izpolnjevanju pogojev za pridobitev naziva
v skladu s tem pravilnikom. Mnenja komisij morajo biti obrazložena.
12. člen
(1) Vsaka komisija ima predsednika in
najmanj dva člana ter njihove namestnike. Predsednik komisije mora imeti naziv
iz 8. člena tega pravilnika, člani komisije in njihovi namestniki pa najmanj
naziv iz 7. člena tega pravilnika.
(2) V komisiji za podeljevanje naziva
svetnik morajo biti zastopani člani iz arhivskega, konservatorskega, konservatorsko-restavratorskega
in iz muzejskega področja. Ne glede na določbo prejšnjega odstavka morajo imeti
vsi člani te komisije naziv iz 8. člena tega pravilnika ali naziv visokošolskega
učitelja ali znanstvenega delavca s področja varstva po zakonu, ki ureja visoko
šolstvo.
13. člen
(1) Komisije opravljajo svoje delo na
Ministrstvu za kulturo (v nadaljnjem besedilu: ministrstvo), razen komisije za
arhivsko dejavnost, ki svoje delo opravlja pri Arhivu Republike Slovenije (v
nadaljnjem besedilu: arhiv).
(2) Ministrstvo oziroma arhiv opravljata
vsa organizacijska in administrativno-tehnična dela za komisije, spremljata in
skrbita za njihovo nemoteno delo ter hranita dokumentacijo o podeljenih nazivih.
(3) O poteku seje komisije se vodi
zapisnik, ki ga podpišeta predsednik in zapisnikar.
(4) Komisija dela po poslovniku, ki ga
sprejme z večino glasov vseh svojih članov.
14. člen
Posameznik, ki želi pridobiti naziv iz
drugega odstavka 10. člena tega pravilnika, vloži vlogo za pridobitev naziva na
ministrstvo oziroma arhiv. Vloga mora vsebovati:
-      
osebne podatke kandidata in podatke o zaposlitvi,
-      
naziv, ki ga želi kandidat pridobiti,
-      
življenjepis s podatki o strokovnem delu,
-      
in dokazila o izpolnjevanju posameznih pogojev za pridobitev naziva.
15. člen
(1) Vloga za pridobitev naziva mora biti
pripravljena in vložena v skladu z navodili, ki jih na svoji spletni strani
objavi ministrstvo oziroma arhiv.
(2) Če iz navedbe ali dokazila o strokovnih
kompetencah ni mogoče razbrati izpolnjevanja pogoja strokovnih kompetenc ali na
njuni podlagi ni mogoče oceniti strokovne kompetence posameznika, se takšna
navedba oziroma dokazilo ne upošteva.
(3) Komisija za podeljevanje naziva svetnik
lahko za presojo izpolnjevanja pogojev iz 4. in 6. točke prvega odstavka 8.
člena tega pravilnika imenuje ocenjevalca. Ocenjevalec mora izpolnjevati
pogoje, določene v drugem odstavku 12. člena tega pravilnika.
16. člen
(1) Minister odloči o podelitvi naziva z
odločbo po predhodnem mnenju komisije.
(2) Na podlagi odločbe o podelitvi naziva
svetnik ministrstvo izda posebno potrdilo o pridobljenem nazivu svetnik.
(3) Minister podeli naziv:
-      
s 15. majem, če je bila popolna vloga posameznika vložena do vključno
15. aprila;
-      
s 15. novembrom, če je bila popolna vloga posameznika vložena do
vključno 15. oktobra.

Priloga:
Merila za ocenjevanje strokovnih kompetenc s področja varstva

Pravilnik o pridobivanju nazivov na področju
varstva kulturne dediščine in varstva arhivskega gradiva (Uradni list RS, št. 101/08)
vsebuje naslednje prehodne in končne določbe:
»IV. PREHODNE IN KONČNE DOLOČBE
17. člen
(1) Kot ustrezna izobrazba po II. poglavju
tega pravilnika se šteje tudi izobrazba, ki jo je posameznik pridobil po
višješolskih, visokošolskih ali po univerzitetnih študijskih programih na
podlagi določb predpisov, ki v času uveljavitve tega pravilnika ne veljajo več,
in v skladu z zakonom ustreza izobrazbi, določeni s tem pravilnikom.
(2) Izpolnjevanje pogoja izpopolnjevanja iz
četrtega odstavka 9. člena tega pravilnika ni pogoj za pridobitev naziva za
tiste posameznike, ki vložijo vlogo za pridobitev naziva najpozneje v enem letu
od dne, ko ministrstvo objavi program izpopolnjevanja in preverjanja znanja iz
drugega odstavka 104. člena Zakona o varstvu kulturne dediščine (Uradni list
RS, št. 16/08). V tem primeru mora posameznik zbrati določeno število točk na
podlagi strokovnega dela in objav.
(3) Pogoj oprave izpita iz II. poglavja
tega pravilnika ne velja za tiste posameznike, ki so se zaposlili na področju
varstva pred letom 1986.
18. člen
(1) Obstoječi naziv »konservatorski tehnik«
se po tem pravilniku prevede v naziv »konservatorski tehnik dokumentalist«,
obstoječi naziv »samostojni konservatorski tehnik« pa v naziv »samostojni
konservatorski tehnik dokumentalist«.
(2) Posamezniku, ki je razporejen na
delovno mesto konservator z magisterijem, konservator-restavrator z magisterijem,
kustos z magisterijem ali arhivist z magisterijem in ima naziv iz tretjega
odstavka 3. člena tega pravilnika, se ta naziv prevede v naziv konservator z
magisterijem, konservator-restavrator z magisterijem, kustos z magisterijem
oziroma arhivist z magisterijem.
(3) Posamezniku, ki je razporejen na
delovno mesto konservator z doktoratom, konservator-restavrator z doktoratom,
kustos z doktoratom ali arhivist z doktoratom in ima naziv iz tretjega odstavka
3. člena tega pravilnika, se ta naziv prevede v naziv konservator z doktoratom,
konservator-restavrator z doktoratom, kustos z doktoratom oziroma arhivist z
doktoratom.
19. člen
(1) Za vloge, vložene pred uveljavitvijo
tega pravilnika, se glede pogojev za pridobitev nazivov uporabljajo določbe
Pravilnika o pripravništvu, strokovnih izpitih in pridobivanju nazivov za
zaposlene v dejavnostih s področja varstva kulturne dediščine (Uradni list RS,
št. 31/96), razen če niso določbe tega pravilnika ugodnejše za posameznika.
(2) Vloge iz prejšnjega odstavka se
obravnavajo po postopku, kot ga določa pravilnik iz prejšnjega odstavka.
20. člen
Z dnem uveljavitve tega pravilnika se v
delu, kjer so urejene vrste strokovnih nazivov ter pogoji in postopek za pridobivanje
strokovnih nazivov, preneha uporabljati Pravilnik o pripravništvu, strokovnih
izpitih in pridobivanju nazivov za zaposlene v dejavnostih s področja varstva
kulturne dediščine (Uradni list RS, št. 31/96).
21. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o pridobivanju
nazivov na področju varstva kulturne dediščine in varstva arhivskega gradiva
(Uradni list RS, št. 47/10) vsebuje naslednjo prehodno in
končno določbo:
»PREHODNA IN KONČNA DOLOČBA
6. člen
Vloge za pridobitev nazivov, vložene do 15.
aprila 2010, se obravnavajo v skladu s Pravilnikom o pridobivanju nazivov na
področju varstva kulturne dediščine in varstva arhivskega gradiva (Uradni list
RS, št. 101/08).
7. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o strokovnih izpitih in pridobivanju
strokovnih nazivov na področju varstva arhivskega gradiva (Uradni list RS, št. 33/17)
v zvezi z delnim prenehanjem uporabe tega pravilnika določa:
»39. člen
Z dnem uveljavitve tega pravilnika se za
področje varstva arhivskega gradiva prenehata uporabljati Pravilnik o
strokovnih izpitih na področju varstva kulturne dediščine in varstva arhivskega
gradiva (Uradni list RS, št. 101/08 in 23/13) in Pravilnik o pridobivanju
nazivov na področju varstva kulturne dediščine in varstva arhivskega gradiva
(Uradni list RS, št. 101/08 in 47/10).«;
ter vsebuje naslednjo končno določbo:
»42. člen
Ta pravilnik začne veljati petnajsti dan po
objavi v Uradnem listu Republike Slovenije.«.