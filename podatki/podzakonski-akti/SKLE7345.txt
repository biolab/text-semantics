1. SPLOŠNE DOLOČBE
1. člen
(vsebina in namen sklepa)
(1) Ta sklep določa podrobnejša pravila v zvezi
z naložbami borznoposredniške družbe v kvalificirane deleže v osebah nefinančnega
sektorja, in sicer:
(a)    izračun omejitev
naložb v kvalificirane deleže v osebah nefinančnega sektorja in izjeme pri ugotavljanju
izpolnjevanja omejitev,
(b)    obravnavo preseganja
omejitev naložb v kvalificirane deleže v osebah nefinančnega sektorja,
(c)    pravila glede izračunavanja,
spremljanja in poročanja o naložbah v kvalificirane deleže v osebah nefinančnega
sektorja.
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(opredelitev pojmov)
(1) Pojmi, uporabljeni v tem sklepu, imajo enak
pomen kot v določbah Zakona o trgu finančnih instrumentov (Uradni list RS, št. 67/07;
v nadaljevanju: ZTFI), kot na primer:
(a)    kvalificirani delež
v drugem odstavku 5. člena,
(b)    osebe nefinančnega
sektorja v prvem odstavku 193. člena.
(2) Za namen tega sklepa je "kapital borznoposredniške
družbe" seštevek temeljnega kapitala in dodatnega kapitala I iz drugega oziroma
tretjega poglavja Sklepa o izračunu kapitala borznoposredniških družb (Uradni
list RS, št. 80/11; v nadaljevanju: sklep o kapitalu), zmanjšan za odbitne
postavke iz drugega odstavka 30. člena sklepa o kapitalu, razen odbitnih postavk
iz točke (f), (g) in (j).
(3) Borznoposredniška družba, ki izračunava
kapitalsko zahtevo za kreditno tveganje po pristopu na podlagi notranjih bonitetnih
sistemov, pri izračunu dodatnega kapitala I iz drugega odstavka tega člena ne sme
upoštevati pozitivne razlike med zneskom oslabitev in rezervacij za izpostavljenosti,
ki so oblikovane skladno z uporabljenimi računovodskimi standardi in zneskom pričakovane
izgube, ki je izračunan v skladu s četrtim odstavkom 15. člena Sklepa o izračunu
kapitalske zahteve za kreditno tveganje po pristopu na podlagi notranjih bonitetnih
sistemov za borznoposredniške družbe (Uradni list RS, št. 106/07).
2. OMEJITEV NALOŽB IN IZJEME
3. člen
(omejitev naložb v kvalificirane deleže v osebah
nefinančnega sektorja)
(1) Kvalificirani delež borznoposredniške družbe
v posamezni osebi nefinančnega sektorja ne sme presegati 15% kapitala borznoposredniške
družbe.
(2) Vsota vseh kvalificiranih deležev borznoposredniške
družbe v osebah nefinančnega sektorja ne sme presegati 60% kapitala borznoposredniške
družbe.
4. člen
(izjeme od omejitev naložb)
Pri izračunu omejitev iz 3. člena tega sklepa
se ne upoštevajo:
(a)    kvalificirani deleži
v kapitalu v prvih treh letih po pridobitvi, ki jih je borznoposredniška družba
pridobila namesto izpolnitve denarne obveznosti osebe nefinančnega sektorja v postopku
finančnega prestrukturiranja te osebe,
(b)    kvalificirani deleži
v kapitalu, ki jih je borznoposredniška družba pridobila zaradi izvedbe storitev
prve prodaje teh delnic za izdajatelja (underwriting),
(c)    kvalificirani deleži
v kapitalu, ki jih je borznoposredniška družba pridobila za račun stranke pri opravljanju
storitev za to stranko,
(d)    kvalificirani deleži
v kapitalu, ki jih je borznoposredniška družba pridobila z namenom nadaljnje prodaje.
3. PRESEGANJE OMEJITEV NALOŽB
5. člen
(preseganje omejitev naložb v kvalificirane
deleže)
(1) Borznoposredniška družba lahko presega omejitve
iz naslova kvalificiranih deležev iz 3. člena tega sklepa, če je znesek preseganja
omejitve v celoti pokrit s kapitalom. V tem primeru znesek preseganja omejitve postane
odbitna postavka v izračunu kapitala, ki se od temeljnega in dodatnega kapitala
I odšteva v skladu s točko (j) drugega odstavka 30. člena sklepa o kapitalu:
(a)    če borznoposredniška
družba presega omejitve iz prvega odstavka 3. člena tega sklepa, je odbitna postavka
seštevek preseganj kvalificiranih deležev v posamezne osebe nefinančnega sektorja
nad predpisano omejitvijo,
(b)    če borznoposredniška
družba presega omejitev iz drugega odstavka 3. člena tega sklepa, je odbitna postavka
presežek vsote kvalificiranih deležev nad predpisano omejitvijo,
(c)    če borznoposredniška
družba presega obe omejitvi iz prvega in drugega odstavka 3. člena tega sklepa,
je odbitna postavka večja od zneskov, izračunanih po točkah (a) in (b) tega odstavka.
(2) Ne glede na prvi odstavek tega člena borznoposredniški
družbi ni treba zmanjšati kapitala za odbitno postavko po točki (j) drugega odstavka
30. člena sklepa o kapitalu, če pridobi dovoljenje Agencije za trg vrednostnih papirjev
(v nadaljevanju: Agencije). Agencija to dovoljenje izda, če sta izpolnjena naslednja
pogoja:
(a)    pri borznoposredniški
družbi so izkazane izjemne okoliščine, na katere ne more vplivati,
(b)    borznoposredniška
družba bo povečala svoj kapital ali sprejela druge enakovredne ukrepe za uskladitev
z omejitvami iz 3. člena tega sklepa.
(3) Izpolnjevanje pogojev iz drugega odstavka
tega člena borznoposredniška družba dokazuje s predložitvijo naslednje dokumentacije
v okviru zahteve za izdajo dovoljenja:
-      
dokazilo o nastanku izjemnih okoliščin iz točke (a) drugega odstavka tega
člena,
-      
časovni načrt uskladitve z omejitvami iz 3. člena tega sklepa,
-      
opis ukrepov za uskladitev z omejitvami iz 3. člena tega sklepa.
(4) V izreku odločbe o izdaji dovoljenja iz
drugega odstavka tega člena Agencija določi obdobje za uskladitev z omejitvami iz
3. člena tega sklepa ter ukrepe, ki jih mora borznoposredniška družba izvesti zaradi
uskladitve.
(5) Če borznoposredniška družba zahtevo za izdajo
dovoljenja iz tretjega odstavka tega člena vloži nemudoma po prekoračitvi omejitev
iz 3. člena tega sklepa, velja, da v času trajanja postopka o izdaji tega dovoljenja
ne krši predpisanih omejitev.
(6) Ne glede na peti odstavek 547. člena ZTFI
predhodno obvestilo Agenciji za dovoljenje po drugem odstavku tega člena ni potrebno.
4. IZRAČUNAVANJE IN POROČANJE O NALOŽBAH
6. člen
(izračun omejitev naložb na posamični in konsolidirani
podlagi)
(1) Borznoposredniška družba, za katero se na
podlagi prvega odstavka 193. člena ZTFI smiselno uporabljata drugi in tretji odstavek
130. člena Zakona o bančništvu (Uradni list RS, št. 131/06; v nadaljevanju: ZBan-1),
mora izpolnjevati obveznosti, določene s tem sklepom, na posamični podlagi.
(2) Borznoposredniška družba, za katero se na
podlagi drugega odstavka 193. člena ZTFI smiselno uporablja 131. člen ZBan-1, mora
obveznosti, določene s tem sklepom, izpolnjevati tudi na konsolidirani podlagi na
način iz 17. člena Sklepa o nadzoru borznoposredniških družb na konsolidirani podlagi
(Uradni list RS, št. 106/07).
(3) Borznoposredniška družba iz drugega odstavka
tega člena, ki je podrejena finančnemu holdingu, mora obveznosti, določene s tem
sklepom, izpolnjevati na podlagi konsolidiranega finančnega položaja tega finančnega
holdinga, kadar je na podlagi 301. člena ZTFI v zvezi z 287. in 288. členom ZBan-1
Agencija pristojna za nadzor nad to borznoposredniško družbo na konsolidirani podlagi.
7. člen
(poročanje o naložbah v kvalificirane deleže)
(1) Borznoposredniška družba mora zagotoviti
pravilno in pravočasno poročanje Agenciji o:
(a)    vrednosti posameznih
naložb v kvalificirane deleže v osebah nefinančnega sektorja,
(b)    vrednosti skupnega
obsega naložb v kvalificirane deleže v osebah nefinančnega sektorja,
(c)    izpolnjevanju omejitev
iz 3. člena tega sklepa in njihovih preseganjih.
(2) Poročilo iz prvega odstavka tega člena borznoposredniška
družba predloži na obrazcu z oznako NAL, ki je sestavni del tega sklepa.
(3) Borznoposredniška družba mora za izpolnitev
obveznosti iz prvega odstavka tega člena Agenciji predložiti poročilo iz drugega
odstavka tega člena v naslednjih obdobjih:
1.    
borznoposredniška družba iz 152. člena ZTFI po stanju na zadnji dan vsakega
meseca,
2.    
borznoposredniška družba iz prvega odstavka 153. člena ZTFI po stanju na
zadnji dan vsakega trimesečja,
3.    
borznoposredniška družba iz drugega odstavka 153. člena ZTFI po stanju na
zadnji dan vsakega polletja.
(4) Rok za predložitev omenjenega poročila je
do 25. dne v naslednjem mesecu.
(5) Ne glede na tretji odstavek tega člena mora
borznoposredniška družba iz drugega in tretjega odstavka 6. člena tega sklepa za
izpolnitev obveznosti iz prvega odstavka tega člena na konsolidirani podlagi Agenciji
predložiti poročilo iz drugega odstavka tega člena po stanju na zadnji dan vsakega
polletja. Rok za predložitev je najpozneje:
-      
do 31. marca tekočega leta za stanje na dan 31. decembra preteklega leta,
-      
do 31. avgusta za stanje na dan 30. junija tekočega leta.
Naslov poročila iz drugega odstavka tega člena
se dopolni z besedo "konsolidirano".
(6) V primeru posebne zahteve Agencije mora
borznoposredniška družba poročilo iz drugega in četrtega odstavka tega člena izdelati
in predložiti tudi po stanju na dan in v roku, ki ju določi Agencija.
(7) Borznoposredniška družba poroča Agenciji
o podatkih iz drugega odstavka tega člena v elektronski obliki preko spletne strani
Agencije oziroma preko aplikacije ATVPP, ki je dosegljiva na spletni strani Agencije
skupaj z navodili za njeno uporabo.
(8) Če posredovanje
podatkov iz prejšnjega odstavka zaradi izpada povezave oziroma nedelovanja sistema
elektronskega poročanja ni omogočeno, mora borznoposredniška družba o tem najkasneje
v roku za predložitev poročila pisno obvestiti Agencijo in ji ustrezno dokumentacijo
posredovati v pisni obliki v roku dveh delovnih dni po preteku roka za oddajo poročila.
Takoj po vzpostavitvi povezave oziroma takoj po začetku delovanja sistema za elektronsko
poročanje, mora borznoposredniška družba podatke, ki so bili posredovani v pisni
obliki, Agenciji sporočiti tudi na način iz prejšnjega odstavka.

Obrazec
NAL: Poročilo o naložbah v kvalificirane deleže v osebah nefinančnega sektorja

Sklep o naložbah borznoposredniških družb v
kvalificirane deleže v osebah nefinančnega sektorja (Uradni list RS, št. 106/07)
vsebuje naslednjo končno določbo:
»5. KONČNA DOLOČBA
8. člen
(uveljavitev in
začetek uporabe sklepa)
Ta sklep začne veljati naslednji dan po objavi
v Uradnem listu Republike Slovenije, uporabljati pa se začne 1. januarja 2008.«.

Sklep o spremembah in dopolnitvah Sklepa o
naložbah borznoposredniških družb v kvalificirane deleže v osebah nefinančnega
sektorja (Uradni list RS, št. 80/11) vsebuje naslednjo končno določbo:
»3. člen
Ta sklep začne veljati 1. januarja 2012.«.