1. člen
(vsebina in področje uporabe)
(1) Ta sklep podrobneje določa nekatere opcije in
diskrecijske pravice iz prava Unije, ki jih izvaja Banka Slovenije kot
pristojni organ, odgovoren za izvajanje nadzora nad bankami in hranilnicami (v
nadaljnjem besedilu: banke), ter diskrecijske pravice, ki jih izvaja Banka
Slovenije kot imenovani organ, odgovoren za izvajanje člena 124 Uredbe
575/2013/EU.
(2) Sklep se uporablja v zvezi z bankami, za nadzor nad
katerimi je v skladu s členom 6(4) Uredbe Sveta (EU) št. 1024/2013 z dne 15.
oktobra 2013 o prenosu posebnih nalog, ki se nanašajo na politike bonitetnega
nadzora kreditnih institucij, na Evropsko centralno banko (UL L št. 287 z dne
29. 11.2013, str. 63), ter delom IV in členom 147(1) Uredbe (EU) št. 468/2014
Evropske centralne banke z dne 16. aprila 2014 o vzpostavitvi okvira za
sodelovanje znotraj enotnega mehanizma nadzora med Evropsko centralno banko in
pristojnimi nacionalnimi organi ter z imenovanimi nacionalnimi organi (UL L št.
141 z dne 14. 5. 2014, str. 1) pristojna Banka Slovenije.
(3) Ne glede na prejšnji odstavek se 4. člen tega sklepa
uporablja za vse banke.
(4) Kadar se ta sklep sklicuje na določbe drugih predpisov,
se te določbe uporabljajo v njihovem vsakokrat veljavnem besedilu.
2. člen
(opredelitev pojmov)
Pojmi, uporabljeni v tem sklepu, imajo enak pomen kot v
določbah ZBan-3, Uredbe 575/2013/EU, Delegirane uredbe 2015/61/EU in drugih
predpisov, izdanih na njihovi podlagi.
POGLAVJE I
Kapital
3. člen
(člen 89(3) Uredbe 575/2013/EU: uteži tveganja in prepoved
kvalificiranih deležev izven finančnega sektorja)
Brez poseganja v člen 90 Uredbe 575/2013/EU banke pri
izračunu kapitalskih zahtev v skladu z delom 3 Uredbe 575/2013/EU uporabijo
utež tveganja 1 250 % za višjega izmed naslednjih zneskov:
(a)   
znesek kvalificiranih deležev v družbah iz člena 89(1) Uredbe
575/2013/EU, ki presega 15 % sprejemljivega kapitala banke, in
(b)   
skupen znesek kvalificiranih deležev v družbah iz člena 89(2) Uredbe
575/2013/EU, ki presega 60 % sprejemljivega kapitala banke.
POGLAVJE II
Kapitalske zahteve
4. člen
(člen 124(2) Uredbe 575/2013/EU: izpostavljenosti,
zavarovane s hipotekami na stanovanjske nepremičnine)
Banke v zvezi s členom 124(2) Uredbe 575/2013/EU pri
izpostavljenostih, ki so v celoti in popolnoma zavarovane s hipotekami na
stanovanjske nepremičnine, ki se nahajajo na ozemlju Republike Slovenije,
uporabijo utež tveganja 35 % za del kredita, ki ne presega 60 % tržne vrednosti
zadevne nepremičnine.
5. člen
(člen 178(1) Uredbe 575/2013/EU: neplačilo dolžnika)
Banke za kategorije izpostavljenosti, določene v členu
178(1)(b) Uredbe 575/2013/EU, uporabijo standard »več kot 90 dni zamude«.
6. člen
(člen 178(2)(d) Uredbe 575/2013/EU: prag za oceno
pomembnosti kreditne obveznosti v zamudi za namen opredelitve neplačila)
(1) Banke za namen člena 178(2)(d) Uredbe 575/2013/EU pri
ocenjevanju pomembnosti kreditne obveznosti v zamudi upoštevajo prag,
sestavljen iz dveh sestavin:
(a)   
absolutna sestavina je vsota vseh zneskov, že zapadlih v plačilo, ki jih
dolžnik dolguje banki, nadrejeni osebi te banke ali kateri od njenih podrejenih
družb (v nadaljnjem besedilu: kreditna obveznost v zamudi), ki znaša:
(i)    za
izpostavljenosti na drobno 100 EUR;
(ii)   za
izpostavljenosti, ki niso izpostavljenosti na drobno, 500 EUR, in
(b)   
relativna sestavina je enaka deležu, ki ga znesek kreditne obveznosti v
zamudi predstavlja v skupnem znesku vseh bilančnih izpostavljenosti banke,
njene nadrejene osebe ali katere koli od njenih podrejenih družb do tega
dolžnika, z izjemo izpostavljenosti iz naslova lastniških instrumentov, ki
znaša 1 %.
(2) Za banke, ki za izpostavljenosti na drobno uporabljajo
opredelitev neplačila iz točk (a) in (b) prvega pododstavka člena 178(1) Uredbe
575/2013/EU na ravni posamezne izpostavljenosti, se prag iz prvega odstavka
tega člena uporablja na ravni posamezne izpostavljenosti banke, njene nadrejene
osebe ali katere od njenih podrejenih družb do dolžnika.
(3) Šteje se, da neplačilo nastopi, kadar sta omejitev,
izražena kot absolutna sestavina praga, in tudi omejitev, izražena kot
relativna sestavina praga, prekoračeni več kot 90 zaporednih dni.
7. člen
(člen 380 Uredbe 575/2013/EU: oprostitev)
Banke v primeru splošnega izpada sistema poravnave,
klirinškega sistema ali centralne nasprotne stranke v smislu člena 380 Uredbe
575/2013/EU v času, dokler se razmere ne uredijo, uporabljajo naslednje
določbe:
(a)   
bankam ni treba izpolnjevati kapitalskih zahtev iz členov 378 in 379
Uredbe 575/2013/EU in
(b)   
neporavnan posel s strani nasprotne stranke se ne šteje kot neplačilo za
namene kreditnega tveganja.
POGLAVJE III
Velike izpostavljenosti
8. člen
(člen 395(1) Uredbe 575/2013/EU: omejitve velikih
izpostavljenosti)
Omejitev vrednosti velike izpostavljenosti v smislu člena
395(1) Uredbe 575/2013/EU ni nižja od 150 milijonov EUR.
9. člen
(člen 400(2) Uredbe 575/2013/EU: izvzetja)
(1) Izpostavljenosti, navedene v členu 400(2)(a) Uredbe
575/2013/EU, so izvzete iz uporabe člena 395(1) te uredbe za 80 % nominalne
vrednosti kritih obveznic, če so izpolnjeni pogoji iz člena 400(3) te uredbe.
(2) Izpostavljenosti, navedene v členu 400(2)(b) Uredbe 575/2013/EU,
so izvzete iz uporabe člena 395(1) te uredbe za 80 % vrednosti
izpostavljenosti, če so izpolnjeni pogoji iz člena 400(3) te uredbe.
(3) Izpostavljenosti, navedene v členu 400(2)(c) Uredbe
575/2013/EU, ki jih ima banka do družb iz tega člena s sedežem v Uniji, so v
celoti ali delno izvzete iz uporabe člena 395(1) te uredbe, če so izpolnjeni
pogoji iz člena 400(3) te uredbe, kakor so podrobneje opredeljeni v Prilogi I k
Uredbi Evropske centralne banke (EU) 2016/445 z dne 14. marca 2016 o izvajanju
opcij in diskrecijskih pravic, ki so na voljo v pravu Unije (UL L št. 78 z dne
24. 3. 2016, str. 60; v nadaljnjem besedilu: Uredba 2016/445/EU), in če so te
družbe zajete v isti nadzor na konsolidirani podlagi v skladu z Uredbo
575/2013/EU, Direktivo 2002/87/ES Evropskega parlamenta in Sveta z dne 16.
decembra 2002 o dopolnilnem nadzoru kreditnih institucij, zavarovalnic in
investicijskih družb v finančnem konglomeratu, ki spreminja direktive Sveta
73/239/EGS, 79/267/EGS, 92/49/EGS, 92/96/EGS, 93/6/EGS in 93/22/EGS ter
direktivi 98/78/ES in 2000/12/ES Evropskega parlamenta in Sveta (UL L št. 35 z
dne 11. 2. 2003, str. 1) ali enakovrednimi standardi, ki veljajo v tretji
državi, kakor je podrobneje opredeljeno v Prilogi I k Uredbi 2016/445/EU.
(4) Izpostavljenosti, navedene v členu 400(2)(d) Uredbe
575/2013/EU, so v celoti ali delno izvzete iz uporabe člena 395(1) te uredbe,
če so izpolnjeni pogoji iz člena 400(3) te uredbe, kakor so podrobneje
opredeljeni v Prilogi II k Uredbi 2016/445/EU.
(5) Izpostavljenosti, navedene v členu 400(2)(e) do (l)
Uredbe 575/2013/EU, so v celoti, v primeru člena 400(2)(i) pa do najvišjega
dovoljenega zneska, izvzete iz uporabe člena 395(1) te uredbe, če so izpolnjeni
pogoji iz člena 400(3) te uredbe.
(6) Banke ocenijo, ali so izpolnjeni pogoji iz člena 400(3)
Uredbe 575/2013/EU in ustrezne priloge k Uredbi 2016/445/EU, ki se uporablja za
posamezno izpostavljenost. Banka Slovenije lahko to oceno kadar koli preveri in
zahteva, da ji banke za ta namen predložijo dokumentacijo, navedeno v ustrezni
prilogi.
POGLAVJE IV
Likvidnost
10. člen
(člen 12(1)(c)(i) Delegirane uredbe 2015/61/EU: glavni
borzni indeks v državi članici ali tretji državi)
Banke za namen člena 12(1)(c)(i) Delegirane uredbe 2015/61/EU
pri ocenjevanju, ali delnice izpolnjujejo pogoje za uvrstitev med sredstva
stopnje 2B, kot glavne borzne indekse upoštevajo:
(a)   
indekse, navedene v Prilogi I k Izvedbeni uredbi Komisije (EU) 2016/1646
z dne 13. septembra 2016 o določitvi izvedbenih tehničnih standardov v zvezi z
glavnimi indeksi in priznanimi borzami v skladu z Uredbo (EU) št. 575/2013
Evropskega parlamenta in Sveta o bonitetnih zahtevah za in investicijska
podjetja (UL L št. 245 z dne 14. 9. 2016, str. 5);
(b)   
indekse v državi članici ali tretji državi, ki niso navedeni pod točko
(a), ki so jih pristojni organi v relevantni državi
članici ali relevantni javni organi v tretji državi opredelili kot
glavne borzne indekse;
(c)   
indekse, ki niso navedeni pod točkama (a) in (b), ki jih sestavljajo
delnice vodilnih podjetij v ustrezni jurisdikciji.
11. člen
(člen 12(3) Delegirane uredbe 2015/61/EU: podjetniški
dolžniški vrednostni papirji kot sredstva stopnje 2B)
(1) Banke, ki v skladu s svojim statutom iz verskih razlogov
ne smejo držati obrestonosnih sredstev, lahko vključijo podjetniške dolžniške
vrednostne papirje kot likvidna sredstva stopnje 2B, če izpolnjujejo pogoje iz
člena 12(1)(b) Delegirane uredbe 2015/61/EU.
(2) Za banke iz prejšnjega odstavka lahko Banka Slovenije
periodično pregleda zahtevo iz navedenega odstavka ter dovoli izvzetje iz člena
12(1)(b)(ii) in (iii) Delegirane uredbe 2015/61/EU, kadar so izpolnjeni pogoji
iz člena 12(3) te uredbe.
12. člen
(člen 428p(10) Uredbe 575/2013/EU: faktorji potrebnega
stabilnega financiranja za zunajbilančne izpostavljenosti)
Če Banka Slovenije ne določi drugačnih faktorjev potrebnega
stabilnega financiranja za zunajbilančne izpostavljenosti iz člena
428p(10)Uredbe 575/2013/EU, banke za te izpostavljenosti uporabljajo faktorje
potrebnega stabilnega financiranja, ki ustrezajo stopnjam odlivov, ki jih
uporabljajo za produkte iz člena 23 Delegirane uredbe 2015/61/EU.
13. člen
(člen 428q(2) Uredbe 575/2013/EU: določitev obdobja obremenitve
za ločena sredstva)
Banke za obdobje obremenitve sredstev, ki so ločena v skladu
s členom 11(3) Uredbe (EU) št. 648/2012 Evropskega parlamenta in Sveta z dne 4.
julija 2012 o izvedenih finančnih instrumentih OTC, centralnih nasprotnih
strankah in repozitorijih sklenjenih poslov (UL L št. 201 z dne 27. 7. 2012,
str. 1) in s katerimi ne morejo prosto razpolagati, upoštevajo preostalo
zapadlost obveznosti, na katero se nanaša zahteva za ločevanje sredstev.
14. člen
(člen 428aq(10) Uredbe 575/2013/EU: faktorji potrebnega stabilnega
financiranja za zunajbilančne izpostavljenosti)
Banke, ki jim je Banka Slovenije izdala dovoljenje za uporabo
poenostavljene zahteve glede neto stabilnega financiranja iz poglavja 5 naslova
IV šestega dela Uredbe 575/2013/EU, pri določitvi faktorjev potrebnega
stabilnega financiranja za zunajbilančne izpostavljenosti iz člena 428aq(10) te
uredbe smiselno uporabljajo pristop iz 12. člena tega sklepa.
15. člen
(člen 428ar(2) Uredbe 575/2013/EU: določitev obdobja obremenitve
za ločena sredstva)
Banke, ki jim je Banka Slovenije izdala dovoljenje za uporabo
poenostavljene zahteve glede neto stabilnega financiranja iz poglavja 5 naslova
IV šestega dela Uredbe 575/2013/EU, pri določitvi faktorjev potrebnega
stabilnega financiranja za zunajbilančne izpostavljenosti iz člena 428aq(10) te
uredbe smiselno uporabljajo pristop iz 13. člena tega sklepa.

Sklep o izvajanju opcij in diskrecijskih
pravic iz prava Unije (Uradni list RS, št. 105/21) vsebuje naslednje prehodne in
končni določbi:
»POGLAVJE V
Prehodne določbe
16. člen
(člen 429a Uredbe
575/2013/EU: začasna izključitev izpostavljenosti iz mere skupne
izpostavljenosti)
(1) Banka Slovenije na podlagi mnenja Evropske centralne
banke, objavljenega 18. junija 2021, ugotavlja, da obstajajo izredne okoliščine
za namen petega odstavka člena 429a Uredbe 575/2013/EU, na podlagi katerih
lahko banke v obdobju od 28. junija 2021 do 31. marca 2022 iz svoje mere skupne
izpostavljenosti izključijo izpostavljenosti do centralnih bank, opredeljene v
podtočkah (i) in (ii) točke (n) prvega odstavka člena 429a Uredbe 575/2013/EU.
(2) V okviru izpostavljenosti iz podtočke (ii) točke (n)
prvega odstavka člena 429a Uredbe 575/2013/EU se lahko izključijo tiste
izpostavljenosti do centralnih bank Eurosistema, ki se nanašajo na depozite v
okviru mejnega depozita ali na stanja na računih rezerv, vključno s sredstvi,
ki se vodijo za izpolnjevanje zahtev glede obveznih rezerv.
(3) Kot datum začetka izrednih okoliščin se upošteva 31.
december 2019.
(4) Za namen tega člena imajo pojmi »Eurosistem«, »mejni
depozit«, »računi rezerv« in »zahteve glede obveznih rezerv« enak pomen kot v
določbah Sklepa Evropske centralne banke (EU) [2021/1074] z dne 18. junija 2021
o začasni izključitvi nekaterih izpostavljenosti do centralnih bank iz mere
skupne izpostavljenosti glede na pandemijo COVID-19 in razveljavitvi Sklepa
(EU) 2020/1306 (ECB/2021/27) (UL L št. 230I z dne 30. 6. 2021, str. 1).
17. člen
(člen 486(6) Uredbe
575/2013/EU: omejitve glede uporabe predhodnih pravil za postavke navadnega
lastniškega temeljnega kapitala, dodatnega temeljnega kapitala in dodatnega
kapitala)
(1) Za namen člena 486 Uredbe 575/2013/EU znaša v obdobju od
1. januarja 2021 do 31. decembra 2021 veljavni odstotek 10 %.
(2) Nacionalni ukrepi za prenos Direktive 2006/48/ES
Evropskega parlamenta in Sveta z dne 14. junija 2006 o začetku opravljanja in
opravljanju dejavnosti kreditnih institucij (UL L št. 177 z dne 30. 6. 2006,
str. 1) in 2006/49/ES Evropskega parlamenta in Sveta z dne 14. junija 2006 o
kapitalski ustreznosti investicijskih podjetij in kreditnih institucij (UL L
št. 177 z dne 30. 6. 2006, str. 201), na katere se sklicuje Uredba 575/2013/EU,
so Zakon o bančništvu (Uradni list RS, št. 99/10 – uradno prečiščeno besedilo
(52/11 – popravek), 9/11 – ZPlaSS-B, 35/11, 59/11, 85/11, 48/12, 105/12, 56/13,
63/13 – ZS-K in 96/13) in na njegovi podlagi sprejeti predpisi.
18. člen
(člen 500a(2) Uredbe
575/2013/EU: prehodne določbe za velike izpostavljenosti)
Z odstopanjem od člena 395(1) Uredbe 575/2013/EU lahko banke
upoštevajo izpostavljenosti do enot centralne ravni držav in do centralnih bank
držav članic, kadar so te izpostavljenosti denominirane in financirane v domači
valuti druge države članice, v višini naslednjih omejitev:
(a)   
100 % temeljnega kapitala banke do 31. decembra 2023;
(b)   
75 % temeljnega kapitala banke med 1. januarjem in 31. decembrom 2024;
(c)   
50 % temeljnega kapitala banke med 1. januarjem in 31. decembrom 2025.
POGLAVJE VI
Končni določbi
19. člen
(začetek veljavnosti
sklepa)
(1) Ta sklep začne veljati naslednji dan po njegovi objavi v
Uradnem listu Republike Slovenije.
(2) Ne glede na prejšnji odstavek lahko banke določbe tega
sklepa uporabljajo od 28. junija 2021.
20. člen
(prenehanje veljavnosti)
Z dnem začetka veljavnosti tega sklepa preneha veljati Sklep
o izvajanju opcij in diskrecijskih pravic iz prava Unije (Uradni list RS, št.
28/16, 81/18 in 126/20).«.

Sklep
o dopolnitvah Sklepa o izvajanju opcij in diskrecijskih pravic iz prava Unije (Uradni
list RS, št. 67/22)
vsebuje naslednjo končno določbo:
»2. člen
Ta sklep začne veljati petnajsti dan po objavi v Uradnem
listu Republike Slovenije.«.