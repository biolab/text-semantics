1. člen
(vsebina pravilnika)
Ta pravilnik določa:
-       
podračune obveznih dajatev in drugih javnofinančnih prihodkov države,
občin, Zavoda za zdravstveno zavarovanje Slovenije (v nadaljnjem besedilu:
ZZZS) in Zavoda za pokojninsko in invalidsko zavarovanje Slovenije (v
nadaljnjem besedilu: ZPIZ) ter drugih prejemnikov (v nadaljnjem besedilu:
podračuni JFP), na katere zavezanci plačujejo obvezne dajatve in druge
javnofinančne prihodke (v nadaljnjem besedilu: podračuni JFP skupine A), ter
podračune JFP, na katere razporejajo sredstva plačanih obveznih dajatev in
drugih javnofinančnih prihodkov nadzorniki oziroma skrbniki (v nadaljnjem
besedilu: podračuni JFP skupine B),
-       
način plačevanja in razporejanja obveznih dajatev in drugih
javnofinančnih prihodkov (v nadaljnjem besedilu: obvezne dajatve) na podračune
JFP in podračune proračunskih uporabnikov,
-       
obliko in način sporočanja obveznih podatkov s plačilnih nalogov
obveznih dajatev oziroma podatkov, potrebnih za razčlenitev plačil s prehodnih
davčnih in prehodnih carinskih podračunov na podračune prejemnikov, ter
-       
vsebino, obliko, način in roke sporočanja obveznih podatkov o plačilnih
transakcijah, vezanih na plačevanje, razporejanje in razčlenjevanje obveznih
dajatev prejemnikom, nadzornikom in skrbnikom.
2. člen
(pomen izrazov)
Izrazi, uporabljeni v tem pravilniku, pomenijo:
1.     
Podračuni JFP so odprti kot podračuni v sistemih enotnih zakladniških
računov (v nadaljnjem besedilu: EZR) države in občin pri Banki Slovenije in jih
vodi Uprava Republike Slovenije za javna plačila (v nadaljnjem besedilu: UJP)
ter so namenjeni plačevanju in razporejanju obveznih dajatev.
2.     
Obvezne dajatve imajo enak pomen kot v zakonu, ki ureja javne finance.
3.     
Plačilni nalog ima enak pomen kot v zakonu, ki ureja plačilne storitve
in sisteme.
4.     
Nadzornik je proračunski uporabnik ali nosilec javnih pooblastil, ki je
na podlagi zakona pristojen za pobiranje obveznih dajatev, vodenje evidenc
terjatev obveznih dajatev, usklajevanje in poročanje ter izterjavo terjatev
obveznih dajatev.
5.     
Skrbnik je eden od nadzornikov, ki evidentira in razrešuje tista plačila
obveznih dajatev, ki jim ni mogoče določiti nadzornika.
6.     
Prejemnik je proračunski uporabnik oziroma blagajna javnega financiranja
(proračun države, proračuni občin, ZZZS in ZPIZ ter drugi proračunski
uporabniki po zakonu), kateri bodo sredstva obveznih dajatev razporejena.
7.     
Referenca je podatek na plačilnem nalogu, na delu za plačnika in na delu
za prejemnika. Sestavljena je iz modela in sklicevanja na številko. Kontrolne
številke sklicevanja na številko so izračunane po modulu 11, ki je opredeljen v
predpisu, ki ureja plačilna navodila, SEPA direktne obremenitve, izpiske o prometu
in stanju, delne izpise ter obrestne liste v papirni in elektronski obliki.
8.     
Razporejanje obveznih dajatev je prenos plačane obvezne dajatve z enega
podračuna JFP na drug podračun JFP v celoti ali v predpisanih deležih, vračanje
preveč ali napačno plačanih obveznih dajatev, zagotovitev sredstev za vračilo
preveč ali napačno plačanih obveznih dajatev in za namen usklajevanja evidenc o
plačanih in vrnjenih obveznih dajatvah.
9.     
Razčlenitev obveznih dajatev je razčlenitev priliva s prehodnega
davčnega ali prehodnega carinskega podračuna na podračun prejemnika po
posameznih podkontih prihodkov posamezne vrste obveznih dajatev oziroma
razčlenitev odliva s prehodnega davčnega ali prehodnega carinskega podračuna na
podlagi priliva sredstev s podračuna prejemnika po posameznih podkontih
prihodkov posamezne vrste obveznih dajatev.
3. člen
(podračuni JFP)
(1) UJP vodi več vrst podračunov JFP za plačevanje in
razporejanje obveznih dajatev.
(2) Osnovna vrsta podračunov JFP za plačevanje obveznih dajatev
so vplačilni podračuni, na katere se plačujejo obvezne dajatve in razporejajo
obvezne dajatve, ki so bile plačane na zbirne prehodne podračune ali na
prehodne podračune nadzornikov. S teh podračunov se vračajo preveč ali napačno
plačane obvezne dajatve, ki so bile plačane ali razporejene na te podračune.
(3) Za plačevanje obveznih dajatev, ki pripadajo enemu
samemu prejemniku in katerih nadzornik za plačevanje in evidentiranje plačanih
obveznih dajatev je Finančna uprava Republike Slovenije (v nadaljnjem besedilu:
FURS), vodi UJP prehodne davčne in prehodne carinske podračune po posameznih prejemnikih.
S prehodnih davčnih in prehodnih carinskih podračunov se vračajo preveč ali
napačno plačane obvezne dajatve, ki so bile plačane ali razporejene na te
podračune.
(4) Za plačevanje obveznih dajatev, ki pripadajo več
prejemnikom, vodi UJP zbirne prehodne podračune. Na te podračune se obvezne
dajatve razporejajo tudi s prehodnih podračunov nadzornikov. Z zbirnih
prehodnih podračunov se razporejajo plačane obvezne dajatve in se vračajo
preveč ali napačno plačane obvezne dajatve, ki so bile plačane ali razporejene
na te podračune.
(5) Za plačevanje obveznih dajatev in za evidentiranje
plačanih obveznih dajatev imajo lahko nadzorniki pri UJP odprte prehodne
podračune. Na te podračune se lahko vplačuje tudi več vrst obveznih dajatev, ki
pripadajo različnim prejemnikom. Nadzorniki obvezne dajatve, ki so bile plačane
na te podračune, s teh podračunov razporejajo plačane obvezne dajatve in
vračajo preveč ali napačno plačane obvezne dajatve.
(6) UJP ob odprtju podračuna JFP na podlagi prejetega
zahtevka s strani nadzornika oziroma po uradni dolžnosti omogoči nadzorniku
opravljanje njegovih nalog na podračunu JFP.
(7) Ob odprtju podračuna JFP, na katerem je opravljanje nalog
omogočeno več različnim nadzornikom, UJP določi skrbnika na podlagi zahtevka
predlagatelja ali nadzornika za odprtje podračuna JFP. UJP med nadzorniki
posameznega že odprtega podračuna JFP spremeni skrbnika na podlagi obsega
transakcij, izvršenih v zadnjih dvanajstih mesecih pred določitvijo tega
statusa.
(8) Podračun JFP s seznama podračunov JFP
skupine A, ki ima določen model, 19 in 21, ima lahko le enega nadzornika.
4. člen
(seznama podračunov JFP skupine A in skupine B)
(1) UJP v Registru proračunskih uporabnikov dnevno
posodablja podatke o podračunih JFP skupine A in skupine B ter jih v obliki
seznama objavlja na svoji spletni strani. Podatki o podračunih JFP skupine A so
javno dostopni prek spletne aplikacije UJP, ki omogoča dostop do podatkov
Registra proračunskih uporabnikov in njihovih podračunov, ter v Registru
transakcijskih računov, ki ga vodi Agencija Republike Slovenije za javnopravne
evidence in storitve (v nadaljnjem besedilu: AJPES).
(2) Shematični prikaz podračuna JFP v seznamih
podračunov JFP skupine A in skupine B predstavlja podračune, ki so odprti pri
vseh občinah. Shema omogoča prikazovanje seznama podračunov v skrajšani obliki
in je 01EZR-OBČNNNNNkk, 01EZR-844NNNNNkk, 01EZR-888OBČNNkk ali
01100-844OBČNNkk, 01100-888OBČNNkk, če ima občina odprt podračun v EZR države.
Njeni sestavni deli so:
01EZR:    številka enotnega zakladniškega računa;
OBČ:       statistična oznaka občine, povečana za 400;
844:          3-mestno število, ki označuje zbirni prehodni podračun
in je enako pri vseh podračunih JFP občin;
NNNNN:  5-mestno število, ki je enako pri vseh podračunih JFP občin
iste sheme;
NN:          2-mestno število, ki je enako pri vseh podračunih JFP
občin iste sheme in pomeni zadnji dve števili 5-mestnega števila;
kk:            kontrolna številka, izračunana po modulu 97-10, ki je
opredeljen v predpisu, ki ureja plačilna navodila, SEPA direktne obremenitve,
izpiske o prometu in stanju, delne izpise ter obrestne liste v papirni in
elektronski obliki;
888:          3-mestno število, ki označuje prehodni davčni podračun;
999:          3-mestno število, ki označuje prehodni carinski
podračun.
(3) Seznama podračunov JFP skupine A in skupine B
prikazujeta podračune JFP, urejene po skupinah in podskupinah obveznih dajatev.
(4) Seznama podračunov JFP skupine A in skupine B
vsebujeta v vrsticah naslednje podatke:
1.     
številko podračuna JFP in shematični prikaz podračuna JFP,
2.     
naziv podračuna JFP,
3.     
podkonto (6-mestna številka podkonta in kontrolna številka),
4.     
šifro dajatve (4-mestna šifra dajatve, ki jo določi FURS, in kontrolna
številka),
5.     
modele referenc, ki se uporabljajo pri plačevanju,
6.     
nadzornike (4-mestne šifre proračunskih uporabnikov nadzornikov in
kontrolna številka),
7.     
nazive nadzornikov oziroma nazive skupine nadzornikov (kot so upravne
enote, občine, sodišča itd.),
8.     
skrbnika (4-mestna šifra proračunskega uporabnika skrbnika in kontrolna
številka),
9.     
oznako in naziv občine, h kateri pripada podračun JFP,
10.  
zakonodajo (naslov predpisa, ki je podlaga za odprtje podračuna JFP).
5. člen
(razlikovanje podračunov JFP)
(1) Podračuni JFP, na katere se plačujejo obvezne
dajatve, se razlikujejo po pripadnosti sistemu EZR in pripadnosti plačane
obvezne dajatve. Označeni so tako, da prvi dve številki podračuna JFP pomenita,
da je ta podračun odprt pri Banki Slovenije – 01, številke na od tretjem do
petem mestu številke podračuna JFP pa določajo, v katerem sistemu EZR je
podračun JFP. Podračuni JFP v sistemu EZR države imajo oznako 100, podračuni
JFP v sistemih EZR občin pa imajo za oznako veljavno statistično oznako občine,
povečano za 200.
(2) Podračuni JFP občine, ki so v skladu z zakonom, ki
ureja javne finance, vključeni v sistem EZR države, imajo oznako 100.
(3) Pripadnost plačanih obveznih dajatev je označena s
številkami na od šestem do osmem mestu vplačilnega podračuna, razen za plačila
obveznih dajatev na prehodne davčne in prehodne carinske podračune, kot to
določa četrti odstavek tega člena, tako da pomenijo številke:
-       
100 obvezne dajatve, ki pripadajo proračunu države,
-       
200 obvezne dajatve, ki pripadajo ZPIZ za obvezni del zavarovanja,
-       
300 obvezne dajatve, ki pripadajo ZZZS za obvezni del zavarovanja,
-       
veljavne statistične oznake občin, povečane za 400, za obvezne dajatve,
ki pripadajo proračunom občin.
(4) Prehodni davčni podračuni imajo na od šestem do
osmem mestu številke podračuna oznako 888, prehodni carinski podračuni pa oznako
999. Pripadnost plačanih obveznih dajatev iz prejšnjega odstavka je označena s
številkami na od devetem do enajstem mestu številke prehodnega davčnega oziroma
prehodnega carinskega podračuna.
(5) Zbirni prehodni podračuni imajo na od šestem do
osmem mestu številke podračuna oznako 844.
(6) Prehodni podračuni imajo na od šestem do osmem mestu
številke podračuna oznako 845 ali 846.
(7) Podračuni za plačevanje občinskih samoprispevkov
imajo na od šestem do osmem mestu številke podračuna oznako 842.
(8) Podračuni JFP so odprti samo v domači valuti.
6. člen
(obvezni podatki na plačilnem nalogu)
(1) Za pravilno prepoznavanje plačnika, vrste obvezne
dajatve in nadzornika morata biti pri plačilu obvezne dajatve na plačilnem
nalogu navedena aktiven podračun JFP skupine A, ki je objavljen v Registru
transakcijskih računov, ki ga vodi AJPES, in referenca prejemnika, katere
sestava je določena v Prilogi 1, ki je sestavni del tega pravilnika. Ponudniki
plačilnih storitev, razen Banke Slovenije, zavrnejo sprejem plačilnega naloga,
na katerem je naveden podračun JFP skupine A, ki nima reference prejemnika v
skladu s Prilogo 1 tega pravilnika, ali zavrnejo sprejem plačilnega naloga, na
katerem je naveden ukinjen ali neobstoječ podračun JFP skupine A, kot določa
zakon, ki ureja opravljanje plačilnih storitev za proračunske uporabnike.
(2) Model ni predpisan pri tistih podračunih JFP
skupine A, pri katerih model in s tem tudi sestavo reference prejemnika določi
nadzornik.
7. člen
(plačevanje obveznih dajatev in njihovo razporejanje)
(1) Obvezne dajatve se plačujejo v domači valuti na
podračune JFP, ki so določeni v seznamu podračunov JFP skupine A.
(2) Kadar je obvezna dajatev plačana v tuji valuti,
Banka Slovenije znesek plačila samodejno pretvori v domačo valuto.
(3) Nadzornik lahko v gotovini plačano obvezno dajatev
položi na podračun JFP skupine A oziroma jo lahko položi na svoj posebni račun
z ničelnim stanjem, odprt v izbranih poslovnih bankah, v skladu s pravilnikom,
ki opredeljuje dvige ter pologe domače in tuje gotovine neposrednih in
posrednih proračunskih uporabnikov državnega in občinskih proračunov, ZZZS in
ZPIZ prek posebnega računa z ničelnim stanjem. Sredstva s posebnega računa z
ničelnim stanjem se razporedijo na podračun proračunskega uporabnika, ki jih
ustrezno razporedi na podračune JFP.
(4) Kadar je obvezna dajatev plačana ali razporejena na
predpisane vplačilne podračune, UJP na podlagi oznak na od šestem do osmem
mestu številke vplačilnega podračuna, kot so določene v tretjem odstavku 5.
člena tega pravilnika, izdela in izvrši plačilne naloge v breme vplačilnih
podračunov ter v dobro podračunov prejemnikov.
(5) Kadar je obvezna dajatev plačana na predpisan prehodni
davčni ali prehodni carinski podračun, UJP izdela in izvrši plačilni nalog v
breme prehodnega davčnega ali prehodnega carinskega podračuna in v dobro
podračuna prejemnika. FURS za plačila na prehodni davčni podračun prejemniku
zagotovi razčlenitev vseh prilivov po podkontih prihodkov posamezne vrste
obvezne dajatve in jo pošlje UJP prvi naslednji delovni dan, razen če je s tem
pravilnikom določeno drugače. Za plačila na prehodni carinski podračun UJP za
prejemnike pripravi razčlenitev prilivov po podkontih prihodkov posamezne vrste
obvezne dajatve prvi naslednji delovni dan.
(6) Obvezne dajatve, ki pripadajo več prejemnikom in so bile
plačane na zbirne prehodne podračune z oznako 844, UJP razporedi v predpisanih
deležih v breme teh podračunov in v dobro ustreznih vplačilnih oziroma
prehodnih davčnih ali prehodnih carinskih podračunov tako, da izdela in izvrši
plačilne naloge. UJP razporedi predpisane deleže neposredno na podračune
prejemnikov le, kadar je tako določeno s posebnim predpisom.
(7) Občinske samoprispevke, plačane na podračune z oznako
842, UJP razporedi tako, da izdela in izvrši plačilne naloge v breme podračunov
z oznako 842 in v dobro podračunov prejemnikov.
(8) Nadzorniki, ki imajo pri UJP odprte prehodne podračune z
oznakama 845 ali 846, razporedijo obvezne dajatve plačane na te podračune tako,
da izdelajo plačilne naloge v breme teh podračunov in v dobro ustreznih
vplačilnih, zbirnih prehodnih, prehodnih davčnih ali prehodnih carinskih
podračunov ter jih predložijo UJP, da jih izvrši. Nadzorniki lahko pooblastijo
UJP za razporeditev sredstev s svojih prehodnih podračunov. V ta namen mu
sporočijo podračune, na katere se sredstva razporejajo, in njihove deleže
oziroma ključ razporeditve. Nadzorniki, ki med letom sami razporejajo sredstva,
pooblastijo UJP, da po zaključku medbančnega plačilnega prometa razporedi
morebitni ostanek sredstev z njihovih prehodnih podračunov. V pooblastilu
navedejo podračune, na katere se sredstva razporedijo, njihove deleže ter
podatke o referenci plačnika in prejemnika.
(9) Ne glede na prejšnji odstavek lahko organ v postopku
davčne izvršbe s svojega prehodnega podračuna razporedi obvezno dajatev,
izterjano v postopku davčne izvršbe, na prehodni oziroma vplačilni podračun
nadzornika, ki je obvezno dajatev poslal v davčno izvršbo. Nadzornik obvezne
dajatve, prejete na svoj prehodni podračun, ki so že bile poslane v davčno izvršbo
in hkrati evidentirane kot terjatve v korist državnega proračuna, razporedi na
prehodni podračun organa, ki izvaja postopek davčne izvršbe.
(10) UJP praviloma isti dan izvrši razporeditev sredstev v
breme vplačilnih, prehodnih davčnih in prehodnih carinskih podračunov. Za
dajatve, ki so bile plačane v dobro zbirnih prehodnih podračunov z oznako 844
in v dobro prehodnih podračunov z oznako 845, UJP in nadzorniki izvršijo
razporeditev sredstev najpozneje naslednji delovni dan. Ne glede na prejšnji
stavek FURS razporedi obvezno dajatev, ki je bila plačana z nepopolno ali
napačno referenco, na prehodne podračune z oznakama 845 in 846, ko lahko določi
blagajno javnega financiranja, za račun katere pobira plačano obvezno dajatev,
oziroma nadzornika, ki je obvezno dajatev poslal v davčno izvršbo. Na zadnji
dan v letu se razporedijo vsa sredstva s podračunov JFP razen:
-       
sredstev s prehodnih podračunov z oznakama 845 in 846 FURS, ki sredstva
sam razporeja različnim blagajnam javnega financiranja, in jih FURS razporedi
prejemnikom prva dva delovna dneva v letu, ki sledi letu, v katerem so bila
sredstva plačana, ter
-       
sredstev iz naslova takojšnjih plačil, ki jih UJP razporeja na podračune
različnih EZR ali na račune izven EZR in jih prejme po zaključku urnika za
posredovanje zadnjih odlivov na Banko Slovenije, UJP razporedi prejemnikom prvi
delovni dan v letu, ki sledi letu, v katerem so bila sredstva plačana.
(11) Prejemniki evidentirajo sredstva razporejenih plačil iz
prve alineje prejšnjega odstavka kot prihodke leta, v katerem so bila sredstva
plačana na podračune z oznakama 845 in 846.
(12) Način vpisovanja podatkov, potrebnih za spremljanje
plačil, razporeditev plačil, vračil in uskladitev na podračunih JFP, je določen
v Prilogi 1 tega pravilnika.
(13) UJP v dogovorjenih rokih izvrši prenos vnaprej
določenega zneska odstopljenega vira dohodnine za vsako posamezno občino tako,
da za ta znesek obremeni vplačilni podračun odstopljenega vira dohodnine
posamezne občine in odobri podračun proračuna te občine. Sredstva za kritje
nakazil iz prejšnjega stavka se ob dogovorjenih rokih v skupnem znesku
zagotovijo iz sredstev odstopljenega vira dohodnine na podračunu državnega
proračuna za odstopljeni vir dohodnine.
(14) Če UJP napačno razporedi obvezno dajatev, po uradni
dolžnosti to popravi ter o tem obvesti prejemnika in nadzornika.
8. člen
(vračanje preveč ali napačno plačanih obveznih dajatev)
(1) Zahtevek za vračilo preveč ali napačno plačane
obvezne dajatve vloži plačnik obvezne dajatve (v nadaljnjem besedilu: upravičenec)
pri nadzorniku, ki določa plačilo obvezne dajatve in nadzoruje plačilo obvezne
dajatve, ki je predmet zahtevka, oziroma v primeru nerazčiščenih plačil pri
skrbniku. O zahtevku odloči nadzornik oziroma skrbnik tako, kot je urejeno z
zakonom ali drugim predpisom, ki določa naloge in postopke nadzornika oziroma
skrbnika. V primeru utemeljenega zahtevka predloži nadzornik oziroma skrbnik
UJP plačilni nalog v breme prehodnega, vplačilnega, zbirnega prehodnega,
prehodnega davčnega ali prehodnega carinskega podračuna in v dobro računa
upravičenca. Kadar je tako določeno z zakonom ali drugim predpisom, predloži
nadzornik oziroma skrbnik UJP svoj akt o vračilu, UJP pa izdela in izvrši
ustrezni plačilni nalog.
(2) Kadar nadzornik oziroma skrbnik v postopku, kot ga
določa zakon, sam po uradni dolžnosti ugotovi, da je bila obvezna dajatev
preveč ali napačno plačana, odloči o vračilu preveč plačane obvezne dajatve
brez zahtevka upravičenca.
(3) Sredstva za vračilo preveč ali napačno plačanih
obveznih dajatev mora zagotoviti prejemnik teh obveznih dajatev tako, da na
poziv UJP še isti dan ali najpozneje naslednji delovni dan predloži plačilni
nalog v breme svojega podračuna in v dobro vplačilnega, zbirnega prehodnega,
prehodnega, prehodnega davčnega ali prehodnega carinskega podračuna. V primeru
obsežnih vračil nadzornik oziroma skrbnik uskladi s prejemnikom datume in
zneske vračil.
(4) UJP ne pozove prejemnika, naj zagotovi sredstva,
kadar nadzornik oziroma skrbnik:
-       
predloži UJP plačilni nalog tako v breme kot v dobro vplačilnih, zbirnih
prehodnih, prehodnih in prehodnih davčnih podračunov, s katerih UJP razporeja
sredstva istemu prejemniku. Sredstva se zagotovijo iz tekočih prilivov. UJP
izvrši plačilni nalog nadzornika oziroma skrbnika, ko je tekočih prilivov
dovolj za zagotovitev sredstev. Kadar naslednji delovni dan ni dovolj sredstev
iz tekočih prilivov, manjkajoča sredstva zagotovi prejemnik tako, kot je določeno
v prejšnjem odstavku;
-       
ugotovi, da je v postopku razčlenitve obveznih dajatev prišlo do
tehnične napake nadzornika oziroma skrbnika. UJP v tem primeru na podlagi
predhodnega pisnega soglasja, ki ga nadzornik oziroma skrbnik pridobi pri
ministru, pristojnem za finance, izvrši plačilni nalog v breme prehodnega
davčnega podračuna iz tekočih prilivov. UJP izvrši plačilni nalog nadzornika
oziroma skrbnika šele, ko je tekočih prilivov dovolj za zagotovitev sredstev.
Kadar po dveh delovnih dneh ni dovolj sredstev iz tekočih prilivov, manjkajoča
sredstva zagotovi prejemnik tako, kot je določeno v prejšnjem odstavku.
(5) Prejemnik na podlagi podatkov UJP tekoče prilive, ki
so bili porabljeni za zagotovitev sredstev, prikaže na ustreznem podkontu
obveznih dajatev kot povečanje prihodka in hkrati na ustreznem podkontu kot
zmanjšanje prihodka. Ta način se lahko uporablja pod istimi pogoji tudi za
uskladitve in popravke razporejenih prilivov.
(6) Pri vračanju preveč plačane pristojbine za
vzdrževanje gozdnih cest, katerih prejemniki so proračuni občin, se vsa
sredstva za vračilo zagotovijo v breme tekočih prilivov podračuna pristojbine
za vzdrževanje gozdnih cest. Proračuni občin na podlagi podatkov UJP prikažejo
prilive, ki so bili porabljeni za zagotovitev kritja za vračilo, na ustreznem
podkontu pristojbine za vzdrževanje gozdnih cest kot povečanje prihodka in hkrati
kot zmanjšanje prihodka. Za napačna vplačila, izvršena v dobro podračuna za
vzdrževanje gozdnih cest, se uporablja tretji odstavek tega člena.
(7) Za izvršitev vračil oziroma povračil plačanih
obveznih dajatev iz naslova SEPA direktnih obremenitev UJP še isti oziroma najpozneje
naslednji delovni dan izdela plačilni nalog v breme podračuna prejemnika teh
obveznih dajatev in v dobro prehodnega, vplačilnega, zbirnega prehodnega,
prehodnega davčnega ali prehodnega carinskega podračuna ter plačilni nalog v
breme prehodnega, vplačilnega, zbirnega prehodnega, prehodnega carinskega ali
prehodnega davčnega podračuna in v dobro računa upravičenca.
(8) Preveč ali napačno plačano obvezno dajatev na
prehodni podračun nadzornika lahko nadzornik vrne na podlagi utemeljenega
zahtevka ali po uradni dolžnosti v breme prehodnega podračuna, v dobro katerega
je bila obvezna dajatev plačana. Sredstva za vračilo se na prehodnem podračunu
zagotovijo v breme vplačilnega, zbirnega prehodnega, prehodnega davčnega ali
prehodnega carinskega podračuna, na katerega je bila preveč ali napačno plačana
obvezna dajatev razporejena. Nadzorniki v ta namen predložijo UJP v izvršitev plačilni
nalog v breme vplačilnega, zbirnega prehodnega, prehodnega davčnega ali
prehodnega carinskega podračuna in v dobro svojega prehodnega podračuna.
Sredstva, ki so potrebna za vračilo v breme vplačilnega, zbirnega prehodnega,
prehodnega davčnega ali carinskega podračuna, se zagotovijo tako, kot je
določeno v tretjem odstavku tega člena.
(9) Nadzorniki, ki odločajo o vračilih na podlagi
zakona, ki ureja davčni postopek, morajo najprej ugotoviti, ali je mogoče
vračilo v celoti izvršiti ali pa je mogoče s preveč ali napačno plačano obvezno
dajatvijo poravnati druge obvezne dajatve, ki jih upravičenec po poteku roka za
plačilo še ni plačal. V primeru ugotovljenega dolga drugih obveznih dajatev se
vrne razlika med ugotovljenim vračilom in ugotovljenim dolgom. Za ugotovljeni
dolg nadzornik predloži UJP plačilne naloge v breme vplačilnega, zbirnega
prehodnega, prehodnega davčnega ali prehodnega carinskega podračuna, v dobro
katerega je bila obvezna dajatev preveč ali napačno plačana, in v dobro
podračunov, v dobro katerih upravičenec še ni plačal obvezno dajatev.
Nadzornik, UJP in prejemnik v tem primeru ravnajo tako, kot je določeno v
prvem, drugem, tretjem, četrtem ali petem odstavku tega člena.
(10) Če nadzornik v svojem knjigovodstvu izvrši
preknjižbe že plačanih obveznih dajatev, o tem obvesti UJP in prejemnika. V teh
primerih je treba ravnati tako, kot je določeno v prvem, drugem, tretjem in
četrtem odstavku tega člena, razen če gre za preknjižbo obveznih dajatev, ki so
bile plačane na prehodni davčni oziroma prehodni carinski podračun.
(11) Podatki, ki morajo biti vpisani na plačilnih
nalogih za vračila in za zagotovitev sredstev za vračila obveznih dajatev, so
določeni v Prilogi 1 tega pravilnika.
9. člen
(ravnanje s podatki o plačanih, razporejenih in vrnjenih
obveznih dajatvah)
(1) UJP za vsako plačilo, razporeditev ali vračilo
obvezne dajatve na podlagi podatkov, ki jih prejme od Banke Slovenije ali jih v
predpisanih primerih predložijo s plačilnimi nalogi nadzorniki oziroma skrbniki
ali pa jih izdela sam, pošlje podatke o plačilu, razporeditvi ali vračilu
obvezne dajatve ustreznemu prejemniku in ustreznemu nadzorniku oziroma skrbniku
obvezne dajatve najpozneje naslednji delovni dan po tem, ko je bilo plačilo,
razporeditev ali vračilo izvršeno.
(2) UJP na podlagi šifre proračunskega uporabnika pošlje
podatke iz prejšnjega odstavka prejemnikom in nadzornikom oziroma skrbnikom.
(3) Prejemniki plačane obvezne dajatve, razporejene s
prehodnega davčnega oziroma prehodnega carinskega podračuna na podračun
prejemnika, izkažejo na prehodnem podkontu. UJP isti dan, ko mu nadzornik
zagotovi razčlenitev plačanih obveznih dajatev po posameznih podkontih
prihodkov oziroma ko to pripravi sam, navedeno razčlenitev pošlje prejemniku.
Prejemnik razčlenitev prikaže na ustreznem podkontu obvezne dajatve kot
povečanje prihodka in hkrati kot zmanjšanje stanja na prehodnem podkontu. Ta
način se pod istimi pogoji lahko uporablja tudi za uskladitve in popravke
razporejenih prilivov na prehodnih davčnih oziroma prehodnih carinskih
podračunih.
(4) UJP za vsak podračun, na katerega se plačujejo,
razporejajo ali se z njega vračajo obvezne dajatve, vsak delovni dan izdela
izpisek o prometu in stanju na podračunu za pretekli delovni dan.
(5) Izpisek o prometu in stanju na podračunu, na
katerega se plačuje ali se z njega vrača obvezna dajatev, pošlje UJP
nadzorniku, oziroma kadar je na podračunu določenih več nadzornikov, vsakemu
nadzorniku pripadajoči delni izpis o prometu na tem podračunu.
(6) Kadar pri plačilih obveznih dajatev na podračun JFP,
ki ima več nadzornikov, s prvih petih mest sklicevanja na številko odobritve ni
razviden nadzornik, UJP pošlje ta plačila v obliki delnega izpisa o prometu
skrbniku tega podračuna.
(7) UJP pošlje podatke prejemnikom, nadzornikom in
skrbnikom v obliki delnega izpisa o prometu ali izpiska o prometu in stanju
podračuna JFP ali podračuna prejemnika. Prejemniki, nadzorniki in skrbniki na
podlagi prejetih podatkov in v skladu z veljavnimi predpisi dnevno, pravilno in
pravočasno evidentirajo plačane in vrnjene obvezne dajatve.
10. člen
(ravnanje skrbnika, na podračunu JFP z več nadzorniki, s
podatki o plačanih obveznih dajatvah, ki jim na podlagi reference prejemnika ni
mogoče določiti nadzornika)
(1) Skrbnik na podračunu JFP z več nadzorniki dnevno na
podlagi podatkov, prejetih v delnem izpisu, preveri tudi vse plačane obvezne
dajatve, ki jim na podlagi reference prejemnika programsko ni mogoče določiti
nadzornika, in skuša ugotoviti nadzornika, ki mu posamezno plačilo obvezne
dajatve pripada.
(2) Kadar je plačano obvezno dajatev odredil drug
nadzornik, skrbnik plačano obvezno dajatev preusmeri nadzorniku tako, da UJP
predloži plačilni nalog za prenos sredstev. Plačilni nalog za prenos sredstev
na prvih petih mestih sklicevanja na številko odobritve vsebuje pripadajočo šifro
proračunskega uporabnika nadzornika. Skrbnik prenos sredstev evidentira v
skladu z veljavnimi predpisi.
(3) Če plačani obvezni dajatvi ni mogoče določiti
nadzornika, skrbnik plačano obvezno dajatev v svoji evidenci vodi kot
nerazporejeno plačilo vse do prejema pisne zahteve nadzornika, ki je odredil
plačilo obvezne dajatve, ali upravičenca, ko izvede ustrezen prenos ali vračilo
sredstev. Skrbnik prenos ali vračilo sredstev evidentira v skladu z veljavnimi
predpisi.
11. člen
(vpisovanje podatkov, potrebnih za pravilnost izvajanja
postopkov)
Pravilnost izvajanja postopkov vračanja, razporejanja in
razčlenjevanja na podračunih JFP se zagotavlja z vpisom podatkov o referenci
plačnika oziroma prejemnika po posameznih vrstah poslov in modelu 51, ki so
določeni v Prilogi 2, ki je sestavni del tega pravilnika.
12. člen
(mesečno poročanje o obveznih dajatvah in usklajevanje
podatkov)
(1) UJP na podlagi podatkov o razporejenih in
razčlenjenih obveznih dajatvah za prejemnike in druge zainteresirane javne
organe izdela mesečna poročila o:
-       
plačanih in vrnjenih obveznih dajatvah po posameznih podračunih JFP,
-       
plačanih in vrnjenih obveznih dajatvah po posameznih podkontih,
-       
razdelitvi obveznih dajatev, ki pripadajo več prejemnikom.
(2) UJP pošlje poročila iz prejšnjega odstavka ali
zagotovi dostop do podatkov prek svoje spletne aplikacije pristojnim
prejemnikom najpozneje peti delovni dan po koncu meseca, za katerega izdela
poročila.
(3) Prejemniki in nadzorniki uskladijo svoje evidence
najmanj enkrat mesečno na podlagi poročil UJP o plačanih in vrnjenih obveznih
dajatvah. Če ugotovijo, da so nastale razlike v podatkih o plačanih in vrnjenih
obveznih dajatvah, odpravijo ugotovljene razlike po postopkih, ki so določeni v
tem pravilniku za plačila in razporeditve plačanih obveznih dajatev ter za
vračila napačno plačanih obveznih dajatev.
(4) Popravki, ki jih sporočajo nadzorniki UJP za
uskladitev podatkov, se obdelujejo po postopkih vračanja preveč ali napačno
plačanih obveznih dajatev.
13. člen
(poročanje o terjatvah in obveznostih iz naslova obveznih
dajatev)
(1) Nadzornik oziroma skrbnik poroča o odprtih terjatvah
in obveznostih iz naslova obveznih dajatev računovodski službi prejemnika
štirikrat letno, in sicer:
-       
do 5. maja za poročevalsko obdobje od 1. januarja do
31. marca;
-       
do 5. avgusta za poročevalsko obdobje od 1. aprila do
30. junija;
-       
do 5. novembra za poročevalsko obdobje od 1. julija do
30. septembra;
-       
do 5. februarja (naslednjega leta) za poročevalsko obdobje (preteklega
leta) od 1. oktobra do 31. decembra.
(2) Če dan za poročanje o terjatvah in obveznostih iz
naslova obveznih dajatev iz prejšnjega odstavka ni delovni dan, je rok za
poročanje prestavljen na naslednji delovni dan.
(3) Podrobnejša navodila v zvezi s poročanjem iz prvega
odstavka tega člena so objavljena na spletni strani Ministrstva za finance.
(4) Nadzornik poroča o terjatvah in obveznostih iz
naslova obveznih dajatev v elektronski obliki prek spletne aplikacije pri UJP,
v sestavi, ki je določena s pravilnikom, ki opredeljuje plačilna navodila, SEPA
direktne obremenitve, izpiske o prometu in stanju, delne izpise ter obrestne
liste v papirni in elektronski obliki.
(5) Ne glede na prejšnji odstavek nadzornik, ki je
hkrati tudi prejemnik iz naslova obveznih dajatev, poroča o odprtih terjatvah
in obveznostih iz tega naslova v papirni obliki.
14. člen
(dnevno poročanje o razčlenjenih obveznih dajatvah FURS)
(1) UJP zagotovi FURS podatke o vplačanih obveznih
dajatvah na prehodni davčni in prehodni carinski podračun v sestavi, ki omogoča
izdelavo poročila o razčlenitvi obveznih dajatev. Sestava izpiska je objavljena
na spletni strani UJP.
(2) Na podlagi podatkov iz prejšnjega odstavka UJP
izdela poročilo o razčlenitvi obveznih dajatev za prehodni carinski podračun,
ki ga pošlje v dopolnitev FURS, oziroma FURS izdela poročilo o razčlenitvi
obveznih dajatev za prehodni davčni podračun in ga pošlje v dopolnitev UJP.
Sestava poročila je objavljena na spletni strani UJP.
(3) Ne glede na prejšnji odstavek se za zadnji delovni
dan preteklega leta najkasneje do 20. januarja naslednjega leta izdela
dodatno poročilo o razčlenitvi obveznih dajatev za prehodni davčni podračun.
Dodatno poročilo o razčlenitvi obveznih dajatev za zadnji delovni dan
preteklega leta vključuje podatke o plačilih, ki so bila izvršena na prehodne
podračune 845 in 846 pri FURS zadnji delovni dan proračunskega leta in
razporejena po prejemnikih prva dva delovna dneva v letu, ter podatke na
podlagi katerih prejemniki povečajo oziroma zmanjšajo prihodke na ustreznem
podkontu dajatve za zadnji delovni dan proračunskega leta.
(4) UJP poročilo o razčlenitvi obveznih dajatev iz
drugega in tretjega odstavka tega člena pošlje prejemnikom in Ministrstvu za
finance.

Priloga
1: Način vpisovanja podatkov, potrebnih za spremljanje plačil, razporeditev
plačil, vračil in uskladitev na podračunih JFP
Priloga:
Podatki o referencah plačnika in prejemnika po modelu 51

Pravilnik o plačevanju in razporejanju
obveznih dajatev in drugih javnofinančnih prihodkov (Uradni list RS, št. 21/18) vsebuje naslednji končni določbi:
»15. člen
(prenehanje veljavnosti)
Z dnem začetka veljavnosti tega pravilnika prenehata veljati:
-       
Pravilnik o podračunih ter načinu plačevanja obveznih dajatev in drugih
javnofinančnih prihodkov (Uradni list RS, št. 103/10, 48/11, 51/11 –
popr., 102/12, 110/13, 77/16 – ZOPSPU-1),
-       
Pravilnik o načinu plačevanja, razporejanja in sporočanja podatkov
obveznih dajatev in drugih javnofinančnih prihodkov (Uradni list RS, št.
109/10, 48/11, 107/11, 52/12, 85/12, 102/12, 10/13, 106/13, 94/14, 77/16 –
ZOPSPU-1).
16. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembah in dopolnitvi
Pravilnika o plačevanju in razporejanju obveznih dajatev in drugih
javnofinančnih prihodkov (Uradni list RS, št. 56/18) vsebuje naslednjo končno določbo:
»KONČNA DOLOČBA
4. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik
o spremembah in dopolnitvah Pravilnika o plačevanju in razporejanju obveznih
dajatev in drugih javnofinančnih prihodkov (Uradni list RS, št. 18/21)
vsebuje naslednjo končno določbo:
»KONČNA DOLOČBA
3. člen
Ta pravilnik začne veljati petnajsti dan po objavi v Uradnem
listu Republike Slovenije.«.