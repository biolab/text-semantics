1. člen
(vsebina)
(1) Ta pravilnik določa
vsebino in način spremljanja ter poročanja o obsegu izvajanja izbranih vrst
zdravstvenih storitev (v nadaljnjem besedilu: zdravstvene storitve) nad obsegom
programa zdravstvene dejavnosti, dogovorjenim z Zavodom za zdravstveno
zavarovanje Slovenije (v nadaljnjem besedilu: redni obseg programa zdravstvene
dejavnosti) in način določitve višine sredstev nerealiziranega programa
storitev obveznega zdravstvenega zavarovanja (v nadaljnjem besedilu:
nerealizirani program).
(2) Ta pravilnik velja
za izvajalce zdravstvene dejavnosti, ki opravljajo zdravstveno dejavnost v
mreži javne zdravstvene službe (v nadaljnjem besedilu: izvajalci).
2. člen
(obseg programa nad rednim obsegom programa zdravstvene
dejavnosti in plačilo po realizaciji)
Realizacijo zdravstvenih storitev, ki so izvedene nad rednim
obsegom programa zdravstvene dejavnosti, izvajalci poročajo Zavodu za
zdravstveno zavarovanje Slovenije (v nadaljnjem besedilu: ZZZS) na enak način
kot realizacijo rednega obsega programa zdravstvene dejavnosti.
3. člen
(višina sredstev nerealiziranega programa)
(1) Mesečna višina
sredstev nerealiziranega programa, namenjenih za zdravstvene storitve, se
izračuna kot 1/12 sredstev za zdravstvene storitve, načrtovanih v finančnem
načrtu ZZZS za posamezno koledarsko leto. Višina sredstev nerealiziranega
programa storitev obveznega zdravstvenega zavarovanja se izračuna tako, da se
od načrtovane vrednosti zdravstvenih storitev za posamezni mesec v letu 2023
oziroma za posamezni kvartal odšteje vrednost zdravstvenih storitev iz obračuna
in vrednost prejetih računov v tem mesecu oziroma kvartalu.
(2) Če je razlika
sredstev nerealiziranega programa iz prejšnjega odstavka negativna, ZZZS
izstavi ministrstvu, pristojnemu za zdravje (v nadaljnjem besedilu:
ministrstvo) zahtevek za povračilo razlike iz državnega proračuna.
(3) Priloga zahtevku za
povračilo razlike sredstev nerealiziranega programa iz državnega proračuna je
vrednost opravljenih zdravstvenih storitev po posameznih izvajalcih
zdravstvenih storitev.
(4) ZZZS februarja 2024
pripravi končni letni obračun za opravljene zdravstvene storitve, na podlagi
katerega se ugotovi stanje nerealiziranega programa v preteklem letu oziroma
obseg realiziranega programa nad rednim obsegom programa zdravstvene
dejavnosti. Če se na podlagi končnega letnega obračuna za opravljene
zdravstvene storitve ugotovi, da je bilo iz državnega proračuna izplačanih
preveč sredstev, ZZZS ta sredstva vrne v državni proračun. Če pa se ugotovi, da
je bilo iz državnega proračuna izplačanih premalo sredstev, ZZZS izstavi
ministrstvu zahtevek za izplačilo razlike v tej višini.
4. člen
(mesečno poročilo o obsegu izvajanja zdravstvenih storitev)
(1) ZZZS najpozneje do
konca meseca, ki sledi mesecu opravljenih zdravstvenih storitev, ministrstvu
posreduje poročilo o obsegu izvajanja zdravstvenih storitev v posameznem mesecu
in skupaj za pretekle mesece ter obsegu izvajanja zdravstvenih storitev v
enakem obdobju v letih 2019, 2020, 2021 in 2022.
(2) Poročilo iz
prejšnjega odstavka je sestavljeno iz treh delov, in sicer:
-       
splošnega poročila z zbirnimi podatki,
-       
podrobnega poročila in
-       
poročila o razmerju med opravljenimi zdravstvenimi storitvami javnih
zdravstvenih zavodov in izvajalcev s koncesijo.
(3) Splošno poročilo z
zbirnimi podatki obsega naslednje podatke:
-       
primarna dejavnost: število obiskov v fizioterapiji,
-       
specialistična ambulantna dejavnost: število obravnav v specialističnih
ambulantah na sekundarni ravni skupaj po vrstah obravnav,
-       
akutna bolnišnična obravnava: realizacija skupin primerljivih primerov
in ločeno prospektivni program,
-       
zobozdravstvo: splošni zobozdravstveni pregled zaradi protetike – prvi,
število obiskov v ortodontiji.
(4) Iz podrobnega
poročila mora biti razvidno, ali gre za javni zdravstveni zavod ali za
izvajalca s koncesijo.
(5) Poročilo o razmerju
med opravljenimi zdravstvenimi storitvami javnih zdravstvenih zavodov in
izvajalcev s koncesijo se pripravi na ravni posamezne vrste zdravstvene
dejavnosti na način, da se primerja sredstva za opravljene zdravstvene
storitve, ki so jih opravili javni zdravstveni zavodi oziroma izvajalci s
koncesijo.
5. člen
(določitev razmerja med posameznimi izvajalci zdravstvenih
storitev)
ZZZS za posamezno vrsto zdravstvene dejavnosti na podlagi
poročanih podatkov izvajalcev za obdobje od 1. januarja do 31. julija 2023 izračuna delež sredstev za
opravljene zdravstvene storitve, ki so jih opravili izvajalci s koncesijo
oziroma javni zdravstveni zavodi. Tako izračunani delež sredstev predstavlja
podlago za spremljanje razmerja med izvajalcema iz prejšnjega stavka.
KONČNA DOLOČBA
6. člen
(začetek veljavnosti in uporabe)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. avgusta 2023.
Št. 0070-215/2023
Ljubljana, dne 24. julija 2023
EVA 2023-2711-0116
V funkciji ministra za zdravje
dr. Robert Golob
predsednik vlade