I. SPLOŠNE DOLOČBE
1. člen
(vsebina)
Ta pravilnik določa varnostne zahteve, tehnične pogoje, dokumentacijo
in varnostne ukrepe za izvajanje ognjemetov ter druge pogoje za pravne osebe,
podjetnike in fizične osebe, ki izvajajo ognjemete, z namenom zagotavljanja
varnosti življenja in zdravja ljudi, premoženja, varstva okolja in javnega
reda.
2. člen
(pomen izrazov)
Izrazi, uporabljeni v tem pravilniku, imajo naslednji pomen:
1.     
izvajanje ognjemetov je priprava in izvedba pirotehničnih učinkov po
naročilu ali vsaka uporaba pirotehničnih izdelkov kategorije 3, ki jih lahko
uporabljajo le strokovno usposobljene osebe, ter kategorij 4, T2 in P2;
2.     
izvajalec ognjemeta je pravna oseba ali podjetnik, ki ima ustrezno
dovoljenje za promet s pirotehničnimi izdelki v skladu z 9. členom Zakona o
eksplozivih in pirotehničnih izdelkih (v nadaljnjem besedilu: zakon);
3.     
odgovorna oseba za izvajanje ognjemeta je oseba, ki odgovarja za
pravilno izvedbo ognjemeta in ima veljaven certifikat za odgovorno osebo pri
izvajanju ognjemetov;
4.     
oseba, ki izvaja ognjemet, je oseba, ki je strokovno usposobljena za
izvajanje ognjemetov in ima veljaven certifikat za izvajanje ognjemetov;
5.     
izvajalec ognjemeta, ki pripravlja in izvaja pirotehnične učinke s
pirotehničnimi izdelki kategorij T2 in P2 (v nadaljnjem besedilu: izvajalec
specialnih pirotehničnih učinkov) je pravna oseba ali podjetnik, ki ima
ustrezno dovoljenje za promet s pirotehničnimi izdelki v skladu z 9. členom
zakona;
6.     
odgovorna oseba za izvajanje specialnih pirotehničnih učinkov je oseba,
ki odgovarja za pravilno izvedbo specialnih pirotehničnih učinkov in ima
certifikat za odgovorno osebo pri izvajanju specialnih pirotehničnih učinkov;
7.     
oseba, ki izvaja specialne pirotehnične učinke, je oseba, ki je
specialistično strokovno usposobljena za uporabo pirotehničnih izdelkov za
odrska prizorišča in ima veljaven certifikat za ravnanje s pirotehničnimi
izdelki;
8.     
mesto izvedbe ognjemeta obsega izstrelišče, varnostno cono in varnostni
odmik;
9.     
ureditev mesta izvedbe ognjemeta pomeni celovito ureditev izstrelišča z
izvedbo varnostnih ukrepov, določitvijo varnostne cone in varnostnega odmika
ognjemeta, kot so opredeljeni v elaboratu;
10.  
varnostna cona je območje, nad katerim se načrtuje aktiviranje
pirotehničnih snovi ali je mogoče pričakovati padajoče trdne ali goreče nevarne
delce;
11.  
varnostni odmik je minimalna varnostna razdalja med izstreliščem in
mestom za gledalce ter objekti;
12.  
zavarovanje izstrelišča ognjemeta pomeni označitev izstrelišča ognjemeta
in omejitev dostopa z redarji, trakovi, usmerjevalnimi ograjami ali drugimi
primernimi sredstvi in opozorilnimi tablami ter izvajanje drugih, v elaboratu
določenih varnostnih ukrepov;
13.  
izstrelitveni pripomočki so stojala, nosilci, podloge in podobni
pripomočki, namenjeni za pritrjevanje in usmerjanje izstrelitvenih cevi ter
pritrjevanje in usmerjanje pirotehničnih izdelkov;
14.  
izstrelitvena cev (možnar) je namensko izdelana cev za izstreljevanje
ognjemetnih izdelkov z zaprtim dnom in gladkimi notranjimi stenami;
15.  
skupni nosilec izstrelitvenih cevi (možnarjev) je ogrodje, ki omogoča
vpetje več izstrelitvenih cevi skupaj;
16.  
utrditev izstrelitvenih pripomočkov in utrditev pirotehničnih izdelkov
na izstrelišču je varnostni ukrep, ki zagotavlja, da se izstrelitveni
pripomočki ali pirotehnični izdelki ne morejo prevrniti in tako usmeriti
izstrelka v napačno smer;
17.  
ročno neposredno aktiviranje je ročno vžiganje s pomočjo ognja (plinski
gorilnik, minerske vžigalice ipd.);
18.  
ročno električno aktiviranje je ročno vžiganje s pomočjo električnega
vžigalnika;
19.  
računalniško aktiviranje je računalniško vodeno vžiganje s pomočjo
električnega vžigalnika;
20.  
posamično aktiviranje je vžiganje samo enega pirotehničnega izdelka;
21.  
serijsko aktiviranje je serijsko vžiganje vsaj treh pirotehničnih izdelkov,
medsebojno povezanih z vžigalno vrvico ali pirotehničnimi zakasnilci;
22.  
ognjemet s talnim učinkom je ognjemet, katerega skrajni domet in polje
delovanja ne presegata višine 30 m, pirotehnični učinek pa deluje neposredno iz
nosilca;
23.  
ognjemet z učinkom v zraku je ognjemet, katerega skrajni domet in polje
delovanja sta nad 30 m višine, pirotehnični učinek pa zagotavlja eksplozija
izstrelka;
24.  
pozdravna bomba je ognjemetna bomba z glavnim učinkom poka;
25.  
svetlobna bomba je ognjemetna bomba z glavnim učinkom svetlobe;
26.  
večstopenjske ognjemetne bombe so tiste bombe, katerih deli učinkujejo
med njenim letom na različnih višinah;
27.  
lastnosti pirotehničnega izdelka so predvsem vrsta, kaliber, masa,
oblika in drugi dejavniki, ki določajo njegov domet, širino razleta in
predvideno varnostno cono;
28.  
zatajeni pirotehnični izdelki so tisti pirotehnični izdelki, ki se ob
prižiganju z ustreznimi sredstvi ne aktivirajo, ali pa se aktivirajo, vendar v
zraku ne eksplodirajo in padejo celi na tla;
29.  
skrajni domet in polje zatajenega pirotehničnega izdelka je skrajna
razdalja med točko izstrelitve in točko padca zatajenega pirotehničnega
izdelka;
30.  
načini nepravilnega delovanja pirotehničnih izdelkov so: eksplozija v
izstrelitveni cevi, prezgodnji ali prepozni učinek, padec zatajenega
pirotehničnega izdelka na tla;
31.  
NEM je skupna neto masa eksplozivnih snovi v pirotehničnih izdelkih.
II. VARNOSTNE ZAHTEVE ZA IZVAJANJE OGNJEMETOV
3. člen
(izbira mesta za izvajanje ognjemeta)
Odgovorna oseba za izvedbo ognjemeta je pri izbiri mesta za
izvedbo ognjemeta dolžna upoštevati, da:
-       
mesto izvedbe ognjemeta ni v bližini objektov ali območij, kjer se po
določbah drugega in tretjega odstavka 4. Člena tega pravilnika ognjemeta ne sme
izvajati;
-       
je izstrelišče ognjemeta mogoče zavarovati in varnostno cono določiti
tako, da se prepreči dostop osebam, ki ne sodelujejo pri izvajanju ognjemeta;
-       
izstrelišče ognjemeta omogoča postavitev vseh izstrelitvenih pripomočkov
in pirotehničnih izdelkov tako, da je osebi, ki izvaja ognjemet, omogočen dober
pregled nad dogajanjem med izvajanjem ognjemeta;
-       
se lahko zagotovi varno mesto za osebe, ki izvajajo ognjemet, reševalce
in gasilce.
4. člen
(omejitve za izvajanje ognjemetov z učinkom v zraku)
(1) Za izvajanje ognjemetov z učinkom v zraku je potrebno dovoljenje
Direktorata za civilno letalstvo v skladu z določbo 114. člena Zakona o
letalstvu (Uradni list RS, št. 113/06 – uradno prečiščeno besedilo), če se
izvajajo:
-       
znotraj horizontalnih mej nadzorovanih con (CTR – Control Zone) javnih
letališč: Jožeta Pučnika Ljubljana, Edvarda Rusjana Maribor, Portorož in
Cerklje ob Krki;
-       
v polmeru šestih kilometrov od referenčnih točk drugih javnih letališč
ali
-       
na način, da učinki ognjemeta segajo 150 m ali višje nad terenom.
(2) Zaradi ogrožanja varnosti in čezmerne obremenitve okolja
s hrupom se ognjemeti z učinkom v zraku ne smejo izvajati:
-       
v neposredni okolici bolnišnic, zdravilišč in okrevališč;
-       
v neposredni okolici objektov z lahko vnetljivimi snovmi;
-       
ob avtocestah;
-       
pod daljnovodi in v njihovi neposredni okolici;
-       
ob nadzemskih naftovodih in nadzemskih plinovodih;
-       
v neposredni okolici zdravstvenih domov, šol, vrtcev, športnih dvoran in
igrišč ter objektov in prostorov, namenjenih za opravljanje verskih obredov, če
v njih med izvajanjem ognjemeta poteka dejavnost;
-       
v zavarovanih območjih in na območjih habitatov zavarovanih vrst, če je
z aktom o zavarovanju ali z drugim predpisom s področja ohranjanja narave tako
določeno.
(3) Oddaljenost izstrelišča ognjemeta od objektov iz prve, druge,
tretje in šeste alineje prejšnjega odstavka mora biti najmanj trikratna
razdalja minimalnega varnostnega odmika, iz četrte in pete alineje prejšnjega
odstavka pa najmanj dvakratna razdalja minimalnega varnostnega odmika.
(4) Ognjemet z učinkom v zraku se ne sme izvesti, če piha veter
v katerikoli smeri s hitrostjo nad 40 km/h, merjeno dva metra nad tlemi
izstrelišča.
5. člen
(časovna omejitev izvajanja ognjemeta)
Izvajanje ognjemeta mora biti zaključeno najkasneje do 22.00
ure, razen kadar pristojni upravni organ v dovoljenju za izvedbo javne
prireditve v okviru programa prireditve dovoli organizatorju izvedbo ognjemeta
v kasnejšem času.
III. DOKUMENTACIJA ZA IZVEDBO OGNJEMETA
6. člen
(elaborat izvedbe ognjemeta)
(1) Pred vsako izvedbo ognjemeta mora izvajalec ognjemeta izdelati
elaborat izvedbe ognjemeta, ki mora vsebovati:
1.     
podatke o naročniku ognjemeta (ime, priimek in prebivališče fizične
osebe oziroma firma ali ime in sedež pravne osebe ali podjetnika);
2.     
podatke o izvajalcu ognjemeta (firma ali ime in sedež pravne osebe ali
podjetnika);
3.     
podatke o odgovorni osebi za izvedbo ognjemeta (ime in priimek, EMŠO,
prebivališče, telefonska številka mobilnega telefona) in dokazila o njeni
strokovni usposobljenosti;
4.     
podatke o osebah, ki izvajajo ognjemet (ime in priimek) in dokazila o
njihovi strokovni usposobljenosti;
5.     
podatke o ostalih sodelujočih pri izvedbi ognjemeta in navedbo osebe, ki
jih nadzira in usmerja pri delu (ime in priimek, zadolžitev);
6.     
kraj in čas začetka postavljanja ognjemeta na izstrelišču, čas začetka
in trajanja ognjemeta in predviden čas, v katerem bo območje izstrelišča
ponovno varno (dostopno gledalcem in drugim osebam);
7.     
načrt izvedbe ognjemeta, ki mora vsebovati naslednje podatke:
- 
vrsta in število uporabljenih pirotehničnih izdelkov z navedbo kalibra
in kategorij, v katere so razvrščeni;
- 
način aktiviranja (ročno ali računalniško, posamično ali serijsko –
vrvično ali električno);
- 
vrsta in kaliber izstrelitvenih cevi (kovinske, stekloplastične, HDPE –
polietilen visoke gostote);
- 
sredstva za aktiviranje;
- 
skupna neto masa eksplozivnih snovi, ki bodo uporabljene;
- 
izračun skrajnega dometa in polja zatajenega pirotehničnega izdelka;
- 
domet izstrelkov pri predvidenem kotu izstreljevanja;
- 
zavarovanje izstrelišča pred nepooblaščenim vstopom;
8.     
varnostne ukrepe za gledalce – varnostni odmik;
9.     
ukrepe varstva pred požarom;
10.  
zavarovanje izstrelišča (varnostni ukrepi za izstrelišče);
11.  
ukrepe v primeru zatajenih pirotehničnih izdelkov;
12.  
ukrepe po izvedbi ognjemeta;
13.  
dokazilo o zavarovanju dejavnosti izvajanja ognjemetov in višini
zavarovanja;
14.  
žig izvajalca in podpis odgovorne osebe izvajalca ognjemeta.
(2) Elaboratu izvedbe ognjemeta mora biti priložena skica, izdelana
v merilu, ki vsebuje:
-       
vrisano mesto izstrelišča s predvideno višino in skrajnimi dometi ter
koordinatami in nadmorsko višino mesta izstrelišča;
-       
označitev zavarovanja izstrelišča;
-       
označeno mesto za gasilce, reševalce ter gledalce.
(3) Elaborat izvedbe ognjemeta mora biti napisan v slovenskem
jeziku in ga mora imeti odgovorna oseba na kraju izvedbe ves čas pri sebi.
7. člen
(poročilo o ognjemetu)
(1) Odgovorna oseba za izvajanje ognjemeta po končanem ognjemetu
izdela pisno poročilo o izvedbi in morebitnih odstopanjih glede na elaborat
(smer in hitrost vetra, zakasnitve predvidenih vžigov, premiki izstrelitvenih
cevi, ukrepi, izvedeni po ognjemetu ipd.).
(2) Poročilo in elaborat je izvajalec ognjemeta dolžan hraniti
tri leta.
IV. VARNOSTNI UKREPI ZA IZVAJANJE OGNJEMETA
8. člen
(ureditev izstrelišča ognjemeta in njegovo zavarovanje)
Odgovorna oseba za izvajanje ognjemeta mora poskrbeti, da v
skladu z elaboratom ustrezno zavaruje izstrelišče ognjemeta od trenutka, ko
nanj pripelje prve pirotehnične izdelke.
9. člen
(utrditev izstrelitvenih pripomočkov in pirotehničnih
izdelkov)
(1) Utrditev izstrelitvenih pripomočkov in pirotehničnih
izdelkov mora biti izvedena tako, da ob sproščanju sil pri vžiganju ne pride do
odmika od predvidene smeri izstrelitve. Naklon izstrelitvenih cevi mora biti
tak, da se izstrelki razletijo nad varnostno cono in vsi delci oziroma ostanki
izstrelkov padajo le v tem območju. Izstrelitvene cevi se ne smejo usmerjati
proti gledalcem.
(2) Za utrditev se sme uporabljati le brezhibne izstrelitvene
cevi in izstrelitvene pripomočke ter materiali, ki ne predstavljajo dodatne
nevarnosti ob eksploziji pirotehničnega izdelka.
10. člen
(utrditev izstrelitvenih cevi glede na kaliber)
(1) Izstrelitvene cevi kalibra do 105 mm se v skupnem nosilcu
utrdijo tako, da je razmik med posameznimi izstrelitvenimi cevmi najmanj ¼ kalibra.
Pri izstrelitvenih ceveh kalibra nad 105 mm do 205 mm mora ta razmak znašati
najmanj en kaliber, izstrelitvene cevi kalibra nad 205 mm pa morajo biti
utrjene posamično. V primeru serijskega vžiganja je v enem skupnem nosilcu
lahko največ 20 izstrelitvenih cevi kalibra do 105 mm, od 105 mm do 150 mm pa
največ sedem izstrelitvenih cevi.
(2) Utrditev izstrelitvenih cevi kalibra nad 205 mm je treba izvesti
tako, da se ⅔ izstrelitvene cevi zakoplje v tla ali pa se ustrezno obsuje ali
obloži. Širina obsutja mora zagotavljati stabilnost in varnost pred razletom.
11. člen
(določanje varnostnega odmika)
(1) Odgovorna oseba za izvedbo ognjemeta mora v elaboratu določiti
varnostni odmik glede na lastnosti in nevarnosti uporabljenih pirotehničnih
izdelkov.
(2) Pri določitvi varnostnega odmika je treba upoštevati:
-       
navodilo proizvajalca o načinu uporabe pirotehničnega izdelka;
-       
lastnosti pirotehničnih izdelkov;
-       
način in možne posledice nepravilnega delovanja pirotehničnih izdelkov;
-       
hitrost in smer vetra ter njun vpliv na odmik pirotehničnega izdelka od
načrtovane krivulje leta;
-       
kot izstreljevanja glede na navpičnico;
-       
odmik zaradi Magnusovega učinka, posebej za krogelne in valjaste
izstrelke.
(3) Pri določitvi varnostnega odmika za ognjemet z učinkom v
zraku mora odgovorna oseba za izvedbo ognjemeta upoštevati še:
-       
da se varnostni odmik določi glede na lokacijo različnih uporabljenih
izstrelkov na izstrelišču;
-       
da se varnostni odmik določi po načelu 1 mm kalibra = 0,80 m odmika (pri
bombi kalibra 100 mm je odmik 80 m), pri serijskem aktiviranju pa se varnostni
odmik poveča za 20%;
-       
da se poleg varnostnega odmika iz prejšnje alineje prištejeta še
Magnusov učinek, in sicer za krogelne bombe po formuli 3,8 m na cm premera
oziroma za valjaste bombe 2,4 m na cm premera in efekt vetra.
(4) Pri izstreljevanju večstopenjskih valjastih bomb se
varnostni odmik poveča za 20%.
(5) Če mesto izvedbe ognjemeta dopušča večji varnostni odmik
v nasprotni smeri od smeri gledalcev, se lahko izstrelitvene cevi usmerijo
stran od gledalcev. Pri kotu vsaj 10° od navpičnice v nasprotni smeri od smeri
gledalcev se lahko varnostni odmik od gledalcev zmanjša za 20%. Varnostni odmik
v smeri izstrelitve pa se posledično poveča v skladu s tabelo 1, ki je kot
priloga sestavni del tega pravilnika in je objavljena skupaj z njim.
(6) Varnostni odmik je treba pri ognjemetu z učinkom v zraku
zaradi hitrosti vetra pod 40 km/h povečati v skladu s tabelo 2, ki je kot
priloga sestavni del tega pravilnika in je objavljena skupaj z njim.
12. člen
(združljivost pirotehničnih izdelkov)
(1) Pri pripravi ognjemeta mora odgovorna oseba za izvedbo ognjemeta
ločiti pozdravne bombe kalibra 105 mm in več od ostalih ognjemetnih bomb. Na
mestu izstreljevanja morajo biti ti izdelki ločeni na medsebojni razdalji
najmanj en meter.
(2) Prepovedana je uporaba kovinskih izstrelitvenih cevi za
izstreljevanje pozdravnih bomb.
(3) Pozdravne bombe kalibra 105 mm ali več se ne smejo povezovati
v serije.
V. TEHNIČNI POGOJI ZA IZVEDBO OGNJEMETA
13. člen
(aktiviranje ognjemeta)
(1) Ognjemet se aktivira na način, ki je določen z elaboratom
izvedbe ognjemeta.
(2) V primeru ročnega neposrednega aktiviranja mora biti zagotovljen
čas do izstrelitve pirotehničnega izdelka, da se oseba, ki izvaja ognjemet,
lahko varno umakne vsaj pet metrov.
(3) V primeru kombiniranega aktiviranja morajo biti
izstrelitvene cevi z vžiganjem s pomočjo ognja ločene od izstrelitvenih cevi z
električnim vžiganjem (ročnim ali računalniškim). Razdalja med njimi mora biti
najmanj pet metrov.
(4) Vsi izstrelki kalibra nad 155 mm se lahko aktivirajo le električno.
Minimalna oddaljenost osebe, ki izvaja ognjemet, mora biti vsaj 10 m od
izstrelitvenih cevi. Električno aktiviranje je obvezno tudi za ognjemetne
izstrelke kalibra pod 155 mm, kadar ni mogoče zagotoviti varnega umika osebe,
ki izvaja ognjemet, vsaj pet metrov od izstrelišča (npr. izstrelišča na
splavih).
(5) Ponovno polnjenje izstrelitvenih cevi med izvajanjem ognjemeta
ni dovoljeno.
14. člen
(sredstva za aktiviranje)
Za električno aktiviranje lahko oseba, ki izvaja ognjemet, uporablja
le vžigalne strojčke, namenske vžigalne pulte ali računalnike.
15. člen
(uporaba pirotehničnih izdelkov za odrska prizorišča)
Pri izvedbi pirotehničnih učinkov na odrih, v zaprtih
prostorih in na prostem, vključno s specialnimi filmskimi učinki, je treba
upoštevati značilnosti pirotehničnih izdelkov za odrska prizorišča, kot so:
-       
trajanje, višina in premer učinka;
-       
navodila proizvajalca, če je izdelek namenjen za uporabo v zaprtih
prostorih;
-       
navodila za pravilno postavitev oziroma utrditev;
-       
kakršnakoli druga navodila oziroma opozorila.
16. člen
(splošni varnostni ukrepi pri uporabi pirotehničnih izdelkov
za odrska prizorišča)
(1) Vse naročnikove pooblaščene osebe, ki se lahko nahajajo v
območju, kjer se bodo izvedli pirotehnični učinki (rekviziterji, scenski
tehniki, nastopajoči ipd.), morajo biti seznanjene z mestom postavitve
pirotehničnih izdelkov, varnostno cono in ukrepi zavarovanja izstrelišča.
(2) Od začetka postavljanja do končne uporabe oziroma odstranitve
pirotehničnih izdelkov za odrska prizorišča mora biti prisotna požarna straža.
(3) Če se v območju, kjer se bodo izvedli pirotehnični
učinki, lahko nahajajo naročnikove pooblaščene osebe, je poleg vsakega
pirotehničnega izdelka treba namestiti viden napis ali znak »PREPOVEDANO
KAJENJE« in napis »OGNJEMET«, s črkami višine vsaj dva cm. Če so te osebe
tujci, se poleg napisa v slovenskem jeziku doda še napis v angleškem jeziku.
(4) Pred vžiganjem pirotehničnih izdelkov za odrska
prizorišča oseba, ki izvaja specialne pirotehnične učinke, preveri, da se v
območju, kjer se bodo pirotehnični učinki izvedli, ne nahajajo nepooblaščene
osebe in da so odrski pirotehnični izdelki še vedno nameščeni v skladu z
elaboratom.
(5) Pirotehnični izdelki za odrska prizorišča se lahko
aktivirajo le električno.
(6) Posamezni pirotehnični izdelki za odrska prizorišča se ne
smejo povezovati v serije.
17. člen
(varnostni ukrepi pri uporabi pirotehničnih izdelkov za
odrska prizorišča v zaprtih prostorih)
(1) Pirotehnični izdelki za uporabo v zaprtem prostoru morajo
biti posebej izdelani in označeni za uporabo v zaprtih prostorih.
(2) Če uporaba določenega pirotehničnega izdelka za odrska
prizorišča zahteva začasno izključitev sistema aktivne požarne zaščite, mora
biti s tem seznanjen varnostno nadzorni center izvajalca požarnega varovanja.
Odgovorna oseba izvajalca požarnega varovanja mora biti med uporabo
pirotehničnega izdelka za odrska prizorišča prisotna. Takoj ko nevarnost lažnih
alarmov mine, je treba vzpostaviti normalno delovanje sistema aktivne požarne
zaščite.
18. člen
(prepoved izvedbe ognjemeta)
(1) Odgovorna oseba za izvedbo ognjemeta neposredno pred
začetkom izvedbe ognjemeta preveri, ali so zagotovljeni in izpolnjeni vsi
varnostni ukrepi, ki so določeni v elaboratu.
(2) Ognjemet se ne sme izvesti:
-       
če niso zagotovljeni in izvedeni vsi potrebni varnostni ukrepi za varno
izvedbo ognjemeta;
-       
če se v območju varnostne cone nahajajo gledalci ali druge osebe;
-       
če vremenske razmere ne dopuščajo varne izvedbe ognjemeta (hitrost in
smer vetra, nevihta, strele).
19. člen
(prekinitev ognjemeta)
Kadar odgovorna oseba za izvedbo ognjemeta med izvajanjem ognjemeta
ugotovi, da je neposredno ogroženo življenje in zdravje ljudi, premoženje ali
okolje, ognjemet takoj prekine.
Po odpravi nevarnosti se lahko izvajanje ognjemeta nadaljuje.
20. člen
(ukrepi po izvedbi ognjemeta)
Po izvedbi ognjemeta odgovorna oseba za izvedbo ognjemeta pregleda
izstrelišče in varnostno cono, po preteku 20 minut pa še izstrelitvene cevi.
Morebitne zatajene pirotehnične izdelke odgovorna oseba za izvedbo ognjemeta
odstrani v skladu z navodili proizvajalca.
VI. ZAHTEVE ZA IZVAJALCE OGNJEMETOV ALI SPECIALNIH
PIROTEHNIČNIH UČINKOV
21. člen
(posebne zahteve za izvajalce ognjemetov)
(1) Pri pripravi in izvedbi ognjemeta mora odgovorna oseba izvajalca
ognjemetov poskrbeti za ustrezno osebno varovalno opremo ter izvesti druge
ukrepe, določene v elaboratu izvedbe ognjemeta, predpisih o varnosti in zdravju
pri delu, tehničnih zahtevah za proizvode in ugotavljanju skladnosti ter predpisih
o varstvu okolja.
(2) Ukrepe iz prejšnjega odstavka mora izvajalec ognjemetov opredeliti
v izjavi o varnosti z oceno tveganja skladno s predpisi o varnosti in zdravju
pri delu.
22. člen
(obvezna oprema pri izvajanju ognjemeta)
Poleg osebne varovalne opreme je treba pri izvajanju ognjemeta
imeti in uporabljati še:
-       
merilec hitrosti vetra;
-       
sredstva za obveščanje in signalizacijo;
-       
opozorilne table in trakove;
-       
sredstva za osvetlitev.
23. člen
(delovna oprema pri izvajanju ognjemeta)
Izvajalec ognjemetov mora skladno s predpisi o varnosti in
zdravju pri delu zagotoviti brezhibno delovno opremo, ki ne ogroža varnosti in
zdravja ljudi, premoženja in okolja. Osebe, ki izvajajo ognjemet, morajo
uporabljati varno delovno opremo.
24. člen
(zahteve za delovna mesta)
(1) Glede na značilnost delovnega mesta in naravo dela mora
izvajalec ognjemetov na delovnih mestih, kjer se izvaja priprava ognjemeta,
zagotoviti, da nista ogrožena varnost in zdravje delavcev pri delu.
(2) Izvajalec ognjemetov mora glede na posebnost dejavnosti tudi
z ustrezno organizacijo dela preprečiti ali omejiti tveganja za varnost in
zdravje delavcev in predvideti ukrepe za izredne okoliščine.
25. člen
(pogoji za uvedbo novega pirotehničnega izdelka)
Odgovorna oseba izvajalca ognjemetov je dolžna pred vsako
uvedbo novega pirotehničnega izdelka seznaniti osebe, ki izvajajo ognjemete, z
načinom uporabe in varnim ravnanjem s takim izdelkom.
VII. KONČNI DOLOČBI
26. člen
(prenehanje uporabe prejšnjega predpisa)
Z dnem uveljavitve tega pravilnika se preneha uporabljati Pravilnik
o izvajanju ognjemetov (Uradni list RS, št. 103/05).
27. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-234/2008/5
Ljubljana, dne 17. oktobra 2008
EVA 2008-1711-0040
Dragutin Mate l.r.
Minister
za notranje zadeve

Priloga:
Povečanje varnostnega odmika v metrih glede na kot nagiba v smeri izstrelitve