1. SPLOŠNE DOLOČBE
1. člen
(vsebina sklepa)
Ta sklep podrobneje določa:
1.     
merila primernosti nasprotnih strank, s katerimi se lahko sklepajo posli
varovanja pred tveganji z uporabo pogodb o izvedenih finančnih instrumentih za
vključitev teh pogodb v kritno premoženje hipotekarnih oziroma komunalnih
obveznic (v nadaljevanju kritno premoženje);
2.     
dokumentacijo, ki jo je treba zagotoviti v zvezi s pogodbami o izvedenih
finančnih instrumentih;
3.     
druga pravila za uporabo pogodb o izvedenih finančnih instrumentih.
2. člen
(opredelitev pojmov)
Pojmi, uporabljeni v tem sklepu, imajo enak pomen kot v
določbah Zakona o hipotekarni in komunalni obveznici (Uradni list RS, št.
123/21; v nadaljevanju ZHKO-2).
2. ZAHTEVE, KI VELJAJO ZA POGODBE O IZVEDENIH FINANČNIH
INSTRUMENTIH
3. člen
(merila primernosti nasprotnih strank, s katerimi se lahko
sklepajo posli varovanja)
(1) Izdajatelj lahko pogodbe o izvedenih finančnih
instrumentih vključuje v kritno premoženje le, če so te sklenjene z osebami iz
prvega in drugega odstavka 2. člena Zakona o finančnih zavarovanjih (Uradni
list RS, št. 67/11 – uradno prečiščeno besedilo, 82/13 in 90/15 – odl. US),
razen z osebami iz 8. točke drugega odstavka istega člena.
(2) V primeru sklenitve pogodb o izvedenih finančnih
instrumentih s kreditnimi institucijami se upoštevajo omejitve glede stopenj
kreditne kakovosti, kot izhajajo iz točke c prvega odstavka 129. člena Uredbe
(EU) št. 575/2013 Evropskega parlamenta in Sveta z dne 26. junija 2013 o
bonitetnih zahtevah za kreditne institucije in investicijska podjetja ter o
spremembi Uredbe (EU) št. 648/2012 (UL L št. 176 z dne 27. 6. 2013, str. 1),
zadnjič spremenjene z Izvedbeno uredbo Komisije (EU) 2021/1043 z dne 24. junija
2021 o podaljšanju prehodnih določb iz Uredbe (EU) št. 575/2013 Evropskega
parlamenta in Sveta v zvezi s kapitalskimi zahtevami za izpostavljenosti do
centralnih nasprotnih strank (UL L št. 225 z dne 25. junija 2021, str. 52) (v
nadaljevanju: Uredba 575/2013/EU) ob upoštevanju omejitev glede višine vseh
izpostavljenosti do kreditnih institucij iz prvega a odstavka 129. člena Uredbe
575/2013/EU, razen kadar pogodbe o izvedenih finančnih instrumentih prispevajo
k minimalni ravni presežnega zavarovanja v skladu z devetim odstavkom 28. člena
ZHKO-2, pri katerem ne veljajo omejitve glede višine izpostavljenosti do
kreditnih institucij.
4. člen
(dokumentacija, ki jo je treba zagotoviti v zvezi s
pogodbami o izvedenih finančnih instrumentih)
(1) Dokumentacija v zvezi s pogodbami o izvedenih finančnih
instrumentih, ki jo mora zagotoviti izdajatelj, vključuje najmanj naslednjo dokumentacijo:
-       
pogodbo oziroma podrobnosti v zvezi s sklenjenim poslom z izvedenimi
finančnimi instrumenti in spremembami posla s pripadajočo krovno pogodbo v
zvezi s poslom z izvedenimi finančnimi instrumenti;
-       
ustrezno dokumentacijo v zvezi z izpolnjevanjem obveznosti iz predpisov
s področja izvedenih finančnih instrumentov, predvsem glede tehnik zmanjševanja
tveganja, kliringa in poročanja repozitorijem sklenjenih poslov;
-       
ustrezno dokumentacijo v zvezi z izpolnjevanjem obveznosti iz predpisov
s področja trgovanja s finančnimi instrumenti, predvsem glede transparentnosti,
mest trgovanja in poravnave;
-       
ustrezno dokumentacijo glede zagotavljanja skladnosti poslovanja s
predpisi na področju bonitetnega nadzora;
-       
ustrezno dokumentacijo glede zagotavljanja skladnosti poslovanja z
drugimi predpisi, povezanimi s sklepanjem poslov z izvedenimi finančnimi
instrumenti.
(2) Dokumentacija v zvezi s pogodbami o izvedenih finančnih
instrumentih, ki jo mora zagotoviti izdajatelj, vključuje tudi predhodno
soglasje, pridobljeno v pisni obliki s strani skrbnika kritnega premoženja in
nasprotne stranke v pogodbi o izvedenem finančnem instrumentu, na podlagi
katerega se lahko izvede vključitev pogodb o izvedenih finančnih instrumentih v
kritno premoženje ter izključitev še ne v celoti poravnanih terjatev oziroma
obveznosti iz pogodbe o izvedenem finančnem instrumentu iz kritnega premoženja.
5. člen
(druga pravila za uporabo pogodb o izvedenih finančnih
instrumentih)
(1) Pogodbe o izvedenih finančnih instrumentih se lahko v
kritno premoženje vključujejo le, če so sklenjene na podlagi standardiziranih
pogodb.
(2) Izdajatelj lahko v kritno premoženje vključuje le tiste
pogodbe o izvedenih finančnih instrumentih, ki prispevajo k zmanjševanju
tveganja iz sredstev kritnega premoženja oziroma k zmanjševanju tveganja zaradi
obrestne in/ali valutne neusklajenosti med kritnim premoženjem in obveznostmi
na podlagi izdanih hipotekarnih oziroma komunalnih obveznic.
3. KONČNA DOLOČBA
6. člen
(začetek veljavnosti)
Ta sklep začne veljati 8. julija 2022.
Ljubljana, dne 25. januarja
2022
Boštjan Vasle
predsednik
Sveta Banke Slovenije