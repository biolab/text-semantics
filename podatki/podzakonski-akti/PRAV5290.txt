I. SPLOŠNE DOLOČBE
1. člen
(namen pravilnika)
Ta pravilnik podrobneje določa postopke izvajanja komasacije
ter merila in kriterije za novo razdelitev zemljišč na območju občinskega
lokacijskega načrta.
2. člen
(komasacijsko območje)
Meja komasacijskega območja je enaka meji občinskega
lokacijskega načrta, ki predvideva ureditev lastniške strukture s komasacijo (v
nadaljnjem besedilu: lokacijski načrt).
3. člen
(podatki o lastništvu nepremičnin in drugih stvarnih
pravicah)
(1) Podatki o lastništvu nepremičnin oziroma drugih stvarnih
pravicah na zemljiščih so podatki iz zemljiške knjige. Podatki o lastništvu
nepremičnin izkazujejo tudi morebitna bremena na nepremičninah. 
(2) Podatki o lastništvu nepremičnin se za potrebe izvedbe
komasacije dopolnijo s podatki iz predložene listine, ki izkazuje, da ima
določena oseba na podlagi pravnega posla pravico vpisati se v zemljiško knjigo
kot lastnik. 
(3) Prav tako se za potrebe izvedbe komasacije podatki o
stvarnih pravicah na zemljiščih dopolnijo tudi s podatki iz predložene listine, ki izkazuje, da
ima določena oseba na podlagi pravnega posla pravico vpisati se v zemljiško
knjigo kot imetnik stvarne pravice.
4. člen
(podatki o parcelah)
(1) Podatki o zemljiških parcelah (v nadaljnjem besedilu:
podatki o parcelah), ki so istovetni uradnim podatkom zemljiškega katastra, za
vsako posamezno parcelo izkazujejo: 
1.     
parcelno številko; 
2.     
katastrsko občino, v kateri se parcela nahaja; 
3.     
površino parcele; 
4.     
evidentirano vrsto rabe oziroma dejansko rabo parcele; 
5.     
katastrsko kulturo in katastrski razred; 
6.     
v primeru delitve parcele pa tudi površine njenih posameznih delov
oziroma predvideno površino parcele, ki leži v komasacijskem območju. 
(2) Podatki iz prejšnjega odstavka se uredijo tako, da so
zbrane parcele enega ali več lastnikov v enakem lastniškem razmerju na
komasacijskem območju ter po številkah zemljiškoknjižnih vložkov, za vsako
katastrsko občino posebej. 
(3) Pri podatkih o parcelah se navede datum njihovega
prevzema iz zemljiškega katastra.
II. UVEDBA KOMASACIJE
5. člen
(predlog za uvedbo komasacije)
(1) Predlog za uvedbo komasacije vložijo lastniki zemljišč na
območju lokacijskega načrta ali z njihovim pooblastilom izvajalec komasacije
pri občinskem upravnem organu, ki je pristojen za urejanje prostora (v
nadaljnjem besedilu: občinski upravni organ). Sestavni del predloga so podpisane
izjave lastnikov parcel na komasacijskem območju, da se strinjajo z uvedbo
komasacije, ter prikaz parcel na zemljiško-katastrskem načrtu vključno z
izračunom, iz katerega je razvidno, da imajo podpisani lastniki v lasti najmanj
67 odstotkov površine zemljišč na komasacijskem območju. 
(2) Površina zemljišč iz prejšnjega odstavka je površina
celih parcel v skladu z uradnimi podatki iz zemljiškega katastra ter površina
delov parcel na komasacijskem območju, ki se določi na katastrskem načrtu v
skladu s predpisi, ki urejajo področje vodenja in vzdrževanja zemljiškega
katastra. 
(3) Prikaz parcel iz prvega odstavka tega člena mora biti
skladen z naslednjima prilogama predloga za uvedbo komasacije: 
1.     
seznamom lastnikov zemljišč na komasacijskem območju dopolnjenim s
podatki o parcelah; 
2.     
seznamom imetnikov stvarnih pravic na komasacijskem območju s smiselnimi
podatki o parcelah ter podatki o vrsti in vsebini stvarnih pravic. 
(4) Predlogu za uvedbo komasacije se priložijo tudi: 
1.     
podatki o izvajalcu komasacije v obsegu iz prvega odstavka 6. člena tega
pravilnika. K podatkom o izvajalcu komasacije se priloži pogodbo iz drugega
odstavka 6. člena tega pravilnika ter izjavo, da izvajalec komasacije prevzema
odgovornost, da organizira komasacijo in skrbi za njeno finančno izvedbo in
časovni načrt izvajanja; 
2.     
navedba geodetskega podjetja, ki bo po pogodbi izvajalo tehnične naloge
v zvezi s komasacijo z dokazili o tem, da ima to podjetje dovoljenje za
izvajanje geodetskih storitev ter navedbo odgovornega geodeta za izvedbo
komasacije; 
3.     
finančna konstrukcija pokrivanja stroškov, ki vsebuje najmanj oceno vseh
predvidenih stroškov komasacije, opis načina financiranja skupnih in posebnih
stroškov ter druga posebna določila in dogovore o poračunu stroškov.
6. člen
(izvajalec komasacije)
(1) Izvajalec komasacije mora naročniku komasacije dokazati
finančno, poslovno in strokovno usposobljenost za izvedbo komasacije.
Predložiti mora najmanj: 
1.     
izpiske iz sodne evidence, iz katere je razvidno za kakšno dejavnost je
podjetje registrirano ter podatke o zakonitem zastopniku; 
2.     
potrdilo, ki ga izda pristojni davčni organ države, da proti podjetju ni
bila v zadnjih petih letih izdana pravnomočna odločba za kaznivo dejanje, ki je
povezano z njegovim poslovanjem ali izdana pravnomočna sodna ali upravna
odločba, s katero je podjetju prepovedano opravljati dejavnost; 
3.     
revidirano bilanco stanja ali izvleček iz bilance stanja ali izkaze
ponudnikovih celotnih prihodkov za zadnja tri leta ali mnenja in izkaze bank in
drugih specializiranih institucij s tega področja; 
4.     
podatke o morebitnem zavarovanju podjetja; 
5.     
navedbo ključnih referenc podjetja oziroma strokovnega osebja. 
(2) Izvajalec komasacije sklene z lastniki zemljišč, ki
predlagajo uvedbo komasacije, pogodbo za izvedbo komasacije, v kateri določijo:
1.     
naloge izvajalca komasacije; 
2.     
medsebojne obveznosti; 
3.     
način financiranja skupnih in posebnih stroškov komasacije; 
4.     
stroške izvajalca in postopkov; 
5.     
obliko nadzora nad porabo sredstev; 
6.     
obliko jamstva za zagotavljanje pokritja stroškov; 
7.     
pooblastila udeležencev komasacijskega postopka, ki se prenesejo na
izvajalca. 
(3) V pogodbi za izvedbo komasacije se posebej opredeli, če
se pokrivanje stroškov izvedbe komasacije zagotavlja z zemljišči iz
komasacijskega sklada.
7. člen
(stroški komasacije)
(1) Stroški komasacije so skupni in posebni stroški. 
(2) Skupni stroški komasacije so: 
1.     
stroški izvajalca komasacije skladno s pogodbo iz prejšnjega člena; 
2.     
stroški geodetskega podjetja, ki izvaja tehnične naloge v zvezi s
komasacijo; 
3.     
stroški vrednotenja; 
4.     
odškodnine za obstoječe objekte in naprave, ki ne bodo ohranili svoje
funkcije; 
5.     
stroški finančnega poslovanja; 
6.     
stroški označitve novega parcelnega stanja v naravi; 
7.     
drugi stroški, ki so neposredno povezani z izvedbo komasacije. 
(3) Skupni stroški komasacije se preračunajo na ocenjeno
vrednost deleža, ki se dodeljuje iz komasacijskega sklada v sorazmerju z
vrednostjo tega deleža v celotni ocenjeni vrednosti komasacijskega sklada. 
(4) Posebni stroški nastanejo na zahtevo posameznega
udeleženca komasacijskega postopka (v nadaljnjem besedilu: komasacijskega
udeleženca), na primer posebna cenitev oziroma seznanitev s predvidenim novim
stanjem na terenu, ter drugi individualni stroški. 
(5) Komasacijski udeleženec krije sorazmerni delež skupnih
stroškov glede na pripadajoči delež iz komasacijskega sklada in vse posebne
stroške, ki se nanj nanašajo. 
(6) Stroški se poplačajo v denarju ali z zemljišči na podlagi
odločbe o novi razdelitvi zemljišč iz 24. člena tega pravilnika.
8. člen
(sklep o uvedbi komasacije)
(1) S sklepom o uvedbi komasacije se določijo: 
1.     
komasacijski udeleženci na podlagi seznamov iz tretjega odstavka 5.
člena tega pravilnika; 
2.     
obseg in način dovoljenega prometa z zemljišči ter parcelacije na
komasacijskem območju; 
3.     
predvideni način financiranja. 
(2) Sklep iz prejšnjega odstavka vsebuje tudi prikaz parcel iz prvega odstavka 5. člena tega
pravilnika. 
(3) Sklep o uvedbi komasacije občinski upravni organ vroči in
javno objavi na način v skladu s predpisom o urejanju prostora ter o uvedbi
komasacije obvesti tudi krajevno pristojni upravni organ za izdajanje gradbenih
dovoljenj in zemljiško knjigo. Občinski upravni organ zemljiški knjigi istočasno
predlaga tudi zaznambo prepovedi gradnje ter zaznambo prepovedi prometa z
zemljišči in parcelacije na območju komasacije razen v primeru izjem iz druge
točke prvega odstavka tega člena.
9. člen
(strokovna komisija)
(1) Člani strokovne komisije morajo imeti najmanj
visokošolsko izobrazbo in so strokovnjaki s pravnega, urbanističnega in
geodetskega področja. 
(2) Občinski upravni organ imenuje člane iz prejšnjega
odstavka izmed fizičnih oseb, ki dokažejo izpolnjevanje pogojev za člane
strokovne komisije. 
(3) Člani strokovne komisije ne morejo odločati v tistih
zadevah, o katerih odloča občinski upravni organ. 
(4) Naloge strokovne komisije so: 
1.     
vodenje postopka komasacije; 
2.     
priprava mnenj o izbranem geodetskem podjetju na podlagi posredovane
dokumentacije o poslovni in strokovni usposobljenosti; 
3.     
posredovanje mnenj glede dovolitve prometa z zemljišči in parcelacije na
komasacijskem območju; 
4.     
organizacija razgrnitve elaboratov v komasacijskem postopku; 
5.     
sodelovanje in podajanje strokovnih pojasnil na vseh javnih razgrnitvah;
6.     
usklajevanje rešitev lokacijskega načrta glede izvedbe komasacije; 
7.     
preveritev ustrezne velikosti površin, ki se izvzamejo za pokritje
skupnih stroškov komasacije; 
8.     
sodelovanje pri pripravi elaborata nove razdelitve zemljišč; 
9.     
priprava mnenj glede podanih ugovorov v postopku komasacije; 
10.  
sodelovanje pri pripravi strokovnih meril za razdelitev komasacijskega
sklada ter oblikovanju predloga delitve komasacijskega sklada; 
11.  
sodelovanje pri pripravi predloga poračuna vrednosti; 
12.  
svetovanje, pomoč in sodelovanje s komasacijskimi udeleženci; 
13.  
priprava predlogov odločb o novi razdelitvi zemljišč.
10. člen
(komasacijski odbor)
(1) Komasacijski odbor zastopa interese komasacijskih
udeležencev skozi ves postopek komasacije, vključno s sodelovanjem na javnih
razgrnitvah ter na obravnavi pripomb in predlogov v tem postopku. 
(2) Komasacijski odbor šteje tri člane, ki skupaj
predstavljajo komasacijske udeležence. Najmanj en član komasacijskega odbora se
izvoli izmed komasacijskih udeležencev, ki niso predlagali uvedbe komasacije. 
(3) Kandidate za člane komasacijskega obora lahko predlaga
vsak izmed komasacijskih udeležencev pri čemer so izvoljeni tisti kandidati, ki
sprejmejo kandidaturo in so ob upoštevanju pogoja iz prejšnjega odstavka po
vrstnem redu prejeli največ glasov, oddanih z dviganjem rok na volitvah. 
(4) O poteku volitev in izvolitvi članov komasacijskega
odbora se sestavi poseben zapisnik, ki ga podpišejo vsi udeleženci volitev. 
(5) Seznam članov komasacijskega odbora z dokumentacijo o
izvolitvi se pošlje pristojnemu občinskemu upravnemu organu, o izvoljenih
članih odbora pa se obvesti tudi izvajalca komasacije.
III. IZVEDBA KOMASACIJE
11. člen
(ureditev mej in parcelacija)
(1) Zahtevo za ureditev meje oboda komasacijskega območja ali
parcelacijo vloži izvajalec komasacije pri pristojni geodetski upravi. Zahtevi
mora predložiti: 
1.     
odločbo o dovolitvi pripravljalnih del, izdano na osnovi pravnomočnega
sklepa o uvedbi komasacije; 
2.     
elaborat ureditve meje oboda komasacijskega območja in parcelacije na
njegovem obodu, ki ga izdela geodetsko podjetje, po predpisih o zemljiškem
katastru. 
(2) Hkrati z izdajo odločbe iz prve točke prejšnjega odstavka
občinski upravni organ s sklepom prekine postopek komasacije.
12. člen
(elaborat obstoječega stanja)
(1) Elaborat obstoječega stanja komasacijskega območja (v
nadaljnjem besedilu: elaborat obstoječega stanja) sestavljata prikaz
obstoječega stanja zemljišč na komasacijskem območju in prikaz vrednotenja
zemljišč in objektov na tem območju. 
(2) Prikaz obstoječega stanja zemljišč na komasacijskem
območju (v nadaljnjem besedilu: prikaz obstoječega stanja) se izdela na podlagi
prikaza parcel iz prvega odstavka 5. člena tega pravilnika in uskladi z
morebitnimi spremembami zaradi ureditve mej oziroma obodne parcelacije, ter
vsebuje: 
1.     
podatke o parcelah; 
2.     
zemljiško katastrske načrte s stanjem urejene meje oboda komasacijskega
območja z označitvijo parcel posameznega komasacijskega udeleženca; 
3.     
abecedne sezname komasacijskih udeležencev s podatki in dokazili o
lastništvu in drugih stvarnih pravicah. 
(3) Prikaz vrednotenja zemljišč in objektov na komasacijskem
območju (v nadaljnjem besedilu: prikaz vrednotenja) vsebuje: 
1.     
opis ovrednotenih zemljišč; 
2.     
opis ovrednotenih objektov oziroma nasadov, ki predvidoma ne bodo
ohranil funkcije po izvedenem lokacijskem načrtu; 
3.     
osnovne podatke o uradnem izbranem cenilcu; 
4.     
prikaz uporabljenih strokovnih podlag ter meril in kriterijev za
vrednotenje iz veljavne metodologije za vrednotenje; 
5.     
spisek parcel z razvidno ocenjeno vrednostjo v času izdaje sklepa o
uvedbi komasacije; 
6.     
prikaz morebitnih bremen na parcelah; 
7.     
spisek objektov in nasadov iz druge točke tega odstavka z razvidno ocenjeno
vrednostjo v času izdaje sklepa o uvedbi komasacije. 
(4) Ocenjena vrednost (v nadaljnjem besedilu: vrednost)
nepremičnin se določi na osnovi strokovnih standardov za posamično tržno
vrednotenje nepremičnin. 
(5) Udeleženci komasacijskega postopka se lahko sporazumejo,
da vrednotenje zemljišč ni potrebno. V tem primeru ne veljajo določbe tega
pravilnika, ki se nanašajo na vrednotenje vloženih zemljišč v elaboratu
obstoječega stanja. 
(6) Vrednotenje zemljišč se praviloma ne izvaja za gradbene
parcele z obstoječimi objekti v obsegu, ki se predvidoma z lokacijskim načrtom
ne bodo spremenile.
13. člen
(razgrnitev elaborata obstoječega stanja)
(1) Občinski upravni organ izda sklep o razgrnitvi elaborata
obstoječega stanja, ki je na vpogled vsem komasacijskim udeležencem ter drugim
fizičnim in pravnim osebam, ki izkažejo pravni interes. 
(2) Sklep o razgrnitvi elaborata obstoječega stanja se javno
objavi na krajevno običajen način in vsebuje najmanj podatke o tem, kje in kako
dolgo bo elaborat razgrnjen, kdaj je možen njegov ogled vključno z navedbo
kontaktne osebe, ki je pristojna za strokovno obrazložitev elaborata
obstoječega stanja. V sklepu se navede tudi način in rok za vložitev ugovorov
ter pravne posledice za udeleženca, ki možnosti ugovora ni uveljavil. 
(3) V primeru, da je komasacijski udeleženec podal ugovor
glede obstoječih parcelnih mej se šteje, da je vložil zahtevo za ureditev meje,
če v času razgrnitve elaborata obstoječega stanja naroči pri geodetskemu
podjetju izdelavo elaborata ureditve meje in v roku enega meseca po preteku
razgrnitve vloži zahtevo za ureditev meje na pristojni geodetski upravi. Izkaz
o naročilu ter potrdilo o vložitvi zahteve mora udeleženec, v roku osmih dni od
nastanka izkaza oziroma prejetja potrdila, predložiti strokovni komisiji, ki o
tem obvesti izvajalca komasacije. O izjemnem podaljšanju roka za vložitev
zahteve za ureditev meje pri pristojni geodetski upravi odloča občinski upravni
organ. 
(4) V primeru ugovora na vrednost zemljišč lahko strokovna
komisija predlaga občinskemu upravnemu organu ponovno vrednotenje dela ali vseh
zemljišč. Če se izkaže, da je bil ugovor neupravičen, pri tem nastale stroške
krijejo stranke, ki so podale ugovor. 
(5) O ugovorih na elaborat obstoječega stanja odloča občinski
upravni organ po predhodni pridobitvi mnenj strokovne komisije v zvezi z vsakim
ugovorom. V času razgrnitve elaborata obstoječega stanja se evidentirajo tudi
morebitni pisni predlogi, ki se nanašajo na lokacijo dodeljenih zemljišč in jih
skupaj z njihovo utemeljitvijo podajo komasacijski udeleženci.
14. člen
(določanje in pridobivanje površin v javno korist ter
skupnih površin)
(1) Meje in obseg površin v javno korist in skupnih površin
se v komasacijskem postopku določajo in spreminjajo na podlagi lokacijskega
načrta. 
(2) Na območju lokacijskega načrta predvidene nove površine v
javno korist, se v komasacijskem postopku zagotovijo s sorazmernim deležem vseh
vloženih zemljišč komasacijskih udeležencev. 
(3) Iz komasacijskega sklada se zagotovijo tudi skupne
površine, ki so predvidene z lokacijskim načrtom. 
(4) Občina se s komasacijskimi udeleženci lahko sporazume o
pogojih in načinu pridobitve zemljišč iz drugega odstavka tega člena, pri čemer
lahko odškodnino za pridobljena zemljišča predstavlja pokritje sorazmernega deleža
skupnih komasacijskih stroškov, lahko pa se sporazumejo, da se ta odškodnina
upošteva v pogodbi, ki ureja medsebojne obveznosti v zvezi s priključevanjem
objekta na lokalno komunalno infrastrukturo.
15. člen
(merila in kriteriji za novo razdelitev zemljišč)
(1) Med komasacijske udeležence se iz delilnega
komasacijskega sklada iz prvega odstavka 16. člena tega pravilnika porazdeli
samo gradbene parcele, ki na osnovi večje vrednosti vloženega deleža v delilni
komasacijski sklad pripadajo posameznemu udeležencu, oziroma več udeležencem z
enakim lastniškim razmerjem kot je bilo na vloženih parcelah oziroma njihovih
delih. 
(2) Gradbene parcele, ki jih komasacijskim udeležencem ni
možno dodeliti v celoti, se ob upoštevanju že dodeljenih parcel, dodelijo po
načelu večje vrednosti preostanka vloženega deleža v delilni komasacijski
sklad. Ob tem se komasacijskim udeležencem dodeli čim bolj zaokroženo
zemljišče. 
(3) Pri dodeljevanju gradbenih parcel se, kolikor ni
navzkrižnih interesov, upoštevajo želje komasacijskih udeležencev.
16. člen
(izračun pripadajočih deležev)
(1) Vsa zemljišča znotraj meje komasacijskega območja
sestavljajo komasacijski sklad, pri čemer se za delitev zemljišč med
komasacijske udeležence določi delilni komasacijski sklad, ki se izračuna na
naslednji način: 
Md= M ± Ob – Gp,
kjer je: 
-       
Md obseg delilnega komasacijskega sklada; 
-       
M obseg komasacijskega sklada pred uskladitvijo z morebitnimi
spremembami površine zaradi ureditve mej oboda komasacije; 
-       
Ob spremembe površine zaradi ureditve mej oboda komasacije; 
-       
Gp obstoječe gradbene parcele z zgrajenimi objekti ali deli
parcel iz drugega odstavka tega člena, ki se v skladu s predvidenim lokacijskim
načrtom ne bodo spremenile. 
(2) Če so v komasacijo vključene obstoječe gradbene parcele z
zgrajenimi objekti, se novo oblikovana gradbena parcela po lokacijskem načrtu,
ki vključuje ta zgrajeni objekt, izloči iz delilnega komasacijskega sklada v
obsegu, ki se ne spreminja. Preostali del obstoječe gradbene parcele se vključi
v delilni komasacijski sklad. 
(3) Vstopna vrednost delilnega
komasacijskega sklada je enaka vsoti vrednosti vseh zemljišč na območju
komasacije v času izdaje sklepa o uvedbi komasacije in se izračuna na naslednji
način:
kjer je: 
-       
V1 vstopna vrednost delilnega komasacijskega sklada; 
-       
ai površina vsake posamezne parcele, ki vstopa v komasacijski
sklad; 
-       
vi na podlagi prikaza vrednotenja iz tretjega odstavka 12.
člena tega pravilnika ocenjena vrednost kvadratnega metra vsake posamezne
parcele, ki vstopa v komasacijski sklad; 
-       
nz število parcel, ki vstopajo v komasacijski sklad; 
-       
D1k vrednost vstopnega deleža posameznega komasacijskega
udeleženca v delilni komasacijski sklad; 
-       
k število komasacijskih udeležencev. 
(4) Pri določitvi vrednosti v komasacijski sklad vloženega
zemljišča se šteje, da gre za zazidljiva zemljišča. 
(5) Izstopna vrednost delilnega
komasacijskega sklada je enaka vsoti vrednosti vseh gradbenih parcel na območju
komasacije v času razgrnitve predloga elaborata nove razdelitve zemljišč ob
predpostavki sprejetega lokacijskega načrta:
kjer je: 
-       
V2 izstopna vrednost delilnega komasacijskega sklada; 
-       
aj površina vsake posamezne parcele, ki izstopa iz delilnega
komasacijskega sklada; 
-       
vj vrednost kvadratnega metra vsake posamezne parcele, ki
izstopa iz komasacijskega sklada; 
-       
–nk število gradbenih parcel, ki se oblikujejo iz komasacijskega sklada.
(6) Vsakemu komasacijskemu
udeležencu pripada delež izstopne vrednosti delilnega komasacijskega sklada v
naslednjem razmerju:
kjer je: 
-       
D2k delež izstopne vrednosti, ki iz delilnega komasacijskega
sklada pripada posameznemu komasacijskemu udeležencu. 
(7) Delež izstopne vrednosti, ki iz delilnega komasacijskega
sklada pripada posameznemu komasacijskemu udeležencu, predstavlja vsota
naslednjih deležev oziroma njihovih vrednosti: 
-       
d1 vrednost deleža v dodeljenih gradbenih parcelah, 
-       
d2 vrednost deleža v skupnih površinah, 
-       
d3 delež v skupnih stroških komasacije, 
-       
d4 vrednost deleža v površinah za javno korist, 
-       
d5 vrednost deleža v površinah namenjenih za prodajo. 
(8) Posamezni deleži iz
prejšnjega odstavka so upoštevani v deležu izstopne vrednosti, tako da se
praviloma doseže čim bolj natančen približek naslednjega izračuna:
kjer je: 
-       
di delež oziroma vrednost deležev od d1 do
vključno d5. 
(9) Kolikor  je potrebno opraviti še poračun vrednosti iz drugega
odstavka 17. člena tega pravilnika. 
(10) Če je med komasacijskimi udeleženci dosežen sporazum iz
petega odstavka 12. člena tega pravilnika, da vrednotenje zemljišč ni potrebno,
se namesto vrednostnih deležev iz prejšnjega odstavka upoštevajo površinski
deleži zemljišč.
17. člen
(predlog poračuna vrednosti)
(1) Izvajalec komasacije skupaj s strokovno komisijo in
komasacijskim odborom pripravi predlog poračuna vrednosti. 
(2) Poračun vrednosti
predstavlja razliko med pripadajočim deležem izstopne vrednosti posameznega
komasacijskega udeleženca iz šestega odstavka prejšnjega člena in vsoto
dodeljenih deležev iz osmega odstavka prejšnjega člena. Za vsakega
komasacijskega udeleženca velja:
kjer je: 
-       
Pk poračun vrednosti. 
(3) V predlogu poračuna vrednosti se za vsakega
komasacijskega udeleženca posebej navede način izplačila pripadajočih vrednosti
deležev v površinah za javno korist ter vrednosti deležev v površinah,
namenjenih za prodajo. 
(4) Kadar se občina, v skladu s četrtim odstavkom 14. člena
tega pravilnika, s komasacijskimi udeleženci sporazume, da bo odškodnino za
pridobljena zemljišča predstavljalo pokritje sorazmernega deleža skupnih
komasacijskih stroškov, se vrednosti deležev v površinah za javno korist
upoštevajo pri izračunu deleža v skupnih stroških komasacije, prav tako pa se v
tem izračunu lahko upošteva delna ali celotna vrednost deleža v površinah,
namenjenih za prodajo. 
(5) Če komasacijski udeleženec oceni, da je njegova finančna
obremenitev na podlagi poračuna vrednosti prevelika, lahko predlaga, da se mu
dodeli manjši delež v zemljiščih, kot mu v skladu z merili za novo razdelitev
zemljišč iz tega pravilnika sicer pripada. Tak predlog komasacijski udeleženec
vloži v postopku razgrnitve prilog predloga elaborata o novi razdelitvi
zemljišč iz 20. člena tega pravilnika v obliki pripomb in predlogov oziroma
pisno na občinski upravni organ najkasneje v roku osmih dni po preteku
razgrnitve. 
(6) V primeru sporazuma iz petega odstavka 12. člena tega
pravilnika se pri poračunu vrednosti upošteva povprečna vrednost zemljišč na
celotnem komasacijskem območju.
18. člen
(sporazum v postopku komasacije)
(1) Komasacijski udeleženci lahko sporazumno predlagajo
drugačno delitev komasacijskega sklada ter sporazum, ki ga podpišejo vsi
komasacijski udeleženci, predložijo strokovni komisiji. 
(2) Strokovna komisija preuči skladnost sporazuma z
lokacijskim načrtom. 
(3) Sporazum iz prvega odstavka tega člena, ki izpolnjuje
pogoje iz prejšnjega odstavka in je skladen tudi s
sprejetim lokacijskim načrtom, je podlaga za izdajo odločbe o novi razdelitvi
zemljišč.
19. člen
(predlog elaborata nove razdelitve zemljišč)
(1) Predlog elaborata nove razdelitve zemljišč je v skladu z
geodetskimi predpisi ter predpisi, ki urejajo vsebino, obliko in način izdelave
občinskega lokacijskega načrta, izdelan načrt predvidenega parcelnega stanja na
komasacijskem območju. Predlog elaborata nove razdelitve zemljišč je skladen z
elaboratom obstoječega stanja, dopolnjenim s spremembami po reševanju ugovorov
ter novim parcelnim stanjem, ki je predvideno z lokacijskim načrtom. 
(2) Predlog elaborata nove razdelitve zemljišč se javno
razgrne na način in po postopku, ki je predpisan za javno razgrnitev predloga
lokacijskega načrta.
20. člen
(priloge predloga elaborata nove razdelitve zemljišč)
(1) V času javne razgrnitve predloga elaborata nove
razdelitve zemljišč se razgrnejo tudi njegove priloge, ki so na vpogled vsem
komasacijskim udeležencem ter drugim fizičnim in pravnim osebam, ki izkažejo
pravni interes v skladu s predpisi o upravnem postopku. 
(2) Priloge iz prejšnjega odstavka obsegajo: 
1.     
elaborat obstoječega stanja, ki je dopolnjen z morebitnimi spremembami
zaradi ureditve mej oziroma obodne parcelacije; 
2.     
merila in kriterije za novo razdelitev zemljišč, z obrazložitvijo; 
3.     
predlog razdelitvenega izkaza, na katerem so zbrane parcele enega ali
več lastnikov v enakem lastniškem razmerju na komasacijskem območju s podatki o
lastniku ter skupni površini in vrednosti vloženih in dodeljenih zemljišč,
odbitku za površine v javno korist, deležu na skupnih površinah, služnostih ter
bremenih, kot tudi stroških komasacije s predvidenimi poračuni vrednosti in
drugimi finančnimi poravnavami. Pri izdelavi razdelitvenega izkaza se
upoštevajo predlogi in želje komasacijskih udeležencev, podane med razgrnitvijo
elaborata obstoječega stanja, ter morebitni dogovori v zvezi s poravnavo
vrednosti. 
(3) Na mestu javno razgrnjenega predloga elaborata
obstoječega stanja se objavi obvestilo, ki vsebuje: 
1.     
seznam prilog; 
2.     
podatke o tem, kje in kdaj je možen njihov ogled; 
3.     
navedbo kontaktne osebe, ki je pristojna za strokovno obrazložitev
elaborata; 
4.     
poziv komasacijskim udeležencem, da vložijo morebitne pripombe in
predloge z navedbo načina in roka za njihovo vložitev. 
(4) Na posebno zahtevo posameznega komasacijskega udeleženca
se v naravi pokažejo zemljišča, ki naj bi mu pripadala v skladu s predlogom
razdelitvenega izkaza.
21. člen
(obravnava pripomb na predlog elaborata nove razdelitve zemljišč
in njegove priloge)
(1) Pripombe in predlogi v zvezi z javno razgrnjenim
predlogom elaborata nove razdelitve zemljišč se obravnavajo v skladu s
predpisi, ki urejajo vsebino, način in obliko izdelave občinskega lokacijskega
načrta. 
(2) O vloženih pripombah in predlogih na priloge predloga
elaborata nove razdelitve zemljišč se pripravi zapisnik, hkrati pa strokovna
komisija pripravi predloge stališč pred njihovo obravnavo in jih posreduje
občinskemu upravnemu organu ter pripravljalcu lokacijskega načrta. 
(3) Občinski upravni organ razpiše po prejemu listin iz
prejšnjega odstavka obravnavo pripomb in predlogov na priloge elaborata nove
razdelitve zemljišč. Na obravnavo vabi pripravljavca lokacijskega načrta,
strokovno komisijo, komasacijski odbor, izvajalca geodetskih del ter udeležence
komasacijskega postopka. 
(4) Občinski upravni organ na podlagi obravnave iz prejšnjega
člena predlaga potrebne spremembe oziroma dopolnitve predloga elaborata nove
razdelitve zemljišč oziroma predloga lokacijskega načrta in predlog posreduje
pripravljavcu lokacijskega načrta najkasneje v roku 30 dni po končani javni
razgrnitvi. 
(5) Občinski upravni organ sprejme odločitev o spremembah in
dopolnitvah prilog predloga elaborata iz tega člena.
22. člen
(elaborat nove razdelitve zemljišč)
(1) Po sprejetju lokacijskega načrta se pripravi elaborat
nove razdelitve zemljišč na podlagi načrta gradbenih parcel iz lokacijskega
načrta ter prilog predloga elaborata nove razdelitve zemljišč z morebitnimi
spremembami in dopolnitvami iz prejšnjega člena. 
(2) Elaborat nove razdelitve zemljišč vsebuje v pregledni
obliki zbrane vse podatke, ki jih občinski upravni organ potrebuje za izdajo
odločbe o novi razdelitvi zemljišč iz 24. člena tega pravilnika, hkrati pa tudi
podatke za vpis novih parcel v zemljiški kataster v skladu z geodetskimi
predpisi. 
(3) Nove parcele iz prejšnjega odstavka, ki se vpisujejo v
zemljiški kataster, so gradbene parcele iz načrta gradbenih parcel sprejetega
lokacijskega načrta. 
(4) Del elaborata nove razdelitve zemljišč, ki je potreben za
vpis novih parcel v zemljiški kataster v skladu z geodetskimi predpisi, se
izdela v obliki zaključene celote. 
(5) Geodetsko podjetje mora elaborat iz tega člena občinskemu
upravnemu organu predati v štirih enakih izvodih. 
(6) Pred izdajo odločbe o novi razdelitvi zemljišč iz 24.
člena tega pravilnika občinski upravni organ potrdi prejeti elaborat nove
razdelitve zemljišč, geodetsko podjetje pa v naravi označi parcelne meje v
skladu s potrjenim elaboratom nove razdelitve zemljišč.
IV. NOVA RAZDELITEV ZEMLJIŠČ
23. člen
(postopek komasacije in sprejem lokacijskega načrta)
(1) Če občinski svet ugotovi, da lokacijskega načrta iz
drugega člena tega pravilnika ne bo sprejel in o tem sprejme ustrezen odlok po
predpisih, ki urejajo postopek priprave in sprejema občinskega lokacijskega
načrta, se postopek komasacije ustavi. 
(2) Občinski upravni organ v primerih iz prejšnjega odstavka
sprejme sklep o ustavitvi postopka komasacije in ga vroči strankam v postopku
komasacije. 
(3) S sprejetjem sklepa iz prejšnjega odstavka prenehajo
veljati prepovedi gradnje, prometa z zemljišči in parcelacije na območju
komasacije o čemer občinski upravni organ obvesti pristojno geodetsko upravo,
krajevno pristojni upravni organ za izdajanje gradbenih dovoljenj in zemljiško
knjigo skupaj s predlogom za izbris zaznambe teh prepovedi.
24. člen
(odločba o novi razdelitvi zemljišč)
(1) Z odločbo o novi razdelitvi zemljišč se v skladu z
elaboratom nove razdelitve zemljišč iz 22. člena tega pravilnika: 
1.     
določijo meje novih parcel z zemljiško katastrskimi točkami, ki so
označene na grafičnem prikazu novih parcel, ki je sestavni del odločbe o novi
razdelitvi zemljišč, in odloči o lastništvu parcel; 
2.     
izrecno navede za nepremičnine iz prejšnjega odstavka, da se pridobijo v
korist novih lastnikov parcel, za vsako nepremično in njen lastniški delež
posebej. V navedbi so vsebovani vsi podatki, ki jih glede vknjižbe določajo
predpisi, ki urejajo zemljiško knjigo; 
3.     
odloči o načinu izpolnitve dolžnosti izvajalca, da poskrbi za vpis novih
lastnikov parcel iz prejšnje točke v zemljiško knjigo; 
4.     
odloči o pripombah in predlogih, danih na elaborat nove razdelitve
zemljišč v skladu z odločitvijo iz petega odstavka 21. člena tega pravilnika; 
5.     
določijo denarne odškodnine in poračun vrednosti zemljišč; 
6.     
določi skupne stroške in delež teh stroškov, ki jih je dolžan plačati
posamezen komasacijski udeleženec; 
7.     
določi način poravnave morebitne razlike med predvideno in realizirano
vrednostjo deleža v površinah namenjenih za prodajo oziroma drugih deležev, če
je bil tak delež že upoštevan v deležu skupnih stroškov komasacije; 
8.     
določijo posebni stroški komasacijskega udeleženca; 
9.     
določijo roki in način plačila obveznosti. 
(2) Z odločbo o novi razdelitvi zemljišč se odloči tudi o
tistih služnostih, ki jih je nujno potrebno zagotoviti za nemoteno
funkcioniranje prostorske ureditve, kot je predvidena v lokacijskem načrtu in s
tem povezanim nemotenim delovanjem gospodarskih javnih služb. Odločitev o
služnostih v izreku vsebuje tudi smiselno navedbo iz druge točke prejšnjega
odstavka ter odločitev o načinu vpisa iz tretje točke prejšnjega odstavka. 
(3) Obrazložitev odločbe, poleg sestavin, ki jih določajo
predpisi, ki urejajo upravni postopek, vsebuje obrazložitev načina uvedbe in
vodenja komasacijskega postopka ter odločanja za vse komasacijske udeležence in
obrazložitev reševanja predlogov in pripomb posameznih komasacijskih
udeležencev na razgrnjene elaborate. 
(4) V obrazložitvi odločbe se, poleg sestavin iz prejšnjega
odstavka, navedejo tudi podatki o zemljiščih ki jih je komasacijski udeleženec
vložil v komasacijski sklad ter podatki o zemljiščih, ki so bila komasacijskemu
udeležencu dodeljena. 
(5) Podatki o zemljiščih, ki jih je komasacijski udeleženec
vložil v komasacijski sklad vsebujejo: 
1.     
podatke o parcelah; 
2.     
vrednost za vsako vloženo parcelo in skupna vrednost vloženih zemljišč,
razen v primerih iz šestega odstavka 12. člena tega pravilnika; 
3.     
delež vloženega zemljišča; 
4.     
delež lastništva zaradi poplačila stroškov postopka; 
5.     
podatke o stvarnih pravicah. 
(6) Podatki o zemljiščih, dodeljenih komasacijskemu
udeležencu iz komasacijskega sklada vsebujejo: 
1.     
podatke o novih parcelah vključno z obsegom in deleži morebitnih skupnih
površin; 
2.     
celotno površino in vrednost dodeljenih parcel; 
3.     
morebitne poravnave razlik v vrednosti in način finančne poravnave; 
4.     
morebitne odškodnine za naprave po posebnih cenitvah; 
5.     
obveznosti komasacijskega udeleženca glede poravnave stroškov operativne
izvedbe komasacije in način poravnave finančnih obveznosti; 
6.     
morebitne odločitve in napotila glede izbrisov in vknjižb bremen,
služnosti in drugih pravic oziroma omejitev v zemljiški knjigi; 
7.     
odločitve o pripombah in predlogih posameznega komasacijskega
udeleženca, danih na elaborat nove razdelitve zemljišč. 
(7) Za vse komasacijske udeležence se poleg drugih sestavin
odločbe, ki so predpisane s tem pravilnikom in predpisi, ki urejajo upravni
postopek, navedejo naslednji podatki: 
1.     
deleži iz sedmega odstavka 16. člena; 
2.     
poračun vrednosti iz 17. člena; 
3.     
kriteriji delitve komasacijskega sklada; 
4.     
določbe o prevzemu dodeljenih parcel v posest; 
5.     
drugi podatki, ki se tičejo vseh udeležencev.
25. člen
(poračun vrednosti)
(1) Poračun vrednosti se izvaja preko posebnega
komasacijskega računa. 
(2) Ob uvedbi komasacije izvajalec komasacije odpre poseben
komasacijski račun, preko katerega morajo potekati vse transakcije.
Komasacijski račun se zapre ob zaključku komasacije in ko so vse finančne
obveznosti poravnane. 
(3) Izvajalec komasacije lahko zagotovi sredstva za poračun
vrednosti tako, da proda gradbene parcele, in sicer najprej tiste, ki jih na
osnovi meril in kriterijev za novo razdelitev zemljišč iz tega pravilnika ni
mogoče v celoti dodeliti nobenemu komasacijskemu udeležencu. Skladno s pogodbo
lahko na enak način izvajalec zagotovi sredstva za pokritje skupnih stroškov
komasacije. 
(4) Zemljišča, ki jih izvajalec komasacije prodaja zaradi
zagotovitve sredstev za poračun vrednosti oziroma pokritje skupnih stroškov
komasacije, se prodajajo najmanj po vrednosti v(j) iz petega odstavka 16. člena
tega pravilnika. Če se zemljišče ne more prodati v šestih mesecih lahko proda
izvajalec komasacije zemljišče na javni dražbi z izklicno ceno, ki jo določi
občinski upravni organ.
26. člen
(vpis novega stanja)
(1) Dokončna odločba o novi razdelitvi zemljišč iz 24. člena
tega pravilnika je v delu, kjer je odločeno o novem parcelnem stanju in
lastnikih parcel ter nujnih služnostih iz drugega odstavka 24. člena tega
pravilnika, pravnomočna. 
(2) Občinski upravni organ pošlje odločbo o novi razdelitvi zemljišč
iz prejšnjega odstavka skupaj z elaboratom nove razdelitve zemljišč iz 22.
člena tega pravilnika pristojni geodetski upravi, ki izvede vpis novih parcel v
zemljiški kataster v skladu z geodetskimi predpisi ter o tem obvesti občinski
upravni organ. 
(3) Prejeto obvestilo o vpisu novih parcel v zemljiški
kataster občinski upravni organ nemudoma posreduje izvajalcu komasacije, ki na
podlagi odločbe o novi razdelitvi zemljišč pri pristojnem zemljiškoknjižnem
sodišču vloži predlog vknjižbe lastninske in drugih stvarnih pravic. Izvajalec
komasacije predlaga vpis lastninske in drugih stvarnih pravic v zemljiško
knjigo za vsakega lastnika oziroma imetnika stvarne pravice posebej, in sicer
najkasneje v roku 30 dni po prejetju obvestila o vpisu novih parcel v zemljiški
kataster.
V. PREHODNA IN KONČNA DOLOČBA
27. člen
(vrednotenje nepremičnin v prehodnem obdobju)
Do izdaje predpisov s področja vrednotenja nepremičnin se
vrednost nepremičnine določa in ocenjuje po kriterijih, ki so predvideni za
določitev odškodnin v postopkih razlastitve v skladu s predpisi o urejanju
prostora.
28. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 463-00-13/2003
Ljubljana, dne 24. februarja 2004.
EVA 2003-2511-0177
mag. Janez Kopač l. r.
Minister
za okolje, prostor in energijo