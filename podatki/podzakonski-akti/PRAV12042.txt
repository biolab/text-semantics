1. člen
Ta pravilnik določa sejnino in povračilo
potnih stroškov za sodelovanje pri delu v disciplinskih komisijah prve in druge
stopnje, ki po Zakonu o finančnem poslovanju, postopkih zaradi insolventnosti
in prisilnem prenehanju (Uradni list RS, št. 63/13 – uradno prečiščeno besedilo
in 100/13; v nadaljnjem besedilu: zakon) odločajo o disciplinskih kršitvah
upraviteljev.
2. člen
(1) Za udeležbo na seji disciplinske
komisije prve stopnje (120.m člen zakona), na kateri se opravi obravnava,
pripada vsakemu članu in njegovemu namestniku sejnina v bruto znesku 100 eurov,
predsedniku in njegovemu namestniku pa v bruto znesku 150 eurov. Če je seja
daljša od treh ur, jim za vsako nadaljnjo začeto uro pripada sejnina,
preračunana na eno uro.
(2) Za udeležbo na seji disciplinske
komisije prve stopnje brez obravnave pripada predsedniku in članom ter njihovim
namestnikom sejnina v višini 50 odstotkov sejnine odmerjene po prejšnjem
odstavku.
(3) Za udeležbo na seji disciplinske
komisije druge stopnje (120.n člen zakona) pripada vsakemu članu in njegovemu
namestniku sejnina v bruto znesku 100 eurov, predsedniku in njegovemu
namestniku pa v bruto znesku 150 eurov. Če je seja daljša od treh ur, jim za
vsako nadaljnjo začeto uro pripada sejnina, preračunana na eno uro. Če je član
ali njegov namestnik določen za poročevalca, mu pripada sejnina v bruto znesku
120 eurov.
3. člen
(1) Predsedniki in člani disciplinskih
komisij prve in druge stopnje ter njihovi namestniki (v nadaljnjem besedilu:
član komisije) imajo pravico do povračila potnih stroškov glede na razdaljo od
kraja bivališča do kraja seje, če ta razdalja znaša več kot dva kilometra.
(2) Članu komisije pripada povračilo
stroškov prevoza na kraj in s kraja seje v višini stroškov najcenejšega prevoza
z javnim prevoznim sredstvom.
(3) Če član komisije nima možnosti
prevoza z javnim prevoznim sredstvom, se mu prizna kilometrina v višini osmih
odstotkov cene neosvinčenega motornega bencina – 95 oktanov.
(4) Članu komisije se v primeru iz
prejšnjega odstavka povrnejo tudi stroški parkiranja, ki so nastali kot
posledica uporabe motornega vozila za potovanje, kolikor jih je dejansko utrpel
in ob predložitvi originalnih dokazil.
4. člen
Sejnine in povračila potnih stroškov se
izplačajo v prvem naslednjem mesecu za seje v preteklem mesecu.
5. člen
Ta pravilnik začne veljati naslednji dan po
objavi v Uradnem listu Republike Slovenije.
Št. 007-798/2013
Ljubljana, dne 4. marca 2014
EVA 2013-2030-0122
dr. Senko Pličanič l.r.
Minister za pravosodje