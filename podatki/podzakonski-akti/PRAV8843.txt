1. člen
(področje)
Ta pravilnik določa vsebino, obliko in način sklepanja sporazumov
o gostovanju (v nadaljnjem besedilu: sporazumi) med raziskovalnimi
organizacijami in raziskovalci iz tretjih držav, način obveščanja javne
agencije na področju raziskovalne dejavnosti (v nadaljnjem besedilu: agencija)
o sklenjenih sporazumih in prenehanju veljavnosti sporazumov, vsebino in način objave
seznama raziskovalnih organizacij, ki lahko sklepajo sporazume, ter način
nadzora nad izvajanjem sporazumov.
S tem pravilnikom se v pravni red Republike Slovenije prenese
Direktiva Sveta 2005/71/ES z dne 12. oktobra 2005 o posebnem postopku za
dovolitev vstopa državljanom tretjih držav za namene znanstvenega raziskovanja
(UL L št. 289 z dne 3. 11. 2005, str. 15).
2. člen
(vsebina sporazuma)
S sporazumom, ki mora biti sklenjen v pisni obliki, se
raziskovalec iz tretje države zaveže, da bo dokončal raziskovalni projekt,
raziskovalna organizacija pa se zaveže, da bo v ta namen gostila raziskovalca
iz tretje države.
Sporazum mora opredeliti vrsto pravnega razmerja med
raziskovalcem iz tretje države in raziskovalno organizacijo ter delovne pogoje raziskovalca
iz tretje države.
Sporazum se sklene za obdobje trajanja projekta, za katerega raziskovalna
organizacija gosti raziskovalca iz tretje države.
3. člen
(prenehanje veljavnosti sporazuma)
Sporazum samodejno preneha veljati, če se raziskovalcu iz
tretje države ne dovoli vstop na podlagi predpisov, ki urejajo vstop in bivanje
tujcev v Republiki Sloveniji, ali če se prekine pravno razmerje iz drugega
odstavka prejšnjega člena.
4. člen
(obveščanje agencije)
Raziskovalna organizacija, ki sklene sporazum, mora v enem
mesecu od sklenitve sporazuma o tem obvestiti agencijo. V obvestilu mora
raziskovalna organizacija navesti ime projekta, za katerega raziskovalna
organizacija gosti raziskovalca iz tretje države, in datum začetka ter
prenehanja veljavnosti sporazuma.
Raziskovalna organizacija mora nemudoma obvestiti agencijo o
vseh okoliščinah, ki bi lahko vplivale na izvajanje sporazuma.
5. člen
(objava seznama)
Agencija na svoji spletni strani objavi seznam raziskovalnih organizacij,
ki lahko sklepajo sporazume, in datum začetka ter prenehanja veljavnosti
sporazumov, ki so jih sklenile raziskovalne organizacije.
6. člen
(obnavljanje seznama)
Agencija redno obnavlja seznam iz prejšnjega člena.
Agencija v 15 dneh od dneva:
-       
vpisa raziskovalne organizacije v zbirko podatkov o izvajalcih
raziskovalne in razvojne dejavnosti pri agenciji (v nadaljnjem besedilu:
evidenca raziskovalnih organizacij) na podlagi Pravilnika o vsebini in načinu
vodenja evidence o izvajalcih raziskovalne in razvojne dejavnosti (Uradni list
RS, št. 12/05 in 122/06);
-       
izbrisa raziskovalne organizacije iz evidence raziskovalnih organizacij
na podlagi Pravilnika o vsebini in načinu vodenja evidence o izvajalcih
raziskovalne in razvojne dejavnosti;
-       
prejema obvestila iz 4. člena tega pravilnika 
ustrezno spremeni oziroma dopolni seznam iz prejšnjega člena.
7. člen
(nadzor)
Nadzor nad izvajanjem sporazumov ministrstvo, pristojno za
znanost, v skladu z osmim odstavkom 27. člena Zakona o raziskovalni in razvojni
dejavnosti prenese na agencijo.
8. člen
(vpogled v dokumentacijo)
Agencija ima pravico do vpogleda v dokumentacijo raziskovalne
organizacije v zvezi z gostovanjem raziskovalca iz tretje države.
Agencija lahko po potrebi zahteva, da ji raziskovalna
organizacija pošlje kopijo sporazuma in vseh morebitnih aneksov k sporazumu.
9. člen
(poročanje)
Raziskovalna organizacija najpozneje v dveh mesecih po
prenehanju veljavnosti sporazuma predloži agenciji krajše poročilo o poteku
izvajanja sporazuma skupaj z izjavo, da je bilo delo v zvezi z vsemi
raziskovalnimi projekti, za katere je bil podpisan sporazum, opravljeno.

Pravilnik o sklepanju sporazumov o gostovanju med
raziskovalnimi organizacijami in raziskovalci iz tretjih držav (Uradni list RS,
št. 34/08) vsebuje naslednjo končno določbo:
»10. člen
(začetek veljavnosti
pravilnika)
Ta pravilnik začne veljati naslednji dan po objavi v Uradnem listu
Republike Slovenije.«.

Pravilnik o spremembah Pravilnika o sklepanju
sporazumov o gostovanju med raziskovalnimi organizacijami in raziskovalci iz
tretjih držav (Uradni list RS, št. 37/15) vsebuje naslednjo končno določbo:
»3. člen
Ta pravilnik začne veljati naslednji dan po objavi v Uradnem
listu Republike Slovenije.«.