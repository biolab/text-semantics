1. člen
Urad Vlade Republike Slovenije za Slovence v zamejstvu in po
svetu (v nadaljnjem besedilu: Urad) se organizira kot samostojna vladna služba
z delovnim področjem določenim s tem odlokom, z Zakonom o odnosih Republike
Slovenije s Slovenci zunaj njenih meja (Uradni list RS, št. 43/06) in z drugimi
predpisi.
2. člen
Urad opravlja naloge, ki se nanašajo na: 
-       
oblikovanje in izvajanje državne politike do Slovencev v zamejstvu in po
svetu; 
-       
avtohtone slovenske narodne skupnosti v sosednjih državah; 
-       
slovenske zdomce in izseljence po svetu; 
-       
kulturno, prosvetno, gospodarsko, politično in drugo sodelovanje
pripadnikov avtohtone slovenske narodne skupnosti v sosednjih državah in
Slovencev po svetu z matično državo Republiko Slovenijo; 
-       
skrb matične države Republike Slovenije za ustrezno pravno in zakonsko
zaščito slovenskih skupnosti zunaj njenih meja; 
-       
izvajanje finančne podpore organizacijam in dejavnostim Slovencev zunaj
Republike Slovenije; 
-       
izvajanje finančne podpore organizacijam civilne družbe in posameznikom
v Republiki Sloveniji, ki delujejo na področju povezovanja s Slovenci v
zamejstvu in po svetu ter izvajanje nadzora porabe javnih sredstev v teh
organizacijah; 
-       
informiranje, svetovanje in pomoč posameznikom ter organizacijam
Slovencev zunaj Republike Slovenije; 
-       
skrb za repatriacijo Slovencev v domovino; 
-       
pridobivanje statusa Slovenca brez slovenskega državljanstva; 
-       
opravljanje drugih nalog, povezanih s posebnimi pravno-statusnimi
zadevami pripadnikov avtohtone slovenske narodne skupnosti v sosednjih državah
in slovenskih zdomcev oziroma izseljencev v Republiki Sloveniji.
3. člen
(1) Urad pri svojem delu sodeluje z Ministrstvom za zunanje
zadeve in preko Ministrstva za zunanje zadeve daje pobude s svojega delovnega
področja diplomatskim predstavništvom in konzulatom Republike Slovenije v
tujini. 
(2) Način sodelovanja iz prejšnjega odstavka se določi s
sporazumom, ki ga skleneta predstojnika Urada in Ministrstva za zunanje zadeve.
4. člen
Urad vodi minister brez resorja (v nadaljnjem besedilu:
predstojnik).
4.a člen
Predstojnik ima lahko največ dva namestnika, ki mu pomagata
pri vodenju Urada in opravljata najzahtevnejše strokovne naloge na področjih,
ki jih določi predstojnik.

Odlok o organizaciji in delovnem področju
Urada Vlade Republike Slovenije za Slovence v zamejstvu in po svetu (Uradni
list RS, št. 60/06) vsebuje naslednjo prehodno in
končno določbo:
»5. člen
Akt o notranji organizaciji Urada in sistematizaciji delovnih
mest v Uradu izda predstojnik Urada po predhodnem soglasju Vlade Republike
Slovenije v 30 dneh po uveljavitvi tega odloka.
6. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o spremembi in dopolnitvi Odloka o
organizaciji in delovnem področju Urada Vlade Republike Slovenije za Slovence v
zamejstvu in po svetu (Uradni list RS, št. 5/15) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
Spremembe Akta o notranji organizaciji in sistemizaciji
delovnih mest Urada izda minister po predhodnem soglasju Vlade Republike
Slovenije v 30 dneh po uveljavitvi tega odloka.
4. člen
Ta odlok začne veljati naslednji dan po objavi v Uradnem
listu Republike Slovenije.«.