1. člen
Ta pravilnik v skladu s Prilogo VII Direktive 2001/18/ES
Evropskega parlamenta in Sveta z dne 12. marca 2001 o namernem sproščanju gensko
spremenjenih organizmov v okolje in razveljavitvi Direktive Sveta 90/220/EGS
(UL L št. 106 z dne 17. 4. 2001, str. 1, z vsemi spremembami) določa: 
-       
vsebino in obseg programa monitoringa vplivov izdelka, ki vsebuje gensko
spremenjene organizme (v nadaljnjem besedilu: GSO) in se daje na trg, ter
njegove uporabe (v nadaljnjem besedilu: program monitoringa), in 
-       
način in obseg poročanja o rezultatih monitoringa iz prejšnje alinee.
2. člen
Izraz ''izdelek, ki vsebuje GSO'' je GSO ali kombinacija GSO
ali pripravek, ki je sestavljen iz ali vsebuje GSO ali kombinacijo GSO. 
Drugi, v tem pravilniku uporabljeni izrazi, imajo enak pomen
kot v Zakonu o ravnanju z gensko spremenjenimi organizmi (Uradni list RS, št.
23/05 – prečiščeno besedilo).
3. člen
Cilj programa monitoringa je zagotoviti takšno spremljanje in
nadzorovanje izdelka, ki vsebuje GSO in se daje na trg, ter njegove uporabe, da
se zlasti: 
-       
potrdi pravilnost predvidevanj, ugotovljenih v oceni tveganja glede
pojava in vpliva možnih škodljivih učinkov GSO ali njegove uporabe, in 
-       
ugotovi in določi pojav kakršnih koli škodljivih učinkov GSO ali njihove
uporabe na zdravje ljudi ali okolje, ki v oceni tveganja niso bili pričakovani.
4. člen
S spremljanjem in nadzorovanjem izdelka, ki vsebuje GSO in se
daje na trg, ter njegove uporabe na podlagi programa monitoringa je treba
začeti po izdaji dovoljenja za dajanje izdelka, ki vsebuje GSO, na trg. 
Pri razlagi podatkov, pridobljenih z monitoringom, je treba
upoštevati tudi druge obstoječe pogoje v okolju in dejavnosti. 
Če se v okviru monitoringa ugotovi, da so se v okolju
pojavile spremembe, je treba tudi ugotoviti in oceniti, ali je na njihov pojav
vplival GSO ali njegova uporaba ali pa so posledica drugih okoljskih
dejavnikov. 
Pri izdelavi programa monitoringa za spremljanje in
nadzorovanje izdelka, ki vsebuje GSO in se daje na trg, ter njegove uporabe se
lahko uporabijo tudi izkušnje in podatki, ki so bili pridobljeni pri
spremljanju poskusnega namernega sproščanja GSO v okolje.
5. člen
Program monitoringa mora biti zasnovan tako, da: 
1.     
je spremljanje in nadzorovanje ob upoštevanju ocene tveganja podrobno
določeno za vsak posamezen primer posebej; 
2.     
so upoštevane značilnosti GSO, značilnosti in obseg njegove nameravane
uporabe ter vsi pomembni pogoji v okolju, v katerem se sproščanje GSO
pričakuje; 
3.     
vključuje splošen nadzor nepričakovanih škodljivih učinkov, po potrebi
pa tudi poseben monitoring škodljivih učinkov, ugotovljenih v oceni tveganja,
pri čemer se upošteva: 
- 
da je treba monitoring posameznega primera izvajati v takšnem časovnem
obdobju, da je možno odkriti takojšnje in neposredne, pa tudi kasnejše ali
posredne učinke, ugotovljene v oceni tveganja, in 
- 
da se za spremljanje in nadziranje lahko uporabijo že obstoječi rutinski
postopki, kot so monitoring kmetijskih kultivarjev, varstva rastlin ali
veterinarskih in medicinskih proizvodov; če se za monitoring uporabijo ti
postopki, je treba pojasniti, na kakšen način bodo tako zbrani podatki dostopni
imetniku dovoljenja za dajanje izdelka, ki vsebuje GSO, na trg; 
4.     
na sistematičen način olajša opazovanje sproščanja GSO v prejemnem
okolju in njegovo interpretacijo glede varnosti za zdravje ljudi ali okolje; 
5.     
določi: 
- 
kdo (prijavitelj, uporabnik ali kdo drug) bo izvajal posamezne naloge iz
programa monitoringa, 
- 
kdo je odgovoren za pravilno vzpostavitev in izvajanje monitoringa v
skladu s programom monitoringa in 
- 
način obveščanja imetnika dovoljenja za dajanje izdelka, ki vsebuje GSO,
na trg in ministrstva, pristojnega za varstvo okolja (v nadaljnjem besedilu:
ministrstvo), o kakršnih koli opaženih škodljivih učinkih na zdravje ljudi in
okolje, pri čemer je treba določiti tudi roke in časovne intervale za poročanje
o rezultatih monitoringa; 
6.     
pretehta in upošteva mehanizme za določanje in potrjevanje opaženih
škodljivih učinkov na zdravje ljudi in okolje in omogoča imetniku dovoljenja za
dajanje izdelka, ki vsebuje GSO, na trg ali ministrstvu, da izvede ukrepe za
varstvo zdravja ljudi in okolja, če je to potrebno.
6. člen
Pri izdelavi programa monitoringa je treba upoštevati
navodila glede ciljev, splošnih načel in zasnove programa monitoringa, določena
v Odločbi Sveta 2002/811/ES z dne 3. oktobra 2002 o določitvi navodil za
dopolnitev Priloge VII k Direktivi 2001/18/ES Evropskega parlamenta in Sveta o
namernem sproščanju gensko spremenjenih organizmov v okolje in razveljavitvi
Direktive Sveta 90/220/EGS (UL L št. 280 z dne 18. 10. 2002, str. 27).
7. člen
Roki in časovni intervali za poročanje ministrstvu o
rezultatih monitoringa ter obseg poročila se določijo v dovoljenju za dajanje
izdelka, ki vsebuje GSO, na trg. 
Poročilo o rezultatih monitoringa mora biti ministrstvu
posredovano v pisni in elektronski obliki v slovenskem in angleškem jeziku.
8. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0071-144/2005
Ljubljana, dne 18. aprila 2006
EVA 2006-2511-0105
Janez Podobnik l.r. 
Minister 
za okolje in prostor
Soglašam!
Andrej Bručan l.r. 
Minister 
za zdravje
Soglašam!
Marija Lukačič l.r. 
Ministrica 
za kmetijstvo, gozdarstvo in prehrano