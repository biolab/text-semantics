1. člen
(namen pravilnika)
Ta pravilnik določa pogoje za oprostitev plačila oziroma
vračilo plačane trošarine za energente, katerim je dodano biogorivo v skladu z
enajstim odstavkom 54. člena Zakona o trošarinah (Uradni list RS, št. 2/07 -
uradno prečiščeno besedilo; v nadaljnjem besedilu: Zakon), način vračila
trošarine, carinski organ, pristojen za odločanje o zahtevkih za oprostitev
oziroma vračilo trošarine, način uveljavljanja oprostitve oziroma vračila
trošarine, roke za predložitev zahtevka za vračilo trošarine in roke za vračilo
trošarine.
2. člen
(način uveljavljanja pravice)
Upravičenec lahko uveljavlja pravico iz enajstega odstavka
54. člena Zakona po načelu oprostitve plačila ali po načelu vračila plačane
trošarine.
3. člen
(oprostitev plačila trošarine za zavezanca)
(1) Če želi zavezanec uveljavljati oprostitev plačila
trošarine, za davčno obdobje sam ugotovi trošarinsko obveznost in jo izkaže v
obračunu trošarine. Obračun trošarine mora, ne glede na 43. člen Pravilnika o
izvajanju Zakona o trošarinah (Uradni list RS, št. 49/04 in 47/05), predložiti
pristojnemu carinskemu organu na obrazcu za obračun TRO-BIO, ki je skupaj z
navodili za izpolnjevanje v Prilogi 1 tega pravilnika, ki je njegov sestavni
del. 
(2) Zavezanec, ki energentom v trošarinskem skladišču v
Sloveniji doda biogorivo ali zavezanec, ki prejema energente, katerim je bilo
dodano biogorivo v trošarinskem skladišču v drugi državi članici Evropske
unije, mora k obračunu priložiti naslednje dokumente: 
-       
kopijo trošarinskega dokumenta, iz katerega je razvidna količina in
vrsta dodanega biogoriva po tarifnih oznakah, 
-       
izjavo imetnika trošarinskega skladišča o vrsti in količini dodanega
biogoriva ter o načinu vmešavanja in 
-       
ustrezen certifikat za biogorivo, ki mora biti izdan v skladu z
zahtevami standarda SIST 45011, in na podlagi katerega proizvajalec goriv jamči
za vsebnost biogoriv v gorivu, ali standardov serije EN za ugotavljanje
vsebnosti biogoriv, oziroma drug ustrezen certifikat, ki je bil izdan po drugi
metodi, kakor so tiste v standardih EN, če omogoča sledljivost skladno s
standardom SIST EN ISO 17025 oziroma dokumentacijo, ki pošiljko spremlja in je
določena v programu spremljanja in nadzorovanja vsebnosti biogoriv v gorivu, ki
je določen za konkretno pravno osebo (proizvajalec, pridobitelj, uvoznik). 
(3) Zavezanec mora v svojem knjigovodstvu hraniti podatke o
dobavitelju posamezne pošiljke biogoriva ter o vrsti in količini biogoriva, za
katero je bil oproščen plačila trošarine.
4. člen
(oprostitev plačila trošarine za nepooblaščenega prejemnika)
(1) Če želi nepooblaščeni prejemnik, ki prejema energente,
katerim je bilo dodano biogorivo v trošarinskem skladišču v drugi državi
članici Evropske unije, uveljavljati oprostitev plačila trošarine, mora ob
najavi pošiljke nadzorni organ pisno seznaniti z namero uveljavljanja pravice.
Hkrati z obračunom trošarine, ki ga predloži na obrazcu iz Priloge 1 tega
pravilnika, mora priložiti naslednje dokumente: 
-       
kopijo trošarinskega dokumenta, iz katerega je razvidna količina in
vrsta dodanega biogoriva po tarifnih oznakah, 
-       
izjavo imetnika trošarinskega skladišča o vrsti in količini dodanega
biogoriva ter o načinu vmešavanja in 
-       
ustrezen certifikat za biogorivo, ki mora biti izdan v skladu z
zahtevami standarda SIST 45011, in na podlagi katerega proizvajalec goriv jamči
za vsebnost biogoriv v gorivu, ali standardov serije EN za ugotavljanje
vsebnosti biogoriv, oziroma drug ustrezen certifikat, ki je bil izdan po drugi
metodi, kakor so tiste v standardih EN, če omogoča sledljivost skladno s
standardom SIST EN ISO 17025, oziroma dokumentacijo, ki pošiljko spremlja in je
določena v programu spremljanja in nadzorovanja vsebnosti biogoriv v gorivu, ki
je določen za konkretno pravno osebo (proizvajalec, pridobitelj, uvoznik). 
(2) Instrument zavarovanja, ki ga nepooblaščeni prejemnik iz
prejšnjega odstavka predloži carinskemu organu v skladu z 29.b členom oziroma
35.b členom Zakona, velja za ustreznega, če je mogoče z njim zavarovati celotni
znesek trošarine na energente, kakršnega bi moral plačati, če ne bi uveljavil
oprostitve plačila trošarine. 
(3) Nepooblaščeni prejemnik mora v svojem knjigovodstvu
hraniti podatke o dobavitelju posamezne pošiljke in o količini in vrsti
biogoriva, za katero je bil oproščen plačila trošarine ter druge podatke,
potrebne za nadzor nad obračunavanjem in plačevanjem trošarine.
5. člen
(oprostitev plačila trošarine za osebo, ki vnaša energente z
že plačano trošarino)
(1) Če želi oseba uveljavljati oprostitev plačila trošarine
za energente, katerim je bilo dodano biogorivo v trošarinskem skladišču v drugi
državi članici Evropske unije, trošarina zanje pa je že bila plačana v drugi
državi članici (v nadaljnjem besedilu: energenti z že plačano trošarino), mora
ob najavi pošiljke nadzorni organ pisno seznaniti z namero uveljavljanja
pravice. Hkrati z obračunom, ki ga izpolni na obrazcu iz Priloge 1 tega
pravilnika, mora priložiti naslednje dokumente: 
-       
kopijo trošarinskega dokumenta, iz katerega je razvidna količina in
vrsta dodanega biogoriva po tarifnih oznakah, 
-       
izjavo imetnika trošarinskega skladišča o vrsti in količini dodanega
biogoriva ter o načinu vmešavanja in 
-       
ustrezen certifikat za biogorivo, ki mora biti izdan v skladu z
zahtevami standarda SIST 45011, in na podlagi katerega proizvajalec goriv jamči
za vsebnost biogoriv v gorivu, ali standardov serije EN za ugotavljanje
vsebnosti biogoriv, oziroma drug ustrezen certifikat, ki je bil izdan po drugi
metodi, kakor so tiste v standardih EN, če omogoča sledljivost skladno s
standardom SIST EN ISO 17025 oziroma dokumentacijo, ki pošiljko spremlja in je
določena v programu spremljanja in nadzorovanja vsebnosti biogoriv v gorivu, ki
je določen za konkretno pravno osebo (proizvajalec, pridobitelj, uvoznik). 
(2) Instrument zavarovanja, ki ga oseba iz prejšnjega odstavka
predloži carinskemu organu v skladu z 8.a členom oziroma 35.b členom Zakona,
velja za ustreznega, če je mogoče z njim zavarovati celotni znesek trošarine na
energente, kakršnega bi morala plačati, če ne bi uveljavila oprostitve plačila
trošarine. 
(3) Oseba, ki vnaša energente z že plačano trošarino, mora v
svojem knjigovodstvu hraniti podatke o dobavitelju posamezne pošiljke in o
količini in vrsti biogoriva, za katero je uveljavila oprostitev plačila
trošarine ter druge podatke, potrebne za nadzor nad obračunavanjem in
plačevanjem trošarine.
6. člen
(oprostitev plačila trošarine za uvoznika)
(1) Če želi uvoznik, ki prejema energente, katerim je bilo
dodano biogorivo v proizvodnem obratu zunaj Skupnosti, pri sprostitvi v prost
promet uveljavljati oprostitev plačila trošarine, mora hkrati s carinsko
deklaracijo, s katero se uveljavlja oprostitev plačila trošarine v skladu z
enajstim odstavkom 54. člena Zakona, predložiti carinskemu organu naslednje
dokumente: 
-       
dokument, iz katerega je razvidna količina in vrsta dodanega biogoriva
po tarifnih oznakah, 
-       
izjavo pooblaščene osebe proizvodnega obrata, kjer je opravljeno mešanje
energenta in biogoriva, o vrsti in količini dodanega biogoriva ter o načinu
vmešavanja in 
-       
ustrezen certifikat za biogorivo, ki mora biti izdan v skladu z
zahtevami standarda SIST 45011, in na podlagi katerega proizvajalec goriv jamči
za vsebnost biogoriv v gorivu, ali standardov serije EN za ugotavljanje
vsebnosti biogoriv, oziroma drug ustrezen certifikat, ki je bil izdan po drugi
metodi, kakor so tiste v standardih EN, če omogoča sledljivost skladno s
standardom SIST EN ISO 17025 oziroma dokumentacijo, ki pošiljko spremlja in je
določena v programu spremljanja in nadzorovanja vsebnosti biogoriv v gorivu, ki
je določen za konkretno pravno osebo (proizvajalec, pridobitelj, uvoznik). 
(2) Ne glede na to, da je uvoznik za prejete energente,
katerim je bilo dodano biogorivo, uveljavljal oprostitev plačila trošarine ob
sprostitvi v prosti promet po enotni upravni listini, je dolžan pristojnemu
nadzornemu carinskemu organu predložiti obračun trošarine do 25. dne
naslednjega meseca po poteku davčnega obdobja, v katerem je uveljavljal
oprostitev, in sicer na obrazcu TRO-BIO. Uvoznik izpolni obrazec v skladu z
navodili za izpolnjevanje iz Priloge 1 tega pravilnika, razen podatkov o znesku
trošarine za plačilo. 
(3) Uvoznik mora v svojem knjigovodstvu hraniti podatke o
dobavitelju posamezne pošiljke in o količini in vrsti biogoriva, za katero mu
je bilo oproščeno plačilo trošarine, in druge podatke, potrebne za nadzor nad
obračunavanjem in plačevanjem trošarine.
7. člen
(vračilo plačane trošarine)
(1) Če oseba iz 3. do 6. člena tega pravilnika uveljavlja
pravico iz enajstega odstavka 54. člena Zakona po načelu vračila plačane
trošarine, predloži pristojnemu carinskemu organu pisni zahtevek za vračilo
trošarine in naslednje dokumente: 
-       
dokument, iz katerega je razvidna količina in vrsta dodanega biogoriva
po tarifnih oznakah, 
-       
izjavo pooblaščene osebe proizvodnega obrata, kjer je opravljeno mešanje
energenta in biogoriva, o vrsti in količini dodanega biogoriva ter o načinu
vmešavanja, 
-       
certifikat kakovosti, ki ga izda akreditirani laboratorij v skladu s
standardi EN ISO/IEC 17025, in 
-       
dokazilo o plačani trošarini. 
(2) Pristojni carinski organ o vračilu že plačane trošarine
odloči v roku 30 dni od vložitve popolne vloge. 
(3) Vračilo trošarine se izplača na transakcijski račun v
roku 30 dni od dneva, ko postane odločba izvršljiva.
8. člen
(pristojni carinski organ)
(1) Zahtevek za oprostitev oziroma za vračilo trošarine se
lahko vloži pri katerem koli carinskem organu. 
(2) Za odločanje o oprostitvi plačila trošarine in o
zahtevkih za vračilo trošarine je pristojen carinski organ, ki je krajevno
pristojen po stalnem prebivališču oziroma sedežu upravičenca, razen za
odločanje o oprostitvi plačila trošarine pri uvozu, ko je pristojen tisti
carinski organ, kjer je vložena carinska deklaracija za sprostitev v prosti
promet.
9. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 423-153/2006-11
Ljubljana, dne 25. januarja 2007
EVA 2006-1611-0121
dr. Andrej Bajuk l.r. 
Minister 
za finance

Priloga
1: Obrazec TRO-BIO: Obračun trošarine za energente z dodatnim biogorivom in
navodilo za izpolnjevanje obrazca
 