I. SPLOŠNA DOLOČBA
1. člen
(vsebina)
Ta uredba podrobneje določa način popolnjevanja pomožne policije
in izvajanja nalog, merila za izbor kandidatov, vrste in način usposabljanja,
višino plačila za pripravljenost in opravljanje nalog policije, nadomestila,
povračila in druge prejemke, odsotnost, pravice in dolžnosti pomožnih
policistov in kandidatov za pomožne policiste ter razloge za prenehanje in
odpoved pogodbe.
II. POSTOPEK POPOLNJEVANJA POMOŽNE POLICIJE
2. člen
(letni načrt popolnitve)
Generalni direktor policije sprejme letni načrt popolnitve s
pomožnimi policisti na predlog policijskih uprav, in sicer najpozneje do konca
oktobra za naslednje leto.
3. člen
(javni razpis)
Za kadrovske zadeve pristojna notranjeorganizacijska enota
ministrstva, pristojnega za notranje zadeve, na predlog policije in na podlagi
sprejetega letnega načrta popolnitve objavi javni razpis za kandidate za
pomožne policiste.
4. člen
(komisija za izbor kandidatov za pomožne policiste in
pomožnih policistov)
Tričlansko komisijo, ki odloča o izboru kandidatov za pomožne
policiste in pomožnih policistov (v nadaljnjem besedilu: komisija), imenuje
generalni direktor policije.
5. člen
(izbor kandidatov za pomožne policiste)
(1) Komisija preveri, ali na javni razpis prijavljene
osebe izpolnjujejo pogoje, določene v Zakonu o organiziranosti in delu v
policiji (Uradni list RS, št. 15/13, 11/14, 86/15, 77/16 in 77/17; v
nadaljnjem besedilu: zakon).
(2) Prednost pri izboru kandidatov za pomožne policiste
imajo osebe, ki pri preverjanju psihofizičnih sposobnosti dosežejo boljše
rezultate.
(3) Komisiji neizbranim kandidatom ni treba sporočiti
razlogov za odločitev.
6. člen
(izjemni način popolnjevanja pomožne policije)
(1) Ne glede na 3., 4. in 5. člen te uredbe se
pomožna policija lahko popolnjuje z osebami, ki jim je v policiji prenehalo
delovno razmerje policista po lastni volji ali zaradi upokojitve, če od dneva
prenehanja delovnega razmerja do dneva sklenitve pogodbe o prostovoljni službi
v pomožni policiji ni preteklo več kot pet let.
(2) Z osebami iz prejšnjega odstavka se na podlagi
njihove vloge in po predhodnem mnenju matične enote lahko neposredno sklene
pogodba o prostovoljni službi v pomožni policiji.
III. POGODBA O PROSTOVOLJNI SLUŽBI V POMOŽNI POLICIJI
7. člen
(začasna pogodba)
(1) Policija z izbranim kandidatom sklene pogodbo za čas
osnovnega usposabljanja.
(2) Pogodba iz prejšnjega odstavka se sklene v pisni
obliki in vsebuje podatke o matični enoti, enoti, v kateri bo potekalo
usposabljanje, trajanju usposabljanja, višini plačila, razlogih za odpoved
pogodbe, dolžini odpovednih rokov ter razlogih in pogojih povrnitve stroškov
osnovnega usposabljanja.
(3) Po podpisu pogodbe se kandidat vpiše v evidenco
kandidatov za pomožne policiste in pomožnih policistov.
8. člen
(sklenitev pogodbe)
(1) Po uspešno opravljenem osnovnem usposabljanju
komisija izbere kandidate za opravljanje nalog pomožne policije, s katerimi bo
sklenjena pogodba o prostovoljni službi v pomožni policiji. Prednost pri izboru
imajo kandidati, ki so na osnovnem usposabljanju dosegli boljše rezultate.
(2) Komisiji neizbranim kandidatom ni treba sporočiti
razlogov za odločitev.
(3) Pogodba se sklene v pisni obliki in mora vsebovati
podatke o dnevu začetka službe v pomožni policiji, matični enoti, višini
plačila za pripravljenost, plačila med usposabljanjem in za izvajanje nalog
policije, pogojih za opravljanje nalog policije v pomožni policiji, času
trajanja pogodbe, razlogih za odpoved pogodbe, dolžini odpovednih rokov, načinu
izračuna višine in pogojih povrnitve stroškov usposabljanj.
(4) Pogodba se praviloma sklene za najmanj pet let in se
lahko podaljšuje za krajše ali enako obdobje, do konca koledarskega leta, v
katerem pomožni policist doseže starost 60 let.
(5) Po podpisu pogodbe se pomožni policist vpiše v
evidenco kandidatov za pomožne policiste ter pomožnih policistov in se mu izda
službena izkaznica, ki se hrani v matični enoti.
(6) Če izbrani kandidat za pomožnega policista po
uspešno opravljenem usposabljanju s policijo ne sklene ponujene pogodbe o
prostovoljni službi v pomožni policiji, mora povrniti stroške osnovnega usposabljanja
na podlagi zahtevka za plačilo obveznosti.
9. člen
(obvestilo delodajalcu)
Kandidat za pomožnega policista oziroma pomožni policist najpozneje
osem dni po podpisu pogodbe iz 7. oziroma 8. člena te uredbe o tem
obvesti svojega delodajalca.
IV. PRAVICE IN DOLŽNOSTI POMOŽNIH POLICISTOV IN KANDIDATOV ZA
POMOŽNE POLICISTE
10. člen
(dolžnosti med trajanjem pogodbe)
(1) Kandidat za pomožnega policista se mora na poziv
policije udeležiti osnovnega usposabljanja.
(2) Pomožni policist se mora odzvati na poziv policije k
nadaljevalnemu in dopolnilnemu usposabljanju ter izvajanju nalog policije.
11. člen
(odsotnost in obveščanje)
(1) Pomožni policist mora matično enoto takoj ob
nastanku razloga obvestiti o vsaki odsotnosti ali nezmožnosti, zaradi katere ne
bi mogel prispeti v matično enoto v 12 urah od ure zglasitve, določene v
pozivu, oziroma ne bi mogel opravljati nalog policije. Takoj ko je mogoče, mora
predložiti dokazila o teh dejstvih.
(2) Med odsotnostjo iz prejšnjega odstavka pomožnemu
policistu mirujejo vse pravice in dolžnosti iz te uredbe.
12. člen
(osnovno, nadaljevalno in dopolnilno usposabljanje)
(1) Osnovno, nadaljevalno in dopolnilno usposabljanje
potekajo po programih, ki jih predpiše generalni direktor policije.
(2) Generalni direktor policije v letnem načrtu
usposabljanj določi notranjeorganizacijske enote, ki bodo nosilke in izvajalke
usposabljanj.
(3) Policija pomožnega policista seznani z načrtom
usposabljanja najpozneje 15 dni pred začetkom usposabljanja.
(4) Policija kandidata za pomožnega policista ali
pomožnega policista vpokliče na usposabljanje s pozivom, ki se mu vroči najmanj
15 dni pred začetkom usposabljanja.
13. člen
(odobritev odsotnosti na osnovnem usposabljanju)
(1) Kandidatu za pomožnega policista se na njegovo pisno
prošnjo lahko odobri odsotnost z usposabljanja za največ tri dni:
1.     
na podlagi potrdila o začasni zadržanosti z dela zaradi bolezni ali
poškodbe oziroma ustreznega zdravniškega potrdila,
2.     
zaradi rojstva otroka,
3.     
zaradi smrti ožjega družinskega člana (starši, zakonec, zunajzakonski
partner, otroci, bratje in sestre),
4.     
zaradi nujne pomoči družini ob naravnih ali drugih nesrečah,
5.     
zaradi udeležbe na izpitu ali kolokviju oziroma zaradi drugih
neodložljivih študijskih obveznosti,
6.     
na prošnjo delodajalca zaradi neodložljivega dela, ki ga je treba
opraviti neposredno pred ali med usposabljanjem in ga ne more opraviti drug
delavec,
7.     
iz drugega upravičenega razloga.
(2) Odsotnost odobri vodja usposabljanja ustno takoj,
pisno pa najpozneje v treh dneh od prejema prošnje.
14. člen
(odložitev nadaljevalnega ali dopolnilnega usposabljanja)
(1) Pomožnemu policistu se na njegovo prošnjo lahko
odloži usposabljanje iz razlogov, navedenih v prvem odstavku prejšnjega člena.
(2) Prošnjo za odložitev usposabljanja pomožni policist
vloži pri matični enoti pred začetkom usposabljanja.
(3) Pomožni policist odloženo usposabljanje opravi v
naslednjem terminu, ki ga določi policija.
(4) Vodja matične enote o odložitvi usposabljanja ustno
odloči takoj, pisno pa najpozneje v treh dneh od prejema prošnje pomožnega
policista.
V. NADOMESTILA TER DRUGI PREJEMKI IN POVRAČILA
15. člen
(plačilo za pripravljenost)
(1) Pomožnemu policistu pripada plačilo za
pripravljenost, določeno od osnove, ki jo predstavlja bruto znesek minimalne
plače v Republiki Sloveniji. Izplačuje se najpozneje zadnji dan v mesecu za
pretekli mesec.
(2) Plačilo za pripravljenost znaša 0,8 odstotka osnove
na dan.
(3) Med opravljanjem nalog policije, usposabljanjem ter
v primerih iz prvega odstavka 11. člena te uredbe pomožnemu policistu
plačilo za pripravljenost ne pripada.
16. člen
(plačilo med usposabljanjem)
(1) Kandidat za pomožnega policista in pomožni policist
sta med usposabljanjem upravičena do:
-       
nadomestila plače,
-       
prejemka za udeležbo na usposabljanju, ki znaša v delovnih dneh 45 odstotkov,
ob sobotah 60 odstotkov, ob nedeljah in dela prostih dnevih pa 90 odstotkov
sorazmernega dela osnovne plače javnega uslužbenca v 24. plačnem razredu
glede na število dni, ko se usposablja,
-       
povračila stroškov prehrane, prenočišča in prevoza v skladu s kriteriji
in merili, ki veljajo za zaposlene v javnem sektorju, pri čemer se mu stroški
prevoza povrnejo od naslova prebivanja do zbirnega mesta sklica usposabljanja
in nazaj.
(2) Ne glede na prejšnji odstavek nezaposleni kandidat
za pomožnega policista in nezaposleni pomožni policist med usposabljanjem
namesto nadomestila plače prejema plačilo 100 odstotkov sorazmernega dela plače
javnega uslužbenca v 24. plačnem razredu glede na število dni, ko se
usposablja.
(3) Plačilo za usposabljanje se izplača najpozneje
zadnji dan v mesecu za pretekli mesec.
(4) Nadomestilo plače se izplača za dni, ko bi kandidat
za pomožnega policista in pomožni policist dejansko delala.
17. člen
(plačilo za opravljanje nalog policije)
(1) Pomožni policist je med opravljanjem nalog policije
upravičen do:
-       
nadomestila plače,
-       
plačila za opravljanje nalog policije v višini 100 odstotkov sorazmernega
dela osnovne plače javnega uslužbenca v 24. plačnem razredu, glede na
število dni, ko opravlja naloge policije,
-       
povračila stroškov prehrane, prenočišča in prevoza v skladu s kriteriji
in merili, ki veljajo za zaposlene v javnem sektorju, pri čemer se mu stroški
prevoza povrnejo od naslova prebivanja do zbirnega mesta sklica in nazaj.
(2) Plačilo iz prejšnjega odstavka se izplača najpozneje
zadnji dan v mesecu za pretekli mesec.
(3) Nadomestilo plače se izplača za dni, ko bi pomožni
policist dejansko delal.
18. člen
(zavarovanje)
Policija kandidate za pomožne policiste in pomožne policiste med
usposabljanjem in opravljanjem nalog policije zavaruje v obsegu, določenem v
prvem odstavku 83. člena zakona.
VI. ODPOVED IN PRENEHANJE POGODBE
19. člen
(prenehanje pogodbe)
Pogodba iz 7. in 8. člena te uredbe preneha veljati:
1.     
s potekom časa, za katerega je bila sklenjena,
2.     
s potekom odpovednega roka,
3.     
z dnem sklenitve pogodbe o zaposlitvi, če kandidat za pomožnega
policista ali pomožni policist sklene pogodbo o zaposlitvi kot uslužbenec
policije, uslužbenec ministrstva, pristojnega za notranje zadeve, na področju
logistično-podpornih nalog in usmerjanja in nadzora policije, poklicni
pripadnik Slovenske vojske, uradna oseba Finančne uprave Republike Slovenije,
pravosodni policist ali se zaposli v gospodarski družbi, zavodu ali drugi
organizaciji, katere dejavnost je po odločitvi Vlade Republike Slovenije posebnega
pomena za obrambo,
4.     
s smrtjo kandidata za pomožnega policista ali pomožnega policista,
5.     
s sporazumom pogodbenih strank.
20. člen
(odpoved pogodbe)
(1) Policija kandidatu za pomožnega policista oziroma
pomožnemu policistu brez odpovednega roka enostransko odpove pogodbo, če:
1.     
kandidat za pomožnega policista oziroma pomožni policist preneha
izpolnjevati splošne pogoje, določene v zakonu,
2.     
kandidat za pomožnega policista ne opravi preizkusa znanja in
usposobljenosti v skladu s programom osnovnega usposabljanja,
3.     
pomožni policist v tekočem letu brez upravičenega razloga ne opravi vseh
usposabljanj, predpisanih z letnim načrtom,
4.     
se kandidat za pomožnega policista oziroma pomožni policist brez
upravičenega razloga ni odzval pozivu za izvajanje nalog policije oziroma
usposabljanje ali predčasno samovoljno zapusti usposabljanje ali izvajanje
nalog policije,
5.     
kandidat za pomožnega policista oziroma pomožni policist uveljavlja
pravico do ugovora vesti vojaški dolžnosti.
(2) Policija lahko kandidatu za pomožnega policista
oziroma pomožnemu policistu brez odpovednega roka enostransko odpove pogodbo,
če:
1.     
kandidat za pomožnega policista oziroma pomožni policist krši pogodbene
določbe,
2.     
se zmanjšajo kadrovske potrebe v pomožni policiji oziroma policiji,
3.     
kandidat za pomožnega policista oziroma pomožni policist ne ravna v
skladu z 11. členom te uredbe.
(3) Kandidat za pomožnega policista, ki odpove pogodbo,
mora policiji povrniti do odpovedi nastale stroške usposabljanja.
(4) Pomožni policist lahko odpove pogodbo z enomesečnim odpovednim
rokom.
(5) V primeru odpovedi iz 3., 4. in 5. točke prvega
odstavka ter 1. in 3. točke drugega odstavka tega člena mora pomožni policist
policiji vrniti neto znesek prejetega plačila za pripravljenost v zadnjih
12 mesecih pred prenehanjem pogodbe.
(6) V primeru odpovedi iz 2., 3., 4. in 5. točke prvega
odstavka ter 1. in 3. točke drugega odstavka tega člena mora kandidat za
pomožnega policista policiji vrniti do odpovedi nastale stroške usposabljanja.
(7) Kandidat za pomožnega policista in pomožni policist
morata policiji povrniti obveznosti iz tretjega, petega in šestega odstavka
tega člena na podlagi zahtevka za plačilo obveznosti.

Uredba o pomožni policiji (Uradni list RS, št.
1/18) vsebuje naslednjo prehodno in
končni določbi:
»VII. PREHODNA IN KONČNI DOLOČBI
21. člen
(veljavnost sklenjenih
pogodb)
(1) Že sklenjene pogodbe s pomožnimi policisti se
uskladijo z določbami te uredbe v dveh mesecih od uveljavitve te uredbe.
(2) Če pomožni policist predloga nove pogodbe ne podpiše
v 15 dneh po prejemu, že sklenjena pogodba o prostovoljni službi v pomožni
policiji preneha veljati naslednji dan po izteku 15-dnevnega roka. V tem
primeru pomožnemu policistu ni treba vrniti prejetega plačila za
pripravljenost.
(3) Že sklenjene pogodbe s kandidati za pomožne
policiste ostanejo veljavne do izteka. Kandidati lahko odstopijo od pogodbe,
izbrani kandidati pa lahko odklonijo sklenitev pogodbe o prostovoljni službi v
pomožni policiji brez obveznosti vračila stroškov usposabljanja.
22. člen
(razveljavitev in uporaba)
Z dnem uveljavitve te uredbe preneha veljati Uredba o pomožni
policiji (Uradni list RS, št. 51/14 in 87/15), ki se uporablja do začetka
uporabe te uredbe.
23. člen
(uveljavitev in uporaba)
Ta uredba začne veljati petnajsti dan po objavi v Uradnem
listu Republike Slovenije, uporabljati pa se začne 1. februarja 2018.«.

Uredba o spremembah Uredbe o pomožni policiji
(Uradni list RS, št. 113/20) vsebuje naslednjo končno določbo:
»KONČNA DOLOČBA
3. člen
Ta uredba začne veljati petnajsti dan po objavi v Uradnem
listu Republike Slovenije, uporabljati pa se začne 1. oktobra 2020. Do
takrat se uporablja Uredba o pomožni policiji (Uradni list RS, št. 1/18).«.