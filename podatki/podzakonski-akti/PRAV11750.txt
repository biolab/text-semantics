1. člen
(vsebina)
Ta pravilnik določa vsebino, potek
opravljanja preizkusa strokovne in psihofizične usposobljenosti policistov za
opravljanje nalog policije (v nadaljnjem besedilu: preizkus), način ocenjevanja
pred komisijo ter druga vprašanja, povezana s preizkusom.
2. člen
(vsebina preizkusa)
Preizkus obsega preverjanje strokovne in
psihofizične usposobljenosti, določene v programih usposabljanja, ki jih za področje
policijskih pooblastil s praktičnim postopkom in samoobrambo ter vaj v
streljanju za policiste sprejme generalni direktor policije (v nadaljnjem
besedilu: program usposabljanja).
3. člen
(ocenjevanje)
Pri ocenjevanju strokovne in psihofizične
usposobljenosti policistov komisija uporablja kriterije, določene v programih
usposabljanj in na njihovi podlagi izdanih izvedbenih načrtih, razen kriterija
prisotnosti na usposabljanju.
4. člen
(obveščanje)
(1) Generalni direktor policije, vodje
notranjih organizacijskih enot Generalne policijske uprave in direktorji
policijskih uprav najpozneje do konca februarja tekočega leta notranji
organizacijski enoti Generalne policijske uprave, pristojni za preverjanje
strokovne in psihofizične usposobljenosti policistov (v nadaljnjem besedilu:
pristojna služba), posredujejo seznam policistov, ki v preteklem letu niso
uspešno opravili usposabljanj.
(2) Seznam iz prejšnjega odstavka
vsebuje podatke o policistih in vsebinah programa, ki jih niso uspešno
opravili.
(3) Pristojna služba do konca marca v
tekočem letu razpiše roke za opravljanje preizkusa in jih objavi na način (npr.
EPP, intranet), ki je v policiji običajen za obveščanje in seznanjanje
policistov in policijskih enot z novostmi.
5. člen
(prijava in odjava)
(1) Policisti se prijavijo na preizkus
najkasneje deset dni pred rokom, razpisanim za njegovo opravljanje.
(2) Prijavljeni policisti se lahko
odjavijo od preizkusa najpozneje tri delovne dni pred rokom, za razpisanim
njegovo opravljanje.
(3) Policist mora s prijavo in odjavo
seznaniti svojega neposredno nadrejenega. Odsotnost policista na dan
opravljanja preizkusa njegov nadrejeni sporoči komisiji za opravljanje
preizkusa.
(4) Način prijave in odjave se določi
z razpisom iz tretjega odstavka prejšnjega člena.
6. člen
(obveznost opravljanja)
(1) Policist, ki v preteklem letu ni
opravil posameznih usposabljanj, za katera je tako določeno v programih
usposabljanj, preizkus pred komisijo opravlja v rokih, ki so razpisani za
tekoče leto.
(2) Udeležba na preizkusu sodi v redno
delovno obveznost policista.
(3) Če se policist preizkusa v tekočem
letu ne udeleži, mora v roku osmih dni od zadnjega razpisanega roka za preizkus
dostaviti pristojni službi dokazilo o razlogu za neudeležbo.
7. člen
(opravljanje preizkusa)
(1) Policist opravlja preizkus pisno
oziroma praktično, skladno s programom usposabljanja.
(2) Policist opravlja preizkus iz tistih
vsebin programa usposabljanja, ki jih ni opravil uspešno.
(3) Če je bil policist ocenjen kot
neuspešen zaradi neizpolnjevanja zahtevanega kriterija prisotnosti na
usposabljanju, mora opravljati preizkus iz vseh vsebin programa.
8. člen
(pisni preizkus)
(1) Pisni del preizkusa opravlja
policist pod nadzorom člana komisije.
(2) Pred začetkom preizkusa član
komisije seznani policista s potekom in načinom opravljanja preizkusa ter z
zahtevanim redom.
(3) Policista, ki pri opravljanju
preizkusa ne ravna skladno z danimi navodili, član komisije opomni. Če policist
opomina ne upošteva, član komisije prekine preizkus in zahteva, da se policist
odstrani. Razlogi za prekinitev in odstranitev se zapišejo v zapisnik. Šteje
se, da odstranjeni policist preizkusa ni opravil.
9. člen
(praktični preizkus)
(1) Predsednik komisije pred začetkom
praktičnega preizkusa seznani policista s potekom in načinom opravljanja preizkusa
ter z zahtevanim redom.
(2) Policista, ki pri opravljanju
preizkusa ne ravna skladno z danimi navodili, predsednik komisije opomni. Če
policist opomina ne upošteva, predsednik komisije prekine preizkus in zahteva,
da se policist odstrani. Razlogi za prekinitev in odstranitev se zapišejo v
zapisnik. Šteje se, da odstranjeni policist preizkusa ni opravil.
10. člen
(ocena preizkusa)
Policist opravi preizkus uspešno, če je
ocenjen z oceno »uspešno« iz vseh vsebin drugega oziroma tretjega odstavka 7.
člena tega pravilnika.
11. člen
(ponovno opravljanje preizkusa)
(1) Policist v drugem oziroma tretjem
poskusu opravlja preizkus le iz tistih vsebin, pri katerih je bil neuspešen na
predhodnem preizkusu.
(2) Komisija o uspehu policista na
preizkusu obvesti pristojno službo.
12. člen
(izostanek ali odstop od preizkusa)
(1) Če se policist zaradi upravičenega
razloga odjavi od opravljanja preizkusa v predpisanem roku ali ne pristopi k
opravljanju ali ponovnemu opravljanju preizkusa, na katerega se je prijavil,
ali če je zaradi zdravstvenih razlogov odstopil, ko se je preizkus že začel, se
šteje, da preizkusa ni opravljal.
(2) Če preizkusa policista iz razlogov
iz prejšnjega odstavka ni mogoče izvesti v tekočem letu izvajanja preizkusov,
komisija policista ne oceni. O razlogih obvesti pristojno službo, ta pa
generalnega direktorja policije.
(3) Če se policist brez upravičenih
razlogov ne odjavi od opravljanja preizkusa v predpisanem roku ali se preizkusa
ob razpisanih rokih ne udeleži ali od preizkusa odstopi se šteje, da preizkusa
ni opravil.
13. člen
(zapisnik)
(1) O poteku opravljanja preizkusa
policista se piše zapisnik.
(2) Zapisnik vsebuje podatke o
policistu, prijavi, ocenah preizkusa ter podatke o poteku preizkusa. Sestavni
del zapisnika je tudi obvestilo komisije o oceni preizkusa, ki se vroči
policistu.
(3) Policist ima pravico vpogleda v
dokumentacijo o preizkusu v roku osmih dni od vročitve obvestila komisije o
oceni preizkusa.
(4) Po preteku roka iz prejšnjega
odstavka, vendar najkasneje v štirinajstih dneh od datuma opravljanja
preizkusa, komisija pošlje zapisnike preizkusa policistov pristojni službi.
14. člen
(ugovor)
(1) Policist, ki se ne strinja z oceno
komisije, lahko pri generalnemu direktorju policije vloži ugovor v osmih dneh
od vročitve obvestila komisije o oceni preizkusa.
(2) Generalni direktor policije ali
oseba, ki jo pooblasti, odloči o ugovoru v 15 delovnih dneh od prejema ugovora.
15. člen
(obveščanje)
(1) Obvestilo o končni oceni
opravljenega preizkusa pristojna služba posreduje osebam iz prvega odstavka 4.
člena tega pravilnika.
(2) Izvod obvestila iz prejšnjega
odstavka posreduje pristojna služba tudi notranji organizacijski enoti,
pristojni za kadre, pri ministrstvu, pristojnem za notranje zadeve. Ta ga hrani
v kadrovski evidenci policista.
(3) Če policist preizkusa v tekočem
letu ne opravi uspešno, pristojna služba zaradi izvedbe nadaljnjih ukrepov o
tem obvesti generalnega direktorja policije.
16. člen
(dokumentacija)
Dokumentacijo o opravljanju preizkusa
strokovne in psihofizične usposobljenosti policistov vodi in hrani pristojna
služba skladno s predpisi, ki urejajo upravno poslovanje.
KONČNI DOLOČBI
17. člen
(prenehanje uporabe)
Z dnem uveljavitve tega pravilnika se
preneha uporabljati Pravilnik o opravljanju preizkusa strokovne in psihofizične
usposobljenosti policistov (Uradni list RS, št. 3/11 in 15/13 – ZODPol).
18. člen
(veljavnost)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-265/2013
Ljubljana, dne 10. oktobra 2013
EVA 2013-1711-0040
dr. Gregor Virant l.r.
Minister za notranje zadeve
 