I. SPLOŠNE DOLOČBE
1. člen
(vsebina urejanja)
Ta pravilnik določa oblike in načine
izvajanja pravosodnega nadzora, vsebino zahteve oziroma odločbe za njegovo
uvedbo, obseg, postopek izvajanja, vsebino poročila, seznanitev s poročilom in
obveščanje o ukrepih ter razlogih za odpravo morebitnih ugotovljenih
nepravilnostih.
2. člen
(oblike pravosodnega nadzora)
Pravosodni nadzor se lahko izvaja posredno
ali neposredno.
3. člen
(uvedba posrednega pravosodnega nadzora)
(1) Posredni pravosodni nadzor
se uvede s pisno zahtevo ministra, pristojnega za notranje zadeve (v nadaljnjem
besedilu: minister), ki jo pošlje vodji državnega tožilstva, prek katerega se
bo izvajal nadzor. Če se bo nadzor izvajal prek vodje okrožnega državnega
tožilstva, se zahteva istočasno pošlje tudi generalnemu državnemu tožilcu.
(2) Zahteva iz prejšnjega odstavka
mora vsebovati:
-      
navedbo in obrazložitev razlogov, ki
utemeljujejo izvedbo posrednega pravosodnega nadzora;
-      
navedbo osebe, prek katere se bo izvedel
pravosodni nadzor;
-      
opredelitev vsebine in zadev državnotožilske
uprave, ki so predmet pravosodnega nadzora (obseg zahteve);
-      
predvideni čas izvajanja pravosodnega nadzora
in
-      
pouk o možnosti zavrnitve izvajanja
pravosodnega nadzora.
(3) Posredni pravosodni nadzor nad
okrožnim državnim tožilstvom se praviloma izvaja prek vodje okrožnega državnega
tožilstva. Prek generalnega državnega tožilca se nadzor izvaja, če to
narekujejo narava in pomen razlogov, ki utemeljujejo izvedbo posrednega
pravosodnega nadzora, oziroma vsebina in vrsta zadev državnotožilske uprave, ki
so predmet pravosodnega nadzora.
(4) V primeru zavrnitve izvajanja
nadzora, se ta lahko uvede le v skladu z odločbo Vlade Republike Slovenije.
4. člen
(uvedba neposrednega pravosodnega nadzora)
(1) Neposredni pravosodni
nadzor se uvede z odločbo ministra, ki jo pošlje vodji državnega tožilstva, nad
katerim se bo izvajal nadzor, in Državnotožilskemu svetu. Če se bo nadzor
izvajal nad okrožnim državnim tožilstvom, se odločba pošlje tudi generalnemu
državnemu tožilcu.
(2) Odločba iz prejšnjega odstavka
mora vsebovati:
-      
navedbo in obrazložitev razlogov, ki
utemeljujejo izvedbo neposrednega pravosodnega nadzora;
-      
opredelitev vsebine in zadev državnotožilske
uprave, ki so predmet pravosodnega nadzora (obseg odločbe);
-      
navedbo članov nadzorne skupine;
-      
predvideni čas izvajanja pravosodnega nadzora
in
-      
pouk o možnosti zavrnitve izvajanja nadzora.
(3) V primeru zavrnitve izvajanja
nadzora, se ta lahko uvede le v skladu z odločbo Vlade Republike Slovenije.
5. člen
(vezanost na zahtevo oziroma odločbo)
(1) Oseba, prek katere se
izvaja posredni pravosodni nadzor, je vezana na obseg zahteve ministra. Če
meni, da ta obseg ne omogoča doseganja namena pravosodnega nadzora glede na
razloge, ki so bili podlaga za izvedbo, o tem obvesti ministra, ki lahko odloči
o razširitvi pravosodnega nadzora.
(2) Nadzorna skupina, prek katere se
izvaja neposredni pravosodni nadzor, je vezana na obseg odločbe ministra. V
poročilo o izvedenem neposrednem nadzoru vključi vse svoje ugotovitve, do
katerih je prišla pri izvajanju nadzora.
6. člen
(vsebinske omejitve opravljanja
pravosodnega nadzora)
(1) Pri pravosodnem nadzoru ni
dopustno posegati v samostojnost državnih tožilcev pri odločanju v konkretni
zadevi v zvezi s predkazenskim in sodnimi postopki ter upravnimi postopki pred
drugimi državnimi organi.
(2) V okviru pravosodnega nadzora se
lahko pregledujejo le tisti podatki, ki so potrebni za presojo zakonitosti
odločanja in izvrševanja drugih opravil, s katerimi so na podlagi zakona,
Državnotožilskega reda in drugih podzakonskih aktov zagotovljeni pogoji za
redno, pravilno, vestno in učinkovito delovanje državnega tožilstva.
7. člen
(pooblastilo za izvajanje posrednega
pravosodnega nadzora)
(1) Če se posredni pravosodni
nadzor izvaja prek vodje okrožnega državnega tožilstva, lahko ta za izvajanje
nadzora pooblasti svojega namestnika ali drugega državnega tožilca tega
državnega tožilstva.
(2) Če se posredni pravosodni nadzor
izvaja prek generalnega državnega tožilca, lahko ta za izvajanje nadzora
pooblasti svojega namestnika ali drugega vrhovnega državnega tožilca.
8. člen
(obseg pravosodnega nadzora)
(1) Pri posrednem pravosodnem
nadzoru ima oseba, prek katere se izvaja nadzor, pravico vpogledati v vse
spise, vpisnike in drugo dokumentacijo državnega tožilstva, povezano z
opravljanjem zadev državnotožilske uprave ter zahtevati ustna ali pisna
pojasnila od državnih tožilcev in tožilskega osebja v zvezi z zatrjevanimi,
domnevnimi ali ugotovljenimi nepravilnostmi pri opravljanju teh zadev. Pri tem
mora ravnati tako, da ni oteženo redno izvajanje državnotožilskih nalog.
(2) Pri neposrednem pravosodnem
nadzoru ima nadzorna skupina pravico vpogledati v vse spise, vpisnike in drugo
dokumentacijo državnega tožilstva, povezano z opravljanjem zadev
državnotožilske uprave, ter zahtevati ustna ali pisna pojasnila od državnih
tožilcev in tožilskega osebja v zvezi z zatrjevanimi, domnevnimi ali
ugotovljenimi nepravilnostmi pri opravljanju teh zadev. Pri tem mora ravnati
tako, da ni oteženo redno izvajanje državnotožilskih nalog.
(3) Državni tožilci in državnotožilsko
osebje, katerih opravljanje zadev državnotožilske uprave se pregleduje, imajo
pravico podati ustna ali pisna pojasnila tudi, če oseba, prek katere se
opravlja pravosodni nadzor, ali nadzorna skupina tega ne zahteva.
II. POSREDNI PRAVOSODNI NADZOR
9. člen
(postopek izvajanja)
(1) Na podlagi prejete zahteve
ministra o uvedbi pravosodnega nadzora mora oseba, prek katere se izvaja
pravosodni nadzor, le tega opraviti v času, predvidenem z zahtevo.
(2) Ne glede na prejšnji odstavek pa
mora oseba, prek katere se izvaja pravosodni nadzor, če ugotovi, da nadzora
zaradi utemeljenih razlogov ne bo mogoče opraviti v predvidenem času, pred
iztekom tega časa o tem obvestiti ministra. Obvestilo mora vsebovati
obrazložitev utemeljenih razlogov ter navedbo, kdaj bo nadzor zaključen.
(3) Najpozneje v petih delovnih dneh
po zaključenem nadzoru mora oseba, prek katere se je izvajal nadzor, ministru
poslati pisno poročilo o izvedenem posrednem nadzoru, in če se je izvajal prek
vodje okrožnega državnega tožilstva, tudi generalnemu državnemu tožilcu.
(4) Vodja državnega tožilstva, nad
katerim se je izvajal nadzor, mora državne tožilce in državnotožilsko osebje,
katerih opravljanje zadev državnotožilske uprave je bilo pregledano, seznaniti
s tistim delom poročila, ki se nanaša na njihovo delo, pri čemer imajo ti
pravico, da v petih delovnih dneh od prejema poročila dajo pojasnila ministru
in generalnemu državnemu tožilcu, in če se je nadzor opravljal prek vodje
okrožnega državnega tožilstva, tudi vodji okrožnega državnega tožilstva.
10. člen
(poročilo o izvedenem posrednem nadzoru)
(1) Poročilo o izvedenem
posrednem nadzoru vsebuje:
-      
navedbo obsega nadzora;
-      
navedbo spisov, vpisnikov in druge dokumentacije,
v katero je bilo vpogledano in
-      
ugotovitve nadzora, ki vsebujejo pregled in
oceno opravljanja zadev državnotožilske uprave, ki so bile predmet nadzora.
(2) Ob ugotovljenih nepravilnostih pri
izvajanju pravosodnega nadzora mora poročilo o izvedenem posrednem nadzoru
vsebovati tudi opredelitev načina in roka za njihovo odpravo. O odpravi
nepravilnosti oseba, prek katere se je izvajal nadzor, o tem pisno obvesti
ministra.
(3) Če ugotovljenih nepravilnosti ni
mogoče odpraviti v 30 dneh po opravljenem pravosodnem nadzoru, mora vodja
državnega tožilstva po poteku tega roka in vsakih nadaljnjih 30 dni pisno
obveščati ministra, vodja okrožnega državnega tožilstva pa tudi generalnega
državnega tožilca, o poteku ukrepov za njihovo odpravo in razlogih, zakaj še
niso odpravljene.
(4) Minister lahko po poteku roka za
odpravo nepravilnosti zahteva obvestilo o tem ter po potrebi izvede neposredni
nadzor v obsegu ugotovljenih nepravilnosti in njihovega odpravljanja po
določbah tega pravilnika.
III. NEPOSREDNI PRAVOSODNI NADZOR
11. člen
(nadzorna skupina)
(1) Za izvajanje neposrednega
pravosodnega nadzora imenuje minister nadzorno skupino, ki jo sestavljajo
najmanj trije uslužbenci ministrstva, pristojnega za notranje zadeve (v
nadaljnjem besedilu: ministrstvo).
(2) Večina članov nadzorne skupine
morajo biti uradniki v nazivih prvega kariernega razreda, ki so univerzitetni
diplomirani pravniki z opravljenim pravniškim državnim izpitom in vsaj dvema
letoma delovnih izkušenj na pravniških delih po tem izpitu. Preostali člani
nadzorne skupine so lahko drugi uradniki v nazivih prvega kariernega razreda.
12. člen
(navzočnost in sodelovanje)
(1) Pri izvajanju neposrednega
pravosodnega nadzora sta na zahtevo vodje državnega tožilstva navzoča dva člana
Državnotožilskega sveta, in sicer en član izmed državnih tožilcev, ki so
voljeni, in en član, ki ni državni tožilec.
(2) Pri izvajanju neposrednega
pravosodnega nadzora nad okrožnim državnim tožilstvom so lahko ves čas navzoči
generalni državni tožilec ali njegov namestnik in vodja okrožnega državnega
tožilstva ali njegov namestnik, in če se nadzor izvaja nad Vrhovnim državnim
tožilstvom, generalni državni tožilec ali njegov namestnik.
(3) Generalni državni tožilec ali
vodja okrožnega državnega tožilstva lahko za potrebe navzočnosti iz prejšnjega
odstavka pooblastita drugega državnega tožilca.
(4) Vodja državnega tožilstva mora
sodelovati s člani nadzorne skupine tako, da jim zagotovi dostop v prostore
državnih tožilstev, omogoči vpogled v zahtevane spise, vpisnike in drugo dokumentacijo
državnega tožilstva ter zagotovi prostorske in tehnične pogoje za nemoteno
delo.
13. člen
(poročilo o izvedenem neposrednem nadzoru)
(1) Najpozneje v petih delovnih
dneh po zaključenem nadzoru mora nadzorna skupina ministru poslati pisno
poročilo o izvedenem neposrednem nadzoru.
(2) Poročilo iz prejšnjega odstavka
vsebuje:
-      
navedbo obsega nadzora;
-      
navedbo spisov, vpisnikov in druge
dokumentacije, v katero je bilo vpogledano in
-      
ugotovitve nadzora, ki vsebujejo pregled in
oceno opravljanja zadev državnotožilske uprave, ki so bile predmet nadzora.
(3) Poročilo o izvedenem neposrednem
nadzoru mora vsebovati tudi obrazložitev morebitnih ugotovljenih nepravilnosti.
14. člen
(predložitev poročila)
(1) Minister predloži poročilo
iz prejšnjega člena najpozneje v petih delovnih dneh po prejemu vodji državnega
tožilstva, nad katerim se je izvajal nadzor, in če se je izvajal nad okrožnim
državnim tožilstvom, tudi generalnemu državnemu tožilcu.
(2) Če poročilo vsebuje navedbe o
ugotovljenih nepravilnostih, mora vodja državnega tožilstva, nad katerim se je
izvajal nadzor, najpozneje v petih delovnih dneh po prejemu poročila ministru,
če se je nadzor izvajal nad okrožnim državnim tožilstvom pa tudi generalnemu
državnemu tožilcu, pisno sporočiti način in rok za odpravo nepravilnosti. O
odpravi nepravilnosti mora vodja državnega tožilstva, nad katerim se je izvajal
nadzor, o tem seznaniti ministra, če se je nadzor izvajal nad okrožnim državnim
tožilstvom, pa tudi generalnemu državnemu tožilcu.
(3) Če ugotovljenih nepravilnosti ni
mogoče odpraviti v 30 dneh po izvedenem nadzoru, mora vodja državnega tožilstva
po preteku tega roka in vsakih nadaljnjih 30 dni pisno obveščati ministra, če
se je nadzor izvajal nad okrožnim državnim tožilstvom pa tudi generalnega
državnega tožilca, o izvajanju ukrepov za njihovo odpravo in o razlogih, zakaj
še niso odpravljene.
(4) Vodja državnega tožilstva, nad
katerim se je izvajal nadzor, mora po prejemu poročila seznaniti državne
tožilce in državnotožilsko osebje, katerih opravljanje zadev državnotožilske
uprave je bilo pregledano, s tistim delom poročila, ki se nanaša na njihovo
delo, pri čemer imajo ti pravico, da v petih delovnih dneh od prejema poročila
dajo pojasnila ministru in generalnemu državnemu tožilcu, in če se je nadzor
izvajal nad okrožnim državnim tožilstvom, tudi vodji okrožnega državnega
tožilstva.
(5) Ne glede na določbo prejšnjega
odstavka imata vodja okrožnega državnega tožilstva, nad katerim se je izvajal
nadzor, ter generalni državni tožilec pravico, da v petih delovnih dneh od
prejema poročila podata pojasnila ministru.

Pravilnik o pravosodnem nadzoru nad državnimi
tožilstvi (Uradni list RS, št. 10/12) vsebuje naslednjo prehodno in
končni določbi:
IV. PREHODNA IN KONČNI DOLOČBI
15. člen
(dosedanji
postopki)
Pravosodni nadzori, ki so bili uvedeni pred
uveljavitvijo tega pravilnika, se dokončajo po dosedanjih predpisih.
16. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o pravosodnem nadzoru nad državnimi tožilstvi (Uradni list
RS, št. 37/03).
17. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o pravosodnem
nadzoru nad državnimi tožilstvi (Uradni list RS, št. 26/12) vsebuje naslednjo končno določbo:
»KONČNA DOLOČBA
3. člen
Ta pravilnik začne veljati naslednji dan po
objavi v Uradnem listu Republike Slovenije.«.