1. člen
(vsebina)
Ta pravilnik v skladu z Direktivo Sveta
1999/105/ES z dne 22. decembra 1999 o trženju gozdnega reprodukcijskega
materiala (UL L št. L/11/17 z dne 15. 1. 2000, str. 148; v nadaljnjem besedilu:
Direktiva 1999/105/ES) določa:
-      
vsebino in obliko potrdila o izvoru gozdnega
reprodukcijskega materiala (v nadaljnjem besedilu: potrdilo);
-      
podrobnejšo vsebino in obliko glavnih spričeval
o istovetnosti gozdnega reprodukcijskega materiala (v nadaljnjem besedilu:
glavno spričevalo), pridobljenega iz posameznih tipov gozdnih semenskih
objektov;
-      
postopek pridobitve glavnega spričevala;
-      
velikost in način odvzema vzorcev gozdnega
reprodukcijskega materiala (v nadaljnjem besedilu: reprodukcijski material),
pridobljenega v gozdnem semenskem objektu;
-      
način vodenja zapisov v gozdnem semenskem
objektu pridobljenega semenskega materiala, delov rastlin ali puljenk.
2. člen
(obrazec)
Obrazec iz priloge 1, ki je sestavni del
tega pravilnika, se:
-      
(črtana);
-      
uporablja za vodenje zapisov v gozdnem
semenskem objektu pridobljenega semenskega materiala, delov rastlin ali
puljenk;
-      
šteje za potrdilo, ki se izda dobavitelju.
3. člen
(postopek pridobitve glavnega spričevala)
Postopek pridobitve glavnega spričevala se
začne s pisno vlogo dobavitelja za pridobitev potrdila, ki jo vloži pri Zavodu
za gozdove Slovenije (v nadaljnjem besedilu: ZGS).
Vloga mora vsebovati:
-      
registrsko številko gozdnega semenskega objekta,
-      
kategorijo in botanično ime vrste,
-      
podroben opis kraja pridobivanja,
-      
ime in naslov oziroma sedež dobavitelja,
-      
ime in priimek odgovorne osebe dobavitelja,
-      
predviden čas pridobivanja (od – do),
-      
tip reprodukcijskega materiala (semenski material,
puljenke ali deli rastlin),
-      
namen pridobitve glavnega spričevala o
istovetnosti (za čisto seme, za gozdni reprodukcijski material, pridobljen v
gozdnem semenskem objektu),
-      
navedbo v koliko izvirnikih oziroma kopijah želi
vlagatelj pridobiti glavno spričevalo o istovetnosti in
-      
navedbo ali želi vlagatelj pridobiti glavno
spričevalo v več izvirnikih za posamezne dele pridobljene partije.
Če dobavitelj ni lastnik gozdnega
semenskega objekta in mu lastnik ni odstopil pravice do pridobivanja za določen
ali nedoločen čas z notarsko overjeno pisno izjavo, mora dobavitelj vlogi iz
prejšnjega odstavka priložiti tudi pisno izjavo lastnika, solastnikov oziroma
njihovega pooblaščenca o odstopu pravice do enkratne pridobitve reprodukcijskega
materiala v gozdnem semenskem objektu.
ZGS pred začetkom pridobivanja
reprodukcijskega materiala preizkusi, ali:
-      
je vlogo vložila upravičena oseba,
-      
je dobavitelj vpisan v register dobaviteljev,
-      
se semenski objekt nahaja na seznamu gozdnih
semenskih objektov v Republiki Sloveniji.
Če pogoji iz prejšnjega odstavka niso
izpolnjeni, ZGS s sklepom zavrže vlogo.
Postopek za pridobitev glavnega spričevala
za partijo, pridobljeno v semenski plantaži, starših družine, klonu ali klonski
mešanici vodi Gozdarski inštitut Slovenije (v nadaljnjem besedilu: GIS), na
način iz prvega, drugega, tretjega in prejšnjega odstavka tega člena.
4. člen
(vzorci)
Odgovorna strokovna oseba dobavitelja, ki
spremlja pridobivanje gozdnega reprodukcijskega materiala v gozdnem semenskem
objektu, dnevno posreduje pooblaščeni osebi za nadzor vzorec živega tkiva od
vsakega drevesa, od katerega se je semenski material pridobil (nabral pod
drevesom ali na njem). Če gre za klone ali mešanice klonov, se vzorec odvzame
od vsakega klona.
Najmanjše velikosti odvzetega vzorca iz
prejšnjega odstavka so:
-      
trije živi popki,
-      
živa vejica,
-      
trije izvrtki z živim kambijem,
-      
1 storž, če gre za vrste rodu Abies ali Picea,
-      
3 storži, če gre za Pseudotsuga menziesii
ali vrste rodov Cedrus, Larix, Pinus,
-      
5 storžkov, če gre za vrste rodu Alnus,
-      
10 kostanjev, želodov ali orehov, če gre za Castanea
sativa, Juglans regia ali vrste rodu Quercus,
-      
20 žirov, če gre za Fagus silvatica,
-      
20 očiščenih semen, če gre za Taxus baccata
ali vrste iz rodov Celtis, Ilex, Laurus, Malus, Mespilus,
Olea, Pyrus, Prunus ali Sorbus ali
-      
20 plodov ali semen, če gre za vrste rodov Acer,
Betula, Carpinus, Cercis, Ficus, Fraxinus, Laburnum,
Ostrya, Phillyrea, Pistacia, Populus, Robinia,
Salix, Tilia ali Ulmus.
Takoj po odvzemu se vzorce zapakira v
papirno embalažo, ki jo GIS v ta namen razdeli pooblaščenim osebam za nadzor.
5. člen
(potrdilo)
Po končanem pridobivanju reprodukcijskega
materiala izda ZGS potrdilo. Kopijo potrdila skupaj z vlogo za njegovo
pridobitev ter vzorci iz prejšnjega člena nemudoma pošlje GIS.
ZGS vodi evidenco o izdanih potrdilih ter
izdela letno poročilo o izdanih potrdilih, ki ga posreduje ministrstvu,
pristojnemu za gozdarstvo.
6. člen
(glavno spričevalo)
Za reprodukcijski material, pridobljen v
skupini semenjakov ali sestoju, se izda glavno spričevalo v obliki obrazca iz
dela A priloge VIII Direktive 1999/105/ES.
Za reprodukcijski material, pridobljen v
semenski plantaži ali starših družine, se izda glavno spričevalo v obliki
obrazca iz dela B priloge VIII Direktive 1999/105/ES.
Za reprodukcijski material, pridobljen iz
klonov ali klonske mešanice, se izda glavno spričevalo v obliki obrazca iz dela
C priloge VIII Direktive 1999/105/ES.
7. člen
(izdaja glavnih spričeval)
Glavna spričevala GIS izdaja na podlagi
podatkov iz potrdila ter podatkov iz seznama gozdnih semenskih objektov.
GIS ob prejemu potrdila preveri, ali
-      
se podatki na potrdilu ujemajo s podatki iz
seznama gozdnih semenskih objektov,
-      
so potrdilu priloženi odvzeti vzorci,
-      
so bila upoštevana določila predpisov o
upravnih taksah,
-      
sta vloga in potrdilo pravilno in čitljivo
izpolnjena.
GIS glavnega spričevala ne izda, dokler
nepravilnosti iz prejšnjega odstavka niso odpravljene.
GIS izdajo glavnega spričevala z odločbo
zavrne, če ugotovi, da:
-      
pri pridobivanju reprodukcijskega materiala, za
katerega se vodi postopek izdaje glavnega spričevala, niso bile upoštevane z
odločbo določene usmeritve za pridobivanje semenskega materiala, delov rastlin
ali puljenk, ali da niso bile upoštevane usmeritve za pridobivanje iz načrta
gospodarjenja z gozdnim semenskim objektom,
-      
je ZGS izdal potrdilo o izvoru, čeprav bi moral
vlogo v skladu s tretjim odstavkom 3. člena tega pravilnika s sklepom zavreči,
-      
prejeti vzorci ne ustrezajo podatkom na
potrdilu.
O pritožbi zoper odločbo iz prejšnjega
odstavka odloča ministrstvo, pristojno za gozdarstvo.
Glavno spričevalo se izpolni v dveh
izvodih, od katerih je prvi izvirnik, ki ga prejme dobavitelj, drugi pa kopija,
ki jo obdrži GIS. Dobavitelju se lahko na njegovo zahtevo izda tudi ena ali več
kopij izvirnika. Vsaka od izdanih kopij mora vsebovati navedbo, da gre za
kopijo, ki je enaka izvirniku.
Dobavitelju se lahko na njegovo zahtevo na
podlagi istega potrdila o izvoru izda tudi več glavnih spričeval, pod pogojem,
da je količina pridobljenega reprodukcijskega materiala, navedena na potrdilu,
enaka vsoti količin na posameznih glavnih spričevalih.
V že podpisanem glavnem spričevalu se ne
sme ničesar brisati, dodajati ali spreminjati.
GIS vodi evidenco izdanih glavnih spričeval
in izdela letno poročilo o izdanih glavnih spričevalih, ki ga posreduje
ministrstvu, pristojnemu za gozdarstvo.
8. člen
(glavno spričevalo za mešano partijo)
Če želi dobavitelj pridobiti od GIS glavno
spričevalo za mešano partijo, mora predhodno pridobiti potrdilo gozdarskega
inšpektorja o opravljenem nadzoru nad mešanjem reprodukcijskega materiala.
Potrdilo o nadzoru nad mešanjem
reprodukcijskega materiala mora vsebovati podatke o provenienčnem območju
oziroma provenienci in kategoriji, botanično ime, ime in naslov oziroma sedež
dobavitelja, ime in priimek odgovorne strokovne osebe dobavitelja ter podatke o
mešanici (številko glavnega spričevala, leto obroda, gozdni semenski objekt,
količino semena) za vse partije v mešanici ter ime in priimek pristojnega gozdarskega
inšpektorja s podpisom in žigom.
9. člen
(glavno spričevalo za uvoženo partijo)
GIS izda glavno spričevalo tudi za
reprodukcijski material, uvožen v skladu s predpisi, ki urejajo uvoz
reprodukcijskega materiala, na podlagi vloge dobavitelja, ki želi uvožen
material tržiti ali uporabiti za pridelovanje na območju Republike Slovenije.
Vlogi mora dobavitelj priložiti odločbo o uvozu, ki jo izda pristojna enota
fitosanitarne inšpekcije, kopijo carinskega dokumenta, ki dokazuje kraj, datum
in količino v uvoženi pošiljki, ter dokumente uradnih organov oziroma
dobaviteljev države izvoznice, ki izkazujejo istovetnost reprodukcijskega
materiala, za katerega se izdaja glavno spričevalo.
Vloga iz prejšnjega odstavka se vloži na
obrazcu iz priloge 6, ki je sestavni del tega pravilnika. (črtan)

Priloga 1: Potrdilo o izvoru
gozdnega reprodukcijskega materiala
Priloga 2: (črtana)
Priloga 3: (črtana)
Priloga 4: (črtana)
Priloga 5: (črtana)
Priloga 6: (črtana)

Pravilnik o potrdilih in glavnih spričevalih
za gozdni reprodukcijski material (Uradni list RS, št. 19/04)
vsebuje naslednjo prehodno in končno določbo:
»10. člen
(prehodna
določba)
Z dnem uveljavitve tega pravilnika preneha
veljati pravilnik o potrdilih in glavnih spričevalih za gozdni reprodukcijski
material (Uradni list RS, št. 11/03), priloge 2, 3 in 4 pa se prenehajo
uporabljati z dnem pristopa Republike Slovenije k Evropski uniji.
11. člen
(veljavnost
pravilnika)
Ta pravilnik začne veljati naslednji dan po
objavi v Uradnem listu Republike Slovenije, priloge 2, 3, 4 in 6 pa se začnejo
uporabljati z dnem pristopa Republike Slovenije k Evropski uniji.«.

Pravilnik o spremembah in dopolnitvah
Pravilnika o potrdilih in glavnih spričevalih za gozdni reprodukcijski material
(Uradni list RS, št. 55/12) vsebuje naslednjo končno določbo:
»10. člen
Ta pravilnik začne veljati naslednji dan po
objavi v Uradnem listu Republike Slovenije.«.