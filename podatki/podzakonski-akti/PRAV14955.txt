1. člen
(vsebina pravilnika)
Ta pravilnik določa ravni in podrobnejše pogoje znanja
italijanskega jezika kot učnega jezika, ki ga morajo obvladati vzgojitelji
predšolskih otrok, vzgojitelji predšolskih otrok – pomočniki vzgojitelja,
učitelji, svetovalni delavci, knjižničarji in drugi strokovni delavci v vrtcih
in šolah z italijanskim učnim jezikom (v nadaljnjem besedilu: strokovni
delavci), ravni znanja italijanskega jezika kot jezika narodne skupnosti, ki ga
morajo obvladati delavci, ki v vrtcih in šolah z italijanskim učnim jezikom
opravljajo strokovno-administrativna, tehnična in druga dela (v nadaljnjem
besedilu: administrativno-tehnični delavci) in dokazila, s katerimi se dokazuje
ustrezno znanje italijanskega jezika.
2. člen
(strokovni delavci)
Strokovni delavec v vrtcu ali šoli z italijanskim učnim
jezikom obvlada italijanski jezik kot učni jezik, če je:
-       
končal izobraževalni program osnovne šole s prilagojenim predmetnikom za
osnovno šolo z italijanskim učnim jezikom na narodno mešanem območju slovenske
Istre ali izobraževalni program gimnazije z italijanskim učnim jezikom na
narodno mešanem območju v slovenski Istri oziroma izobraževalni program z
italijanskim učnim jezikom za izvajanje na narodno mešanem območju v Slovenski
Istri za pridobitev srednje strokovne izobrazbe in je pridobil z zakonom in
drugimi predpisi določeno izobrazbo v italijanskem jeziku,
-       
končal izobraževalni program osnovne šole s prilagojenim predmetnikom za
osnovno šolo z italijanskim učnim jezikom na narodno mešanem območju slovenske
Istre in izobraževalni program gimnazije z italijanskim učnim jezikom na
narodno mešanem območju v slovenski Istri oziroma izobraževalni program z
italijanskim učnim jezikom za izvajanje na narodno mešanem območju v Slovenski
Istri za pridobitev srednje strokovne izobrazbe ali
-       
dosegel znanje italijanskega jezika vsaj na ravni C1 po Skupnem
evropskem jezikovnem okvirju (v nadaljnjem besedilu: SEJO).
3. člen
(administrativno-tehnični delavci)
Administrativno-tehnični delavec obvlada italijanski jezik
kot jezik narodne skupnosti, če je:
-       
končal izobraževalni program osnovne šole s prilagojenim predmetnikom za
osnovno šolo z italijanskim učnim jezikom na narodno mešanem območju slovenske
Istre,
-       
končal izobraževalni program gimnazije z italijanskim učnim jezikom na
narodno mešanem območju v slovenski Istri oziroma izobraževalni program z
italijanskim učnim jezikom za izvajanje na narodno mešanem območju v Slovenski
Istri za pridobitev srednje strokovne izobrazbe ali
-       
dosegel znanje italijanskega jezika vsaj na ravni B1 po SEJO.
4. člen
(dokazila o znanju italijanskega jezika)
Ustrezno znanje italijanskega jezika v skladu s tem
pravilnikom se dokazuje z naslednjo javno listino:
-       
z diplomo, s katero se dokazuje, da je z zakonom in drugimi predpisi
določena izobrazba pridobljena v italijanskem jeziku,
-       
s spričevalom, s katerim se dokazuje, da je z zakonom in drugimi
predpisi določena izobrazba pridobljena v italijanskem jeziku,
-       
s spričevalom, s katerim se dokazuje končan ustrezen izobraževalni
program v italijanskem jeziku,
-       
s certifikatom, s katerim se dokazuje znanje italijanskega jezika v
skladu s SEJO.
5. člen
(ustrezni certifikat o znanju italijanskega jezika)
(1) Ustrezni certifikat o znanju italijanskega jezika v
skladu s SEJO se pridobi z uspešno opravljenim preizkusom znanja italijanskega
jezika, ki ga izvaja Državni izpitni center.
(2) Ustrezni certifikat o znanju italijanskega jezika v
skladu s SEJO se pridobi tudi z uspešno opravljenim preizkusom znanja
italijanskega jezika, ki ga izvaja tudi druga pravna ali fizična oseba, ki jo
pooblasti minister, pristojen za izobraževanje.
KONČNA DOLOČBA
6. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-84/2020
Ljubljana, dne 16. februarja 2023
EVA 2023-3350-0012
Dr. Darjo Felda
minister
za vzgojo in izobraževanje