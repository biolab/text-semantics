I. SPLOŠNE IN STATUSNE DOLOČBE
Ustanovitev agencije in ustanovitelj
1. člen
(1) S tem sklepom se ustanovi Javna
agencija Republike Slovenije za varnost prometa (v nadaljnjem besedilu:
agencija).
(2) Ustanovitelj agencije je Republika
Slovenija.
(3) Pravice in obveznosti
ustanovitelja izvršuje Vlada Republike Slovenije (v nadaljnjem besedilu:
vlada).
Status
2. člen
(1) Agencija je pravna oseba javnega
prava s pravicami, obveznostmi in odgovornostmi, določenimi z Zakonom o voznikih
(Uradni list RS, št. 85/16; v nadaljnjem besedilu: ZVoz-1), Zakonom o javnih
agencijah (Uradni list RS, št. 52/02, 51/04 – EZ-A in 33/11 – ZEKom-C; v
nadaljnjem besedilu: ZJA) in s tem sklepom.
(2) Agencija nastopa v okviru svoje
dejavnosti v pravnem prometu v svojem imenu in za svoj račun ter s tretjimi
osebami samostojno sklepa pravne posle.
(3) Agencija se vpiše v sodni register
pri Okrožnem sodišču v Ljubljani.
Ime in žig
3. člen
(1) Ime agencije je: Javna agencija
Republike Slovenije za varnost prometa.
(2) Skrajšano ime agencije je: AVP.
(3) Angleški prevod imena agencije je:
Slovenian Traffic Safety Agency, skrajšano ime je: STSA.
(4) Agencija ima žig okrogle oblike s
premerom štiri centimetre z naslednjim besedilom, ki sledi v koncentričnih krogih:
Republika Slovenija, Javna agencija za varnost prometa. V sredini je državni
grb. Žig agencije je enobarven. Agencija lahko uporablja pomanjšan žig s
premerom dva centimetra z enako vsebino.
(5) Agencija lahko pri svojem
poslovanju uporablja znak oziroma logotip. Vsebino, obliko in velikost znaka
oziroma logotipa agencija določi s posebnim splošnim aktom.
Sedež
4. člen
(1) Sedež agencije je v Ljubljani.
(2) Za spremembo sedeža je potrebno
soglasje ustanovitelja.
(3) Posamezne naloge agencije se
izvajajo na drugih lokacijah, kadar to določa ZVoz‑1
oziroma predpisi, izdani na njegovi podlagi, lahko pa tudi, če to omogoča
narava dela.
II. NAMEN, NALOGE IN DEJAVNOSTI AGENCIJE
Namen agencije
5. člen
Agencija je ustanovljena za izvajanje
regulatornih, razvojnih, strokovnih in drugih nalog s področja voznikov in
vozil, analitsko‑raziskovalnih nalog, povezanih z varnostjo cestnega prometa,
preventive, vzgoje, usposabljanja v cestnem prometu, neodvisnega preiskovanja
dejavnikov za nastanek prometnih nesreč s smrtnim izidom ter strokovnih nalog
za pripravo in izvedbo nacionalnega programa varnosti cestnega prometa.
Naloge agencije
6. člen
(1) Agencija na podlagi javnega
pooblastila opravlja naloge, določene v 9. členu ZVoz‑1.
(2) Agencija opravlja tudi svetovalne,
analitične, raziskovalne, izobraževalne in druge strokovne naloge s področja
varnosti cestnega prometa kot svojo tržno dejavnost. Za te storitve uporabnikom
zaračunava plačilo po tarifi.
(3) Agencija ima pravico, da za
opravljanje svojega dela iz zbirk podatkov, katerih upravljavci so državni
organi, brezplačno pridobiva osebne in druge podatke o imetnikih vozniških
dovoljenj, kandidatih za voznike motornih vozil, vozilih, prekrških in kaznivih
dejanjih voznikov, storjenih v cestnem prometu, ter o izrečenih kaznih in
ukrepih, neosebne podatke pa tudi iz drugih zbirk podatkov.
(4) Agencija je pri izvajanju nalog
samostojna.
Mednarodno sodelovanje
7. člen
(1) Agencija sodeluje v bilateralnih
odnosih in mednarodnih organizacijah s področja voznikov, vozil, preventivnega
in vzgojnega dela, raziskovalnega dela in na drugih področjih, pomembnih za
varnost v cestnem prometu.
(2) O sodelovanju v mednarodnih odnosih
mora direktor agencije obveščati svet agencije in ministrstvo, pristojno za
promet.
Vodenje evidenc
8. člen
Agencija vodi in upravlja:
-      
register šol vožnje iz 29. člena ZVoz‑1,
-      
evidenco o osebah, ki se izobražujejo in dodatno usposabljajo po
posameznih programih iz 37. člena ZVoz‑1,
-      
evidenco o udeležencih programov dodatnega usposabljanja voznikov iz 45.
člena ZVoz‑1,
-      
evidenco o izdanih dovoljenjih za izvajanje programa dodatnega
usposabljanja voznikov začetnikov in programa dodatnega usposabljanja za varno
vožnjo iz 46. člena ZVoz‑1,
-      
evidenco o udeležencih edukacijskih in psihosocialnih delavnic iz 52.
člena ZVoz‑1,
-      
evidenco o opravljenih preizkusih usposobljenosti za ocenjevanje na
vozniškem izpitu iz 75. člena ZVoz‑1,
-      
evidenco o vzgojnih in preventivnih akcijah,
-      
evidenco o podeljenih priznanjih in nagradah in
-      
druge evidence, za katere je z zakonom, ki ureja motorna vozila, in
zakonom, ki ureja ceste, določeno, da jih vodi agencija.
Javno pooblastilo
(črtan)
9. člen
(črtan)
Klasifikacija dejavnosti
10. člen
(1) Dejavnosti
agencije, ki jih opravlja v skladu z Uredbo o standardni klasifikaciji
dejavnosti (Uradni list RS, št. 69/07 in 17/08):


46.19 

nespecializirano posredništvo pri
  prodaji raznovrstnih izdelkov


47.91 

trgovina na drobno po pošti ali po
  internetu


58.1 

izdajanje knjig, periodike in drugo
  založništvo


59.1 

filmska in video dejavnost


59.2 

snemanje in izdajanje zvočnih
  zapisov in muzikalij


63.11 

obdelava podatkov in s tem povezane
  dejavnosti


72.1 

raziskovalna in razvojna dejavnost
  na področju naravoslovja in tehnologije


72.2 

raziskovalna in razvojna dejavnost
  na področju družboslovja in humanistike


73.20 

raziskovanje trga in javnega mnenja


85.5 

drugo izobraževanje,
  izpopolnjevanje in usposabljanje


(2) Agencija lahko brez vpisa v sodni
register opravlja tudi druge dejavnosti, za katere je običajno, da se
opravljajo skupaj z dejavnostjo, vpisano v sodni register, v manjšem obsegu ali
občasno ali, ki prispevajo k popolnejšemu izkoriščanju zmogljivosti, ki se
uporablja za opravljanje vpisane dejavnosti.
III. ORGANI AGENCIJE
Organi
11. člen
Organa agencije sta svet agencije (v
nadaljnjem besedilu: svet) in direktor oziroma direktorica (v nadaljnjem
besedilu: direktor).
Sestava sveta
12. člen
Svet ima predsednika oziroma predsednico (v
nadaljnjem besedilu: predsednika), namestnika oziroma namestnico predsednika (v
nadaljnjem besedilu: namestnika predsednika) in sedem
članov oziroma članic (v nadaljnjem besedilu: članov).
Imenovanje in razrešitev članov in
predsednika sveta
13. člen
(1) Člane sveta imenuje vlada za dobo
petih let z možnostjo ponovnega imenovanja.
(2) Člane, ki predstavljajo ustanovitelja,
imenuje vlada na podlagi predlogov ministra, pristojnega za promet.
(3) Druge člane, ki predstavljajo
uporabnike, imenuje vlada na podlagi predhodnega javnega poziva.
(4) Za člana sveta je lahko imenovana
oseba, ki:
-      
ima najmanj izobrazbo, pridobljeno po študijskih programih za pridobitev
izobrazbe prve stopnje, oziroma raven izobrazbe, pridobljeno po študijskih
programih, ki v skladu z zakonom, ki ureja visoko šolstvo, ustreza izobrazbi
prve stopnje,
-      
je strokovnjak z javnim ugledom in izkušnjami s področja dela agencije,
-      
ni bila pravnomočno obsojena zaradi naklepnega kaznivega dejanja, ki se
preganja po uradni dolžnosti, na nepogojno kazen zapora v trajanju več kot šest
mesecev.
(5) Člani sveta ne smejo biti osebe, ki so
zaposlene v tej agenciji, funkcionarji v izvršilni veji oblasti, osebe, za
katere obstaja možnost konflikta med njihovimi zasebnimi interesi in javnimi
interesi, ki jih zasleduje agencija, ter osebe, določene v tretjem odstavku 10.
člena ZVoz‑1.
(6) Predsednika
sveta in namestnika predsednika sveta izvoli svet izmed svojih članov. V
odsotnosti predsednika sveta njegovo funkcijo opravlja namestnik sveta, v
primeru odsotnosti obeh pa član sveta, ki ga določi predsednik sveta.
(7) Član
sveta je lahko predčasno razrešen na njegovo pisno prošnjo ali v primeru, če ne
izpolnjuje pogojev za imenovanje, določenih v ZJA in tem sklepu.
Pristojnosti sveta
14. člen
(1) Svet:
-      
skrbi za delovanje agencije v javnem interesu,
-      
sprejema splošne akte agencije in s soglasjem vlade morebitno tarifo,
-      
sprejema program dela in finančni načrt, letno in druga poročila
agencije,
-      
na predlog direktorja in v soglasju z ustanoviteljem odloča o uporabi
presežka prihodkov nad odhodki in o pokrivanju presežka odhodkov nad prihodki,
-      
predlaga imenovanje in razrešitev direktorja agencije,
-      
daje soglasje k imenovanju namestnika direktorja,
-      
daje direktorju agencije usmeritve in navodila za delo,
-      
daje ustanovitelju in direktorju predloge in mnenja o posameznih
vprašanjih,
-      
odloča o spremembi poslovnega naslova agencije,
-      
imenuje komisijo za podelitev priznanj agencije,
-      
imenuje pooblaščenega revizorja, ki pregleda letno poročilo,
-      
imenuje strokovne komisije in druga delovna telesa za obravnavanje in
proučevanje posameznih vprašanj iz pristojnosti sveta agencije,
-      
odloča o drugih zadevah, za katere je tako določeno z zakonom ali tem
sklepom.
(2) Svet oziroma osebe, ki jih svet
pooblasti, lahko pregledujejo poslovne knjige in poslovno dokumentacijo agencije.
(3) Svet lahko zahteva od direktorja
predložitev poročila o posameznih dejanjih oziroma dejavnostih in drugih
zadevah iz njegove pristojnosti.
Način dela in odločanja sveta
15. člen
(1) Svet odloča in dela na sejah. Svet
je sklepčen, če je na seji prisotnih večina članov sveta.
(2) Svet sprejema odločitve z večino
glasov vseh članov sveta. Če je rezultat neodločen, odloči glas predsednika.
(3) Svet zaseda po potrebi, vendar
najmanj enkrat vsako polletje. Seje sklicuje in vodi predsednik sveta, v njegovi
odsotnosti pa namestnik sveta. Seja sveta se skliče tudi na zahtevo ministra,
pristojnega za promet, ali direktorja agencije.
(4) Seje sveta so lahko tudi
korespondenčne. Če noben član sveta ne nasprotuje, je sprejemanje sklepov sveta
dopustno tudi preko telefona ali z uporabo podobnih tehničnih sredstev. Na prvi
naslednji seji sveta se mora tako glasovanje pismeno potrditi s sprejemom
zapisnika o korespondenčni seji.
(5) Na seje sveta so poleg članov
vabljeni direktor ali namestnik direktorja agencije, predstavniki ministrstev,
kadar se obravnavajo vprašanja iz njihovega področja dela, predstavniki
delovnih teles, lahko pa tudi posamezni strokovnjaki in predstavniki strokovnih
institucij ter drugi vabljeni. Vabljeni na seje sveta imajo pravico
razpravljati in zastavljati vprašanja, na katera je direktor agencije dolžan
dati odgovor. Vabljeni nimajo pravice glasovanja.
(6) Vabilu za sejo sveta je treba
priložiti predlog dnevnega reda. Vabilo z gradivom za sejo je treba poslati
članom vsaj pet dni pred sejo, razen v primeru korespondenčnih sej.
(7) O seji sveta se vodi zapisnik.
(8) Za svoje delo svet sprejme
poslovnik, s katerim natančneje določi postopke za svoje delo, roke za sklice
svojih sej in druge za delo sveta potrebne postopkovne določbe.
Stalna in občasna telesa sveta
16. člen
Za izvajanje svojih nalog svet ustanovi
stalna in občasna posvetovalna telesa. Delovanje stalnih in občasnih teles
sveta se podrobneje uredi s poslovnikom, ki ga sprejme svet.
Odbor za preventivo in vzgojo v
cestnem prometu Republike Slovenije
17. člen
(1) Odbor za
preventivo in vzgojo v cestnem prometu Republike Slovenije je stalno
posvetovalno telo sveta, ki ima 15 članov. Sestavljajo ga predstavniki svetov
za preventivo in vzgojo v cestnem prometu lokalnih skupnosti ter predstavniki
strokovne javnosti in civilne družbe. Člane posvetovalnega delovnega telesa imenuje
svet, na podlagi javnega poziva.
(2) Mandat članov je pet let.
(3) Člani na prvi seji izmed sebe
izvolijo predsednika.
(4) Posvetovalno telo daje pobude in
predloge za načrtovanje programa dela agencije in finančnega načrta na področju
preventive in vzgoje.
Imenovanje in razrešitev direktorja
18. člen
(1) Direktorja se imenuje na podlagi
javnega natečaja, v skladu s pogoji in kriteriji, določenimi z ZJA, ZVoz‑1, zakonom, ki ureja delovna razmerja javnih uslužbencev, in tem
sklepom. Javni natečaj izvede natečajna komisija, ki jo imenuje svet.
(2) Direktorja imenuje vlada na
predlog sveta za dobo petih let z možnostjo ponovnega imenovanja.
(3) Za direktorja je lahko imenovana
oseba, ki izpolnjuje pogoje iz petega odstavka 10. člena ZVoz‑1.
(4) Prijavi za imenovanje je treba
priložiti program dela in razvoja agencije za naslednje mandatno obdobje.
(5) Direktorja predčasno razreši vlada
s sklepom na lastno pobudo ali na predlog sveta v primerih in po postopku, ki
ga določa ZJA.
Pristojnosti direktorja
19. člen
(1) Direktor zastopa in predstavlja
agencijo.
(2) Direktor:
-      
organizira in vodi delo ter poslovanje agencije,
-      
izdaja pravne akte v posamičnih zadevah iz pristojnosti agencije,
-      
predlaga poslovno politiko in ukrepe za njeno izvajanje,
-      
predlaga program dela ter finančni načrt agencije ter letno poročilo,
-      
pripravlja predloge splošnih aktov, ki jih sprejema svet, in druge
strokovne podlage za njegovo delo,
-      
izvaja program dela in poslovno politiko agencije,
-      
podpisuje dokumente in pogodbe, ki se nanašajo na poslovanje agencije,
-      
zagotavlja, da agencija posluje v skladu z zakoni in tem sklepom,
-      
predlaga sklic seje sveta,
-      
pripravlja poročila o delu in poslovanju agencije ter poroča svetu o
poslovanju agencije,
-      
s soglasjem sveta imenuje in razrešuje namestnika direktorja,
-      
opravlja naloge, ki jih ZJU določa za predstojnika in kot takšen odloča
o pravicah in dolžnostih iz delovnega razmerja zaposlenih v agenciji,
-      
opravlja druge naloge na podlagi določb zakonov, ki urejata motorna
vozila in ceste, ZJA, tega sklepa in drugih predpisov ter sklepov in usmeritev
sveta.
(3) Direktor sklene pogodbo o
zaposlitvi s predsednikom sveta, cilji in pričakovani rezultati dela direktorja
pa se določijo v pogodbi, ki jo direktor sklene z vlado.
(4) Direktor agencije je za svoje delo
odgovoren vladi in ministru, pristojnemu za promet.
(5) Pri svojem delu je direktor dolžan
varovati poslovne skrivnosti.
Namestnik direktorja
20. člen
(1) Direktor agencije ima namestnika,
ki v okviru pooblastil, ki jih določi direktor, pomaga pri vodenju agencije in
nadomešča direktorja v primeru njegove odsotnosti ali zadržanosti.
(2) Namestnika direktorja imenuje
direktor na podlagi soglasja sveta.
(3) Za namestnika direktorja je lahko
imenovana oseba, ki izpolnjuje pogoje iz tretjega odstavka 18. člena tega sklepa.
Vršilec dolžnosti direktorja
21. člen
Če direktorju preneha funkcija, vlada na
predlog sveta imenuje vršilca dolžnosti do imenovanja direktorja, vendar
najdalj za dobo šest mesecev.
IV. RAZMERJA DO USTANOVITELJA IN DRUGIH SUBJEKTOV
Pristojnosti ustanovitelja
22. člen
Vlada v imenu ustanovitelja:
-      
določa splošne pogoje delovanja agencije,
-      
imenuje in razrešuje člane sveta,
-      
na predlog sveta imenuje in razrešuje direktorja agencije in vršilca
dolžnosti direktorja,
-      
daje soglasje k programu dela in finančnem načrtu ter k letnemu poročilu
in drugim poročilom agencije,
-      
daje soglasje k izdaji ali spremembi tarife, če agencija sprejme tarifo
skladno z ZJA,
-      
daje soglasje k odločitvi o uporabi presežkov prihodkov nad odhodki in
pokrivanju presežka odhodkov nad prihodki in
-      
odloča o prenehanju in statusnih spremembah agencije.
Poročanje in javnost dela
23. člen
(1) Agencija mora vladi na zahtevo
predložiti poročilo o posameznih dejavnostih in drugih zadevah, povezanih s
poslovanjem agencije.
(2) Delo agencije je javno. Za javnost
dela je odgovoren direktor.
(3) Agencija je dolžna na svoji
spletni strani javno objaviti letno poročilo o delu in o stanju na področju
varnosti cestnega prometa. Agencija je dolžna na svoji spletni strani redno
objavljati tudi analize, poročila in ocene stanja varnosti cestnega prometa, ki
jih izdela, razen če so izdelana za posameznega naročnika.
Sodelovanje s sveti za preventivo in
vzgojo v cestnem prometu v lokalnih skupnostih in drugimi organizacijami
24. člen
(1) Agencija pri izvajanju nalog
sodeluje s sveti za preventivo in vzgojo v cestnem prometu v lokalnih
skupnostih. Za njihovo delo zagotavlja gradiva in strokovno pomoč.
(2) Agencija sodeluje z raziskovalnimi
in vzgojno‑izobraževalnimi zavodi, gospodarskimi organizacijami in združenji,
državnimi organi, društvi ter s posameznimi znanstvenimi delavci in
strokovnjaki, ki delujejo na področjih, pomembnih za varnost prometa.
V. AKTI AGENCIJE
Akt o notranji organizaciji in
sistemizaciji delovnih mest
25. člen
(1) Za ureditev notranje organizacije
in sistemizacije delovnih mest agencije sprejme svet Akt o notranji organizaciji
in sistemizaciji delovnih mest agencije.
(2) Naloge agencije se opravljajo v
okviru naslednjih področij: varnost prometa, preventiva in vzgoja v prometu,
vozniki ter varnost vozil. Spremljajoča dela se lahko opravljajo v skupnih
službah.
(3) Delo agencije se lahko izvaja tudi
v regionalnih izpostavah agencije po Republiki Sloveniji, v skladu z aktom o
organizaciji in sistemizaciji delovnih mest. V primeru potrebe lahko agencija s
soglasjem sveta odpre tudi druge regionalne pisarne.
Posamični akti agencije
26. člen
(1) S posamičnim aktom direktor
agencije odloča v posamičnih zadevah iz pristojnosti agencije, odloča o pravicah
in obveznostih ter odgovornosti zaposlenih in o drugih vprašanjih vodenja
agencije.
(2) Posamične akte, s katerimi se
odloča v upravnih zadevah iz pristojnosti agencije, izdaja direktor oziroma od
njega pooblaščena oseba.
VI. PROGRAM DELA IN FINANCIRANJE AGENCIJE
Program dela in finančni načrt
27. člen
(1) Svet odloča o programu dela,
finančnemu načrtu in obsegu sredstev za delo s soglasjem ustanovitelja.
(2) V letnem programu dela agencije se
določijo dolgoročni strateški in letni cilji in naloge, ki jih bo agencija
zasledovala in opravljala v skladu z ZVoz‑1 in
nacionalnim programom varnosti cestnega prometa.
(3) V programu dela se določijo tudi
načini doseganja ciljev in roki za izvajanje nalog ter kazalniki uspešnosti in
učinkovitosti izvedbe nalog oziroma doseganja ciljev učinkovite porabe javnih sredstev.
(4) Agencija pripravi program dela in
finančni načrt za prihodnje koledarsko leto do 31. oktobra tekočega leta
in ga predloži vladi v soglasje. Če vlada do 15. decembra ne da soglasja,
se do izdaje soglasja uporablja finančni načrt za preteklo leto.
(5) Če pridobljena finančna sredstva
ne dosegajo višine sredstev, planiranih v finančnem načrtu, in je s tem
ogroženo izvajanje dejavnosti agencije, svet o tem obvesti vlado, pri čemer
predlaga tudi ukrepe za pridobitev finančnih sredstev.
Financiranje
28. člen
(1) Agencija se financira iz državnega
proračuna in drugih prihodkov.
(2) Sredstva iz državnega proračuna se
zagotavljajo na podlagi pogodbe, sklenjene z ministrstvom, pristojnim za
promet, na način in pod pogoji, ki so določeni z zakonom, ki ureja izvrševanje
državnega proračuna, na temelju nacionalnega programa varnosti cestnega
prometa, letnih programov in finančnega načrta.
(3) Drugi prihodki so:
-      
prihodki, pridobljeni s prodajo blaga in storitev, ki jih opravlja
agencija,
-      
donacije in sponzorska sredstva ter
-      
druga sredstva.
(4) Agencija lahko na podlagi tarife
zaračuna svoje storitve, ki jih opravlja za posameznike in pravne osebe,
oziroma zaračunava upravne takse.
(5) Lastne vire agencije predstavljajo
sredstva, ki jih v okviru svojega delovanja pri izvajanju nalog, določenih v
tem sklepu, pridobi agencija, razen upravnih taks, ki so prihodek proračuna.
(6) Prihodki agencije so namenjeni
izvajanju dejavnosti in nalog agencije, določenih v tem sklepu, zagotavljanju
pogojev za delovanje agencije in financiranju odhodkov, povezanih s tekočim
poslovanjem agencije, kot so stroški dela, stroški materiala in storitev,
stroški amortizacije in drugi stroški.
(7) Presežek prihodkov nad odhodki
agencija lahko uporabi za opravljanje in razvoj dejavnosti ali za plačilo
delovne uspešnosti zaposlenih v agenciji ali ga vplača v državni proračun.
(8) Prihodke iz proračuna in odhodke
iz sredstev proračuna se evidentira ločeno od drugih prihodkov in odhodkov.
Presežek prihodkov nad odhodki sredstev iz proračuna agencija vplača v
proračun.
(9) O uporabi presežka prihodkov nad
odhodki in o pokrivanju presežka odhodkov nad prihodki odloča svet, na predlog
direktorja, v soglasju z vlado.
Prostori in sredstva
29. člen
(1) Prostore in sredstva, potrebna za
ustanovitev in začetek delovanja agencije, zagotovi ustanovitelj.
(2) Sredstva za nakup nepremičnin,
potrebnih za delo agencije, lahko agencija zagotovi, razen iz virov iz 28.
člena tega sklepa, tudi iz presežkov prihodkov iz preteklih poslovnih let,
najemanjem dolgoročnih posojil in leasingom.
(3) Nepremičnine, potrebne za delo
agencije, se lahko zagotovijo tudi z najemom ustreznih prostorov.
Odgovornost agencije in ustanovitelja
za obveznosti agencije
30. člen
(1) Agencija odgovarja za svoje
obveznosti z vsem svojim premoženjem.
(2) Agencija se sme zadolžiti samo, če
je to določeno v finančnem načrtu in če so izpolnjeni pogoji iz zakona, ki
ureja javne finance.
(3) Ustanovitelj je odgovoren za
obveznosti agencije, če agencija ne bi mogla poravnati obveznosti iz svojega premoženja
ali če bi bilo s poravnavo obveznosti resno ogroženo opravljanje njenih nalog.
Vodenje poslovnih knjig
31. člen
(1) Agencija vodi poslovne knjige in
izdeluje letna poročila v skladu z določili zakona, ki ureja računovodstvo, zakona,
ki ureja javne finance, in predpisi, izdanimi na njuni podlagi.
(2) Agencija mora zagotavljati ločeno
evidenco prihodkov in odhodkov iz naslova opravljanja dejavnosti v javnem
interesu od prihodkov in odhodkov iz naslova izvajanja storitev na trgu.
(3) Letno poročilo agencije mora
pregledati pooblaščeni revizor. Revizorjevo poročilo priloži agencija k letnemu
poročilu.
VII. ZAPOSLENI V AGENCIJI
Zaposleni v agenciji
32. člen
(1) Javni uslužbenec sklene delovno
razmerje s sklenitvijo pogodbe o zaposlitvi.
(2) Plače in drugi prejemki zaposlenih
v agenciji se določajo v skladu z zakonom, ki ureja sistem plač v javnem
sektorju.
(3) Za javne uslužbence agencije v
zvezi s pravicami, obveznostmi in odgovornostmi iz delovnega razmerja veljajo
določila zakona, ki ureja javne agencije, zakona, ki ureja delovna razmerja
javnih uslužbencev, zakona, ki ureja delovna razmerja, in kolektivne pogodbe za
javni sektor.
VIII. NADZOR
Nadzor nad rabo sredstev
33. člen
(1) Nadzor nad zakonitostjo,
namembnostjo, gospodarno in učinkovito rabo sredstev opravlja Računsko sodišče
Republike Slovenije.
(2) Nadzor nad finančnim poslovanjem
agencije vrši v skladu z zakonom, ki ureja javne finance, ministrstvo, pristojno
za finance.
Nadzor nad delom in poslovanjem
34. člen
(1) Nadzor nad zakonitostjo, učinkovitostjo
in uspešnostjo dela agencije opravlja ministrstvo, pristojno za promet.
(2) Nadzor nad izvajanjem predpisov o
upravnem postopku, določb o imenovanju direktorja, poslovnem času in uradnih
urah, poslovanju s strankami, poslovanju z dokumentarnim gradivom in
zagotavljanju javnosti delovanja opravlja ministrstvo, pristojno za upravo.
(3) Agencija je dolžna zagotoviti
oziroma posredovati vse podatke, potrebne za izvajanje nadzora.

Sklep o ustanovitvi Javne agencije Republike
Slovenije za varnost prometa (Uradni list RS, št. 49/10) vsebuje naslednje prehodne in
končne določbe:
»IX. PREHODNE IN KONČNE DOLOČBE
Zagotovitev
pogojev za začetek dela in poslovanja agencije
35. člen
(1) Vlada zagotovi agenciji materialne
in finančne pogoje za začetek dela in poslovanja.
(2) Prostori in oprema ostanejo v
lasti ustanovitelja in se prenesejo v uporabo in upravljanje agencije.
(3) Prenos prostorov in opreme se
izvede na podlagi programa, ki ga pripravi Ministrstvo za promet in ga predlaga
v sprejem vladi.
(4) Za financiranje dejavnosti oziroma
nalog agencije v prehodnem obdobju sklene Ministrstvo za promet z agencijo
pogodbo, s katero se agenciji zagotovijo proračunska sredstva za začetek dela
in poslovanja.
Prerazporeditev
delavcev
36. člen
(1) Javni uslužbenci, ki so opravljali
naloge, prenesene v pristojnost agencije, na Ministrstvu za promet, Ministrstvu
za notranje zadeve, Direkciji Republike Slovenije za ceste in upravnih enotah,
v rokih, določenih v 55. členu Zakona o spremembah in dopolnitvah Zakona o
varnosti cestnega prometa (Uradni list RS, št. 36/10), preidejo na delo v agencijo,
pri čemer jim delovno razmerje v navedenih organih preneha, z agencijo pa
sklenejo novo pogodbo o zaposlitvi.
(2) Javni uslužbenci iz prvega
odstavka tega člena sklenejo pogodbo o zaposlitvi z agencijo za delovna mesta,
določena v aktu o organizaciji in sistemizaciji delovnih mest agencije, pri
čemer se jim zagotovijo najmanj enake pravice iz delovnega razmerja, kot so jih
imeli pred premestitvijo.
(3) Število delavcev in višina
sredstev za plače in druge osebne prejemke ter materialne stroške teh delavcev
sta sestavni del programa iz tretjega odstavka 35. člena tega sklepa.
Prenos
evidenc
37. člen
Evidence, določene v 55. členu Zakona o
spremembah in dopolnitvah Zakona o varnosti cestnega prometa (Uradni list RS,
št. 36/10), ki se prenašajo na agencijo, prevzame agencija na podlagi
primopredajnih zapisnikov, ki jih podpišeta ministrica za notranje zadeve in
direktor oziroma vršilec dolžnosti direktorja agencije.
Dokumentacija,
tehnična in materialna sredstva
38. člen
Dokumentacijo, tehnična in materialna
sredstva, ki se nanašajo na dejavnost agencije, prevzame agencija na podlagi
primopredajnih zapisnikov, ki jih za posamezno področje podpišejo minister za
promet, ministrica za notranje zadeve, direktor Direkcije Republike Slovenije
za ceste, načelniki upravnih enot in direktor oziroma vršilec dolžnosti
direktorja agencije.
Vpis v
sodni register
39. člen
Vlada mora podati predlog za vpis agencije
v sodni register najkasneje v roku 30 ,dni po uveljavitvi tega sklepa.
Roki za
imenovanje in konstituiranje sveta agencije
40. člen
(1) Člani sveta morajo biti imenovani
v roku dveh mesecev od uveljavitve tega sklepa.
(2) Ministrstvo, pristojno za promet,
v roku 15 dni od uveljavitve tega sklepa objavi javni poziv za zbiranje
predlogov za imenovanje članov sveta kot predstavnikov uporabnikov.
(3) Člani sveta pričnejo opravljati
svojo funkcijo s konstituiranjem sveta. Svet se konstituira potem, ko je
imenovana večina vseh članov sveta in na svoji prvi seji izvoli predsednika
sveta.
(4) Prvo sejo sveta skliče minister,
pristojen za promet, v roku 15 dni od imenovanja večine vseh članov sveta.
(5) Svet mora sprejeti sklep o objavi
javnega natečaja za izbiro direktorja najkasneje en mesec po konstituiranju.
Objava javnega natečaja mora biti izvedena najkasneje v roku 15 dni od sprejema
sklepa o objavi. Za izvedbo sklepa o objavi poskrbi predsednik sveta.
Vršilec
dolžnosti direktorja
41. člen
(1) Do imenovanja direktorja agencije
imenuje vlada, na predlog ministra, pristojnega za promet, in ministra,
pristojnega za notranje zadeve, vršilca dolžnosti direktorja.
(2) Naloge vršilca dolžnosti
direktorja:
-      
do imenovanja direktorja predstavlja in zastopa agencijo,
-      
v štirih mesecih od imenovanja mora, na podlagi sklepov in usmeritev, ki
jih sprejme minister, pristojen za promet, pripraviti program dela in finančni
načrt agencije za tekoče leto.
Rok za
sprejem akta o notranji organizaciji in sistemizaciji delovnih mest in objavo
poziva za konstituiranje posvetovalnega telesa
42. člen
Svet mora sprejeti akt o notranji
organizaciji in sistemizaciji delovnih mest najkasneje v roku enega meseca od
konstituiranja in v enakem roku objaviti javni poziv za imenovanje članov
posvetovalnega telesa Sveta za preventivo in vzgojo v cestnem prometu Republike
Slovenije.
Začetek
delovanja agencije
43. člen
Agencija prične delovati 1. septembra
2010.
Uveljavitev
sklepa
44. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi Javne agencije Republike Slovenije za varnost prometa (Uradni list
RS, št. 73/10) vsebuje naslednjo končno določbo:
»6. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o ustanovitvi Javne
agencije Republike Slovenije za varnost prometa (Uradni list RS, št. 40/17)
vsebuje naslednjo končno določbo:
»12. člen
Ta sklep začne veljati naslednji dan po
objavi v Uradnem listu Republike Slovenije.«.