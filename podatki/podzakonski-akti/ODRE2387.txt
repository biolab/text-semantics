1. člen
(vsebina)
(1) Ta odredba določa stopnjo onesnaženosti zraka zaradi
žveplovega dioksida, dušikovega dioksida in dušikovih oksidov, delcev PM10
in PM2,5, svinca, benzena, ogljikovega monoksida, ozona, arzena,
kadmija, živega srebra, niklja in policikličnih aromatskih ogljikovodikov v
zraku za območja, aglomeracije in podobmočja, ki so določeni v predpisu, ki
ureja kakovost zunanjega zraka, predpisu, ki določa podobmočja zaradi
upravljanja s kakovostjo zunanjega zraka, in predpisu, ki ureja arzen, kadmij, živo
srebro, nikelj in policiklične aromatske ogljikovodike v zunanjem zraku.
(2) Ta odredba določa tudi razvrstitev območij in
aglomeracij glede na raven žveplovega dioksida, dušikovega dioksida in
dušikovih oksidov, delcev PM10 in PM2,5, svinca, benzena,
ogljikovega monoksida, arzena, kadmija, niklja in policikličnih aromatskih
ogljikovodikov v zraku v primerjavi s spodnjim in zgornjim ocenjevalnim pragom.
2. člen
(izrazi)
(1) Izrazi, uporabljeni v tej odredbi, imajo enak pomen
kot ga določajo predpis, ki ureja kakovost zunanjega zraka, predpis, ki ureja
ocenjevanje kakovosti zunanjega zraka, in predpis, ki ureja arzen, kadmij, živo
srebro, nikelj in policiklične aromatske ogljikovodike v zunanjem zraku.
(2) Oznake območij so določene v prilogi 1 predpisa, ki
ureja kakovost zunanjega zraka, oznake podobmočij pa v predpisu, ki ureja
določitev podobmočij zaradi upravljanja s kakovostjo zunanjega zraka.
3. člen
(določitev stopnje onesnaženosti)
(1) Stopnja onesnaženosti je za posamezno območje,
aglomeracijo in podobmočje določena v preglednicah A in B iz priloge 1, ki je
sestavni del te odredbe.
(2) Ravni onesnaževal, na podlagi katerih so določene
stopnje onesnaženosti iz prejšnjega odstavka, so prikazane v preglednicah A in
B iz priloge 1 te odredbe.
4. člen
(razvrstitev območij in aglomeracij glede na spodnji in
zgornji ocenjevalni prag)
Razvrstitev območij in aglomeracij glede na raven žveplovega dioksida,
dušikovega dioksida in dušikovih oksidov, delcev PM10 in PM2,5,
svinca, benzena in ogljikovega monoksida v zraku v primerjavi s spodnjim in
zgornjim ocenjevalnim pragom je določena v preglednici C iz priloge 1 te
odredbe.

Priloga
1: Prikaz onesnaženosti zraka

Odredba o razvrstitvi območij, aglomeracij in
podobmočij glede na onesnaženost zunanjega zraka (Uradni list RS, št. 38/17) vsebuje naslednji končni določbi:
»5. člen
(prenehanje veljavnosti)
Z dnem uveljavitve te odredbe preneha veljati Odredba o
določitvi območja in razvrstitvi območij, aglomeracij in podobmočij glede na
onesnaženost zunanjega zraka (Uradni list RS, št. 50/11).
6. člen
(začetek veljavnosti)
Ta odredba začne veljati naslednji dan po objavi v Uradnem listu
Republike Slovenije.«.

Odredba o spremembi Odredbe o razvrstitvi
območij, aglomeracij in podobmočij glede na onesnaženost zunanjega zraka
(Uradni list RS, št. 3/20) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta odredba začne veljati naslednji dan po objavi v Uradnem
listu Republike Slovenije.«.

Odredba o spremembi Odredbe o razvrstitvi
območij, aglomeracij in podobmočij glede na onesnaženost zunanjega zraka
(Uradni list RS, št. 152/20) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta odredba začne veljati 1. januarja 2021.«.

Odredba o spremembi Odredbe o razvrstitvi
območij, aglomeracij in podobmočij glede na onesnaženost zunanjega zraka
(Uradni list RS, št. 203/21) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta odredba začne veljati 1. marca 2022.«.

Odredba o spremembi Odredbe o razvrstitvi
območij, aglomeracij in podobmočij glede na onesnaženost zunanjega zraka
(Uradni list RS, št. 30/23) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta odredba začne veljati 1. aprila 2023.«.