I. SPLOŠNA DOLOČBA
1. člen
(vsebina)
S to uredbo se za izvajanje Izvedbene
uredbe Komisije (EU) 2020/402 z dne 14. marec 2020 o določitvi obvezne
predložitve izvoznega dovoljenja pri izvozu nekaterih izdelkov (UL L št. 77I z
dne 15. 3. 2020, str. 1; v nadaljnjem besedilu: Izvedbena uredba 2020/402/EU)
določa:
-       
vsebino in obliko vloge za izdajo dovoljenja za izvoz osebne zaščitne
opreme (v nadaljnjem besedilu: blago);
-       
nadzor, pristojne organe in sankcije za kršitve.
II. VLOGE ZA IZDAJO IZVOZNIH DOVOLJENJ TER POSTOPKI IZDAJE
2. člen
(vloge za izdajo izvoznih dovoljenj)
(1) Vloga za izdajo dovoljenja za izvoz
blaga iz Priloge I Izvedbene uredbe 2020/402/EU se vloži pri ministrstvu,
pristojnem za gospodarstvo (v nadaljnjem besedilu: ministrstvo), na obrazcu iz
Priloge, ki je sestavni del te uredbe. Obrazec se pošlje po pošti ali na
elektronski naslov gp.mgrt@gov.si.
(2) Obrazcu iz prejšnjega odstavka se
priloži pojasnilo in dokazila o posebnih okoliščinah, zaradi katerega se vlaga
vloga.
3. člen
(mnenja ostalih državnih organov)
(1) Pred odločitvijo o izdaji dovoljenja iz
prejšnjega člena ministrstvo pridobi mnenje ministrstva, pristojnega za zunanje
zadeve, ministrstva, pristojnega za zdravje ter ministrstva, pristojnega za
obrambo.
(2) Državni organi iz prejšnjega odstavka
svoja mnenja oblikujejo na podlagi svojih pristojnosti v skladu z dejavniki, ki
jih določa tretji odstavek 2. člena Izvedbene uredbe 2020/402/EU.
(3) Ministrstvo zavrne izdajo dovoljenja,
če je katerikoli državni organ iz prvega odstavka tega člena podal negativno
mnenje.
4. člen
(izdaja dovoljenja)
Ministrstvo izda dovoljenje oziroma zavrne
izdajo dovoljenja v petih delovnih dneh od datuma, ko so mu bile predložene vse
zahtevane informacije s strani izvoznika, druge države članice v primeru
posvetovanja in s strani državnih organov iz prejšnjega člena.
III. NADZOR IN PRISTOJNOSTI DRŽAVNIH ORGANOV
5. člen
(nadzor, izmenjava informacij in
pristojnost)
(1) Pri izvozu blaga Finančna uprava
Republike Slovenije preverja, ali blago iz Izvedbene uredbe 2020/402/EU,
spremlja ustrezno izvozno dovoljenje in izreka globe po tej uredbi.
(2) Če blaga, za katerega je na podlagi
Izvedbene uredbe 2020/402/EU potrebno izvozno dovoljenje, ob predložitvi blaga
v postopek izvoza ne spremlja ustrezno dovoljenje, carinski organ ne odobri
zahtevanega carinskega postopka in o tem obvesti ministrstvo.
IV. KAZENSKE DOLOČBE
6. člen
(kršitve v zvezi s prepovedjo izvoza blaga
iz Priloge I Uredbe 2020/402/EU)
(1) Z globo od 15.000 do 100.000 eurov se
kaznuje za prekršek pravna oseba, samostojni podjetnik posameznik ali
posameznik, ki samostojno opravlja dejavnost, če brez dovoljenja pristojnega
organa predloži blago iz Priloge I Izvedbene uredbe 2020/402/EU v postopek
izvoza (1. člen Izvedbene uredbe 2020/402/EU).
(2) Z globo od 3.000 do 10.000 eurov se za
prekršek iz prejšnjega odstavka kaznuje tudi odgovorna oseba pravne osebe,
odgovorna oseba samostojnega podjetnika posameznika ali odgovorna oseba
posameznika, ki samostojno opravlja dejavnost.
(3) Z globo od 3.000 do 5.000 eurov se
kaznuje posameznik, ki stori prekršek iz prvega odstavka tega člena.
7. člen
(višina globe v prekrškovnem postopku)
Za prekrške iz prejšnjega člena se sme v
hitrem postopku izreči globa tudi v znesku, ki je višji od najnižje predpisane
globe, določene s to uredbo.
V. KONČNA DOLOČBA
8. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.
Št. 00726-5/2020
Ljubljana, dne 19. marca 2020
EVA 2020-2130-0009
Vlada Republike Slovenije
Janez Janša
Predsednik

Priloga: Zahtevek
za izdajo dovoljenja za izvoz osebne zaščitne opreme (Izvedbena uredba (EU)
2020/402)