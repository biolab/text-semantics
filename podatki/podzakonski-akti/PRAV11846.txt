1. člen
(vsebina)
(1) Ta pravilnik določa način
identifikacije in registracije prašičev, spremljanje premikov prašičev, način
vodenja centralnega registra prašičev, vodenje registra prašičev na
gospodarstvu, registracijo imetnikov prašičev v evidenci imetnikov rejnih
živali in način vodenja zbirk podatkov s področja živinoreje.
(2) Ta pravilnik določa tudi:
-       
pristojni organ, oblike in način dobavljanja ušesnih znamk,
identifikacijsko številko živali, roke za označitev prašičev in način poročanja
o izvoru, oznakah in namembnem gospodarstvu ter staležu prašičev v skladu z
Direktivo Sveta 2008/71/ES z dne 15. julija 2008 o identifikaciji in
registraciji prašičev (UL L št. 213 z dne 8. 8. 2008, str. 31; v
nadaljnjem besedilu: Direktiva 2008/71/ES);
-       
način registracije gospodarstev ter identifikacijsko številko
gospodarstva za izvajanje Odločbe Komisije z dne 23. oktobra 2000 o
določitvi podrobnih pravil za registracijo gospodarstev v nacionalnih
podatkovnih zbirkah o prašičih, predvidenih z Direktivo Sveta 64/432/EGS (UL L
št. 281 z dne 7. 11. 2000, str. 16; v nadaljnjem besedilu: Odločba
2000/678/ES).
2. člen
(pomen izrazov)
Izrazi, uporabljeni v tem pravilniku, imajo
naslednji pomen:
-       
pristojni organ v skladu s točko (d) 2. člena Direktive 2008/71/ES je
Uprava za varno hrano, veterinarstvo in varstvo rastlin (v nadaljnjem besedilu:
uprava);
-       
Sektor za identifikacijo in registracijo ter informacijske sisteme (v
nadaljnjem besedilu: SIRIS) je sektor v okviru uprave, ki izvaja sistem
identifikacije in registracije živali za namen opravljanja veterinarskih
kontrol in izvajanja ukrepov kmetijske politike ter za namen izvajanja rejskih
programov in druge namene v skladu s predpisi;
-       
evidenca imetnikov rejnih živali (v nadaljnjem besedilu: EIRŽ) je seznam
gospodarstev v katerem so opredeljeni imetniki živali v skladu s točko (a)
prvega odstavka 3. člena Direktive 2008/71/ES;
-       
centralni register prašičev (v nadaljnjem besedilu: CRPš) je register o
gospodarstvih v skladu s 1. členom Odločbe 2000/678/ES;
-       
register prašičev na gospodarstvu (v nadaljnjem besedilu: RPG) je
register v skladu s 4. členom Direktive 2008/71/ES;
-       
gospodarstvo je kmetijsko ali drugo gospodarstvo oziroma objekt, razen
prevoznega sredstva, kjer se, četudi samo začasno, redijo oziroma zadržujejo
živali v skladu s točko (b) 2. člena Direktive 2008/71/ES;
-       
G-MID je identifikacijska številka gospodarstva v skladu s točko (a) 1.
člena Odločbe Komisije 2000/678/ES in je sestav­ljena iz dvočrkovne oznake za
Slovenijo »SI« in do devetmestne neponovljive številke;
-       
imetnik je lahko lastnik živali oziroma se po pooblastilu lastnika
živali ukvarja z rejo, varstvom, klanjem, nakupom in prodajo, prevozom,
razstavljanjem ali drugo vrsto rabe živali v skladu s točko c 2. člena
Direktive 2008/71/ES;
-       
pooblaščena organizacija je veterinarska organizacija, ki v skladu s
predpisi, ki urejajo veterinarstvo, opravlja dejavnost označevanja živali in
vodenje registra kot javno veterinarsko službo, ali organizacija, ki v skladu s
predpisi, ki urejajo kmetijstvo, in predpisi, ki urejajo živinorejo, opravlja
identifikacijo in registracijo živali kot javno službo strokovnih nalog v
živinoreji;
-       
druga priznana organizacija v prašičereji je organizacija, priznana v
skladu z zakonom, ki ureja živinorejo, ki vodi zbirko podatkov s področja
živinoreje v okviru izvajanja potrjenih rejskih programov za prašiče;
-       
žival je vsaka žival iz družine Suidae, razen divjih prašičev, ki se ne
vzrejajo ali gojijo na gospodarstvih;
-       
skupinska identifikacijska številka (v nadaljnjem besedilu: SIŠ) je
identifikacijska številka, s katero se označuje živali v skladu z drugim
odstavkom 5. člena Direktive 2008/71/ES;
-       
premik prašičev je vsak premik med gospodarstvi oziroma lokacijami;
-       
spremni list je dokument o premiku za izpolnjevanje določb 7. člena
Direktive 2008/71/ES.
3. člen 
(označitev živali)
(1) Živali označuje imetnik sam, lahko
pa to zanj opravi pooblaščena organizacija. Če opravi označitev živali pooblaščena
organizacija, mora pooblaščena organizacija voditi evidence o priglasitvah
označitve in podatke na zahtevo SIRIS posredovati v elektronski obliki.
(2) Živali je treba označiti čim prej
po rojstvu, vendar najpozneje pred premikom z rojstnega gospodarstva na drugo
gospodarstvo.
(3) Živali se označuje z namestitvijo
ušesne znamke iz 4. člena tega pravilnika v desno uho. Na ušesni znamki je
odtisnjena kratica pristojnega organa in SIŠ. SIŠ je sestavljena iz dvočrkovne
oznake za Republiko Slovenijo »SI« in zadnjih šestih številk G-MID
gospodarstva, na katerem se živali označujejo.
(4) Ne glede na prejšnji odstavek se
lahko živali označuje tudi s tetoviranjem v desno uho ali na desno stran hrbta
tik za plečem. Gospodarstva, ki želijo za namen označevanja živali s tetoviranjem
pridobiti krajšo SIŠ, morajo vložiti zahtevek za dodelitev krajše SIŠ na SIRIS.
(5) V desnem ušesu in na desni strani
hrbta se ne sme uporabljati drugih oznak razen tistih, ki so predpisane s tem
pravilnikom.
(6) Če se oznaka pri živalih, ki
morajo po tem pravilniku biti označene izgubi ali postane nečitljiva, se žival
nemudoma označi z novo oznako. Uporabi se SIŠ, ki se uporablja na gospodarstvu,
na katerem se žival označuje. Ponovna označitev živali mora biti vpisana v RPG
na način, ki je določen v 5. točki drugega odstavka 7. člena tega pravilnika,
tako da se vzpostavi zveza s prejšnjo oznako, ki jo je imela žival.
4. člen 
(ušesna znamka)
(1) Ušesna znamka za označevanje
prašičev mora biti okrogla, premera najmanj 28 mm, rumene barve in sestavljena iz moškega in ženskega dela, ki se ob uporabi spojita in ju ni več
mogoče ponovno uporabiti.
(2) Na moškem delu ušesne znamke mora
biti v črni barvi odtisnjeno:
-       
oznaka pristojnega organa, ki izdaja identifikacijske številke, v
velikosti črk najmanj 5 mm in
-       
SIŠ v velikosti črk najmanj 6 mm.
(3) Na ženskem delu ušesne znamke je
lahko tudi druga vsebina, na primer dodatna individualna identifikacijska
številka živali.
(4) Ušesna znamka mora izpolnjevati
naslednje splošne pogoje:
-       
biti mora plastična, brez ostrih robov in grobih površin, ki bi
povzročale draženje kože, in iz neškodljivega materiala, odpornega na staranje,
vremenska nihanja in hlevske pogoje, pri čemer morajo obstojnost barve,
prožnost materiala in trdnost spoja trajati celo življenjsko dobo živali;
-       
konica mora biti ostra in primerne trdote, da zlahka prebode uho,
material ne sme biti koroziven in ne sme povzročati vnetij na mestu vboda;
-       
tisk mora biti laserski oziroma tak, da je dobro čitljiv in obstojen
celo življenjsko dobo živali ter ga ni mogoče odstraniti;
-       
vstavitev znamke v uho mora biti enostavna, za spojitev obeh delov mora
biti potrebna običajna sila, ki zagotavlja, da sta oba dela spojena, po
aplikaciji se mora ušesna znamka tekoče sprostiti iz klešč;
-       
izpad ušesnih znamk ne sme presegati 5 odstotkov letno, kar predstavlja
pogoj za pozitivno referenco znamke.
(5) Ne glede na prvi odstavek tega
člena se lahko za živali z izrazito majhnimi uhlji, za pritlikave pasme živali
ali za živali s poškodovanim uhljem kot oznaka uporabi manjša ušesna znamka, na
katero je mogoče natisniti oznako pristojnega organa v skladu s prvo alinejo
drugega odstavka tega člena in napis iz druge alineje drugega odstavka tega
člena v velikosti črk najmanj 5 mm.
5. člen 
(naročniki in dobavitelji ušesnih znamk)
(1) Naročniki ušesnih znamk za
označevanje živali po tem pravilniku so imetniki prašičev, ki so vpisani v EIRŽ
in imajo dodeljen G-MID gospodarstva, ali v njihovem imenu pooblaščene
organizacije.
(2) Dobavitelji ušesnih znamk za
označevanje živali (v nadaljnjem besedilu: dobavitelj) po tem pravilniku so
pravne ali fizične osebe, ki imajo status uradnega dobavitelja ušesnih znamk po
tem pravilniku.
6. člen 
(pridobitev statusa dobavitelja ušesnih
znamk)
(1) Ponudnik, ki želi dobavljati
ušesne znamke po tem pravilniku, mora na upravo vložiti vlogo za pridobitev
statusa dobavitelja ušesnih znamk. Vloga mora vsebovati:
1.     
osebno ime oziroma firmo ter naslov oziroma sedež ponudnika in kontaktne
podatke;
2.     
izjavo, da ponujena ušesna znamka izpolnjuje vse pogoje iz tega pravilnika;
3.     
izjavo o zagotavljanju dobav za vsako naročilo, ne glede na količino, v
rokih, ki jih navaja v ponudbi, pri čemer dobavni roki ne smejo biti daljši od
30 dni;
4.     
izjavo, da je ponudnik opremljen za elektronsko povezovanje s CRPš;
5.     
opis sistema kontrole nad postopki, ki zagotavljajo točnost izpisovanja
SIŠ, stalno kvaliteto tiska in kvaliteto distribucije do naročnikov;
6.     
vzorec ušesnih znamk in klešč ob prvi vlogi;
7.     
ponudbo, iz katere morajo biti razvidni:
- 
tip ušesne znamke,
- 
cena ušesne znamke,
- 
cena klešč za aplikacijo ušesnih znamk,
- 
dobavni roki.
(2) Ponudba mora veljati za obdobje
najmanj dveh let. Dobavitelj mora dobavljati vrsto blaga, ki ga je ponudil v
vlogi. Navedene cene iz ponudbe veljajo za najvišje.
(3) V odločbi o podelitvi statusa
dobavitelja se dodeli uporabniško ime in geslo za dostop do elektronskega
sistema naročanja ušesnih znamk. Uprava in dobavitelj ušesnih znamk skleneta
pogodbo o ureditvi medsebojnih razmerij, s katero določita zlasti trajanje
statusa dobavitelja za dobo najmanj dveh let, odzivnost in dobavne roke, tip
ušesnih znamk, najvišje cene ušesnih znamk in klešč in razloge za odpoved
pogodbe.
(4) Dobavitelj mora SIRIS sproti
sporočati podatke o znamkah, ki jih je dobavil, o naročniku in o odposlanih
SIŠ.
(5) Med razlogi za odpoved pogodbe iz
tretjega odstavka tega člena so ugotovitve uprave, da dobavitelj dobavlja
neprimerno blago oziroma posluje v nasprotju z določbami tega pravilnika.
Dobavitelj, ki mu je pogodba odpovedana zaradi razlogov iz tega odstavka, dve
leti od odpovedi pogodbe ne more pridobiti statusa dobavitelja ušesnih znamk.
(6) Uprava vodi seznam dobaviteljev
ušesnih znamk.
(7) SIRIS v publikacijah in na
spletnih straneh iz 20. člena tega pravilnika objavi podatke o
dobaviteljih ušesnih znamk. Objavijo se naslednji podatki:
-       
osebno ime oziroma firma ter naslov oziroma sedež dobavitelja in
kontaktni podatki;
-       
tip ušesne znamke;
-       
cene in dobavni roki iz ponudbe.
7. člen
(register prašičev na gospodarstvu)
(1) Vsak imetnik prašičev, z izjemo
prevoznikov, mora voditi ažuren RPG. Iz RPG morajo biti razvidni trenutni
stalež živali in kronološko vodeni zapisi o prihodih živali na gospodarstvo,
odhodih živali z gospodarstva ter o ponovnih označitvah živali.
(2) Vse spremembe morajo biti vpisane
redno, najpozneje v sedmih dneh od dogodka. V RPG morajo biti vpisani naslednji
podatki:
1.     
splošno:
- 
G-MID gospodarstva in naslov gospodarstva,
- 
ime in priimek oziroma naziv imetnika prašičev in naslov oziroma sedež
imetnika prašičev, če je drugačen od naslova gospodarstva,
- 
zapisi o opravljenem nadzoru gospodarstva glede izvajanja določb tega
pravilnika (ime, priimek in podpis inšpektorja ter datum opravljenega
pregleda);
2.     
stalež živali:
- 
skupno število živali po vsaki spremembi v staležu;
3.     
prihodi živali na gospodarstvo z drugega gospodarstva:
- 
datum prihoda živali na gospodarstvo,
- 
število prejetih živali in identifikacijske številke živali; če je
skupina prejetih živali označena z različnimi SIŠ, mora biti razvidno število
živali za vsako SIŠ,
- 
G-MID oziroma naslov prejšnjega gospodarstva, v primeru uvoza ali
trgovanja pa država izvora,
- 
številka spremnega lista;
4.     
odhodi živali z gospodarstva na drugo gospodarstvo:
- 
datum odhoda živali,
- 
število oddanih živali in identifikacijske številke živali; če je
skupina oddanih živali označena z različnimi SIŠ, mora biti razvidno število
živali za vsako SIŠ,
- 
G-MID oziroma naslov namembnega gospodarstva ali v primeru izvoza ali
trgovanja namembno državo,
- 
številka spremnega lista;
5.     
ponovne označitve živali:
- 
prejšnja identifikacijska številka,
- 
nova identifikacijska številka,
- 
število označenih živali,
- 
datum ponovne označitve.
(3) RPG se vodi v pisni ali
elektronski obliki, tako da je zagotovljena preglednost podatkov v skladu z
navodili, objavljenimi na spletnih straneh iz 20. člena tega pravilnika. Če se
RPG vodi v elektronski obliki, mora biti na zahtevo inšpektorja oziroma
kontrolorja ob izvajanju nadzora predložen izpis v ustrezni obliki. RPG mora
biti ob vsakem času dosegljiv na lokaciji gospodarstva in na razpolago še
najmanj tri leta po zadnji vpisani spremembi.
(4) V primeru individualnega
označevanja čistopasemskih in hibridnih prašičev, ki so vpisani v rodovniško
knjigo, se lahko uporablja drugačen način vodenja RPG, če je zagotovljena
preglednost podatkov v smislu drugega odstavka tega člena.
8. člen
(spremni list)
(1) Spremni list izda imetnik, ki
živali odda, za skupino živali, ki se na določen dan premika na določeno
namembno gospodarstvo. Iz spremnega lista morajo biti razvidni najmanj
naslednji podatki: naslov in G-MID gospodarstva, s katerega se živali oddajajo,
naslov in G-MID namembnega gospodarstva, število oddanih živali in
identifikacijske številke živali, datum oddaje živali in podpis oddajatelja.
(2) Spremni
list se izdaja na osnovnem, oštevilčenem obrazcu, katerega vzorec je objavljen
na spletnih straneh iz 20. člena tega pravilnika. Spremni list v osnovni obliki
založi uprava. Če je skupina oddanih živali označena z različnimi SIŠ, mora
biti razvidno število živali za vsako SIŠ.
(3) Imetniki,
ki imajo lastni informacijski sistem, s katerim lahko avtomatizirano izdajajo
spremne liste, lahko uporabljajo prilagojeno obliko spremnega lista, ki jo
predhodno potrdi uprava, in jo objavi na spletnih straneh iz 20. člena tega
pravilnika.
(4) Spremni
list se hrani na namembnem gospodarstvu vsaj tri leta.
9. člen
(prenehal veljati)
10. člen
(sejmi, razstave, zbirni centri)
Sejem, razstava ali zbirni center se za
potrebe tega pravilnika štejejo za gospodarstva in jih je treba registrirati v
skladu s prejšnjim členom. Organizator sejma, razstave ali zbirnega centra se
šteje za imetnika prašičev ter mora voditi register iz 7. člena tega pravilnika
in sporočati podatke o premikih živali v skladu s 14. členom tega pravilnika.
11. člen
(označitev in registracija uvoženih
živali)
(1) Uvozijo se lahko le označene
živali.
(2) Uvožene živali za nadaljnjo rejo,
ki so uspešno prestale predpisane veterinarske preglede, se najpozneje v
30 dneh po opravljenih pregledih oziroma še pred premikom na drugo
gospodarstvo označijo v skladu s 3. členom tega pravilnika.
(3) Ne glede na prejšnji odstavek
živali ni treba ponovno označiti, če je namembno gospodarstvo klavnica in bo
žival zaklana najpozneje v 30 dneh po opravljenih predpisanih veterinarskih
pregledih.
(4) Za uvožene živali je treba v RPG
vpisati državo izvoznico, identifikacijsko številko gospodarstva, od koder
živali prihajajo, če je znana, datum uvoza in identifikacijske številke živali,
v primeru preoznačitve pa še povezavo med oznako tretje države in novo oznako.
(5) Za uvožene živali mora imetnik
prašičev na gospodarstvu, na katerega so živali uvožene, najpozneje v sedmih
dneh od prihoda živali na gospodarstvo sporočiti podatke v CRPš. Sporočiti mora
število uvoženih živali, državo izvoznico, identifikacijsko številko
gospodarstva, od koder živali prihajajo, če je znana, datum prihoda živali na
gospodarstvo in G-MID gospodarstva.
12. člen
(označitev in registracija živali pri
trgovanju)
(1) Za živali, prispele iz države
članice Evropske unije, je treba v RPG vpisati državo izvora, datum prispetja
živali na gospodarstvo, identifikacijsko številko gospodarstva, od koder živali
prihajajo, če je znana, in identifikacijske številke živali.
(2) Za vsako pošiljko živali, ki
prispe na območje Republike Slovenije iz države članice EU, mora imetnik
prašičev na gospodarstvu, na katerega so živali prispele, najpozneje v sedmih
dneh od prihoda živali na gospodarstvo sporočiti podatke v CRPš. Sporočiti mora
število živali, državo izvora, identifikacijsko številko gospodarstva, od koder
živali prihajajo, če je znana, datum prihoda živali na gospodarstvo in G‑MID
gospodarstva.
13. člen
(centralni register prašičev)
(1) SIRIS vodi CRPš v elektronski
obliki. V CRPš se vodijo naslednji podatki:
-       
o premikih živali med gospodarstvi, ki jih imetniki prašičev priglašajo
v skladu s 14. in 16. členom tega pravilnika;
-       
operativni podatki o označevanju živali;
-       
o nadzoru nad izvajanjem določb tega pravilnika;
-       
o izvajalcih nalog javne službe na področju označevanja in registracije
prašičev;
-       
o osebah, ki imajo dostop do podatkov iz CRPš.
(2) Morebitna neskladja med dejanskim
stanjem in podatki v CRPš usklajuje SIRIS po uradni dolžnosti ali na zahtevo
stranke.
(3) SIRIS za vsako gospodarstvo vsaj
enkrat letno izda izpis iz CRPš.
14. člen
(priglašanje premikov živali v CRPš)
(1) Vsak imetnik prašičev, mora
priglasiti premik živali v CRPš najpozneje v sedmih dneh po premiku. Priglasiti
je treba podatke o odhodih z gospodarstva in prihodih na gospodarstvo. Podatke
se priglasi na način iz 16. člena tega pravilnika ter na obrazcih, objavljenih
v skladu z 20. členom tega pravilnika. Za vsak premik živali se priglasijo
naslednji podatki:
1.     
število živali, ki se premikajo;
2.     
datum odhoda oziroma prihoda živali;
3.     
G-MID gospodarstva, s katerega se živali premikajo;
4.     
namembno gospodarstvo:
- 
v primeru oddaje na registrirano gospodarstvo: G-MID namembnega
gospodarstva,
- 
v primeru izvoza ali trgovanja: namembno državo.
(2) Za živali, ki so bile sprejete v
klavnico za zakol, mora klavnica najpozneje v sedmih dneh po zakolu v CRPš
javiti: število zaklanih živali, G-MID gospodarstva, s katerega so živali
prišle, in datum zakola.
15. člen
(prenehal veljati)
16. člen
(način priglašanja podatkov)
(1) Imetnik prašičev priglaša podatke
v CRPš na enega od naslednjih načinov:
-       
neposredno v CRPš v elektronski obliki;
-       
prek pooblaščenih organizacij, ki podatke najpozneje v treh delovnih
dneh po prejemu vpišejo v CRPš.
(2) Za vključitev v sistem
elektronskega poslovanja mora SIRIS imetniku na podlagi njegovega zahtevka
omogočiti elektronski dostop do CRPš. Ob dodelitvi elektronskega dostopa se
imetnika vpiše na seznam elektronskega poslovanja.
(3) Pooblaščena organizacija mora
voditi podatke o prejemu obrazcev oziroma podatkov, potrebnih za priglasitev v
CRPš s strani imetnika, in na zahtevo imetnika izdati potrdilo o prejemu. Taka
zahteva se lahko izpolni s potrditvijo v RPG ali na imetnikovem izvodu obrazca.
(4) Podatke o premikih priglasi
imetnik prašičev neposredno v CRPš v elektronski obliki, prek veterinarskih
pooblaščenih organizacij ali preko javno dostopne spletne aplikacije.
(5) Imetnik prašičev je odgovoren za
točnost sporočenih podatkov CRPš in podatkov, vpisanih v RPG. Imetnik mora
hraniti dokumente, ki potrjujejo točnost podatkov. V primeru, ko imetnik
prašičev na podlagi izpisa iz CRPš ugotovi, da podatki niso točni, mora
zahtevati popravek. Na zahtevo pristojnih služb mora resničnost danih podatkov
dokazati.
17. člen
(druge naloge pooblaščenih organizacij)
Pooblaščene organizacije morajo poleg nalog
iz prvega odstavka 3. člena tega pravilnika, druge alineje prvega odstavka
prejšnjega člena tega pravilnika in iz tretjega odstavka prejšnjega člena tega
pravilnika:
-       
hraniti dokumente v zvezi z opravljanjem dejavnosti identifikacije in
registracije živali in podatke o prejemu obrazcev oziroma podatke, potrebne za
priglasitev v CRPš, najmanj tri leta;
-       
opozarjati imetnike na neskladja v podatkih in nuditi pomoč pri njihovi
odpravi;
-       
posredovati pri odpravi napak in vzdrževanju integritete CRPš;
-       
izpisati stanja iz CRPš na zahtevo imetnika.
18. člen
(zbirke podatkov s področja živinoreje)
(1) Zbirke podatkov s področja
živinoreje v okviru izvajanja potrjenih rejskih programov za prašiče vodi druga
priznana organizacija v prašičereji, upravlja pa ministrstvo, pristojno za
kmetijstvo.
(2) V zbirkah podatkov iz prejšnjega
odstavka se poleg podatkov iz zakona, ki ureja kmetijstvo, vodijo:
-       
seznam živali s poreklom in osnovnimi podatki o živali;
-       
podatki o vstopu živali v čredo (odbira ali nakup);
-       
podatki o plodnosti, in sicer: o pripustih, abortusih, prasitvah z
velikostjo gnezda in odstavitvah;
-       
podatki o prodajah ali izločitvah z vzroki izločitev;
-       
podatki o meritvah z linije klanja.
(3) Podatki iz prejšnjega odstavka se
uporabljajo za analizo starostne strukture in gospodarnosti prireje, izračun
plemenskih vrednosti in analizo zakola v Sloveniji.
(4) Podatke iz tega člena sporočajo
rejci živali, ki so vključeni v rejski program, najpozneje do desetega dne v
mesecu za pretekli mesec.
19. člen
(prenehal veljati)
20. člen
(spletne strani)
Uprava vzpostavi spletne strani, na katerih
objavlja zlasti naslednje informacije:
-       
navodila za izvajanje sistema identifikacije in registracije prašičev po
tem pravilniku;
-       
obliko obrazcev za izvajanje sistema identifikacije in registracije
prašičev po tem pravilniku;
-       
dostop do CRPš prek sistema Volos v skladu s tem pravilnikom;
-       
najvišje cene storitev javnih služb na področju identifikacije in
registracije živali po tem pravilniku.

Pravilnik o identifikaciji in registraciji
prašičev (Uradni list RS, št. 112/13) vsebuje naslednji prehodni in
končni določbi:
»21. člen
(prehodni
določbi)
(1) Ušesne znamke s podatki iz drugega
odstavka 4. člena Pravilnika o identifikaciji in registraciji prašičev
(Uradni list RS, št. 4/11) se lahko uporabljajo do porabe zalog, vendar
najpozneje do 1. januarja 2018.
(2) Ne glede na prvi odstavek 19.
člena tega pravilnika se podatki o staležu za potrebe ukrepa DŽ za obdobje od
januarja do marca 2014 sporočijo od 1. do 7. marca 2014.
22. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o identifikaciji in registraciji prašičev (Uradni list RS,
št. 4/11).
23. člen 
(uveljavitev)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o Evidenci imetnikov rejnih živali
in Evidenci rejnih živali (Uradni list RS, št. 87/14) določa:
»8. člen
(prenehanje
veljavnosti)
Z dnem uveljavitve tega pravilnika
prenehata veljati drugi in peti odstavek 14. člena Pravilnika o identifikaciji
in registraciji drobnice (Uradni list RS, št. 75/10 in 26/14) ter drugi in peti
odstavek 15. člena Pravilnika o identifikaciji in registraciji prašičev (Uradni
list RS, št. 112/13).«;
ter vsebuje naslednjo končno določbo:
»9. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o Evidenci imetnikov rejnih živali in Evidenci rejnih živali (Uradni list RS,
št. 15/16) določa:
»5. člen
Z dnem uveljavitve tega pravilnika
prenehajo veljati 11. in 14. člen Pravilnika o identifikaciji in registraciji
drobnice (Uradni list RS, št. 75/10, 26/14 in 87/14) ter 9. in 15. člen
Pravilnika o identifikaciji in registraciji prašičev (Uradni list RS, št.
112/13 in 87/14).«;
ter vsebuje naslednjo končno določbo:
»6. člen
Ta pravilnik začne veljati naslednji dan po
objavi v Uradnem listu Republike Slovenije.«.

Uredba o ukrepu dobrobit živali iz Programa
razvoja podeželja Republike Slovenije za obdobje 2014–2020 v letu 2019 (Uradni
list RS, št. 81/18) v zvezi s prenehanjem veljavnosti
19. člena tega pravilnika določa:
»35. člen
(prenehanje veljavnosti in uporaba)
Z dnem uveljavitve te uredbe preneha
veljati 19. člen Pravilnika o identifikaciji in registraciji prašičev (Uradni
list RS, št. 112/13, 87/14 in 15/16), uporablja pa se do 31. decembra 2018.«;
ter vsebuje naslednjo končno določbo:
»36. člen
(začetek veljavnosti)
Ta uredba začne veljati naslednji dan po objavi
v Uradnem listu Republike Slovenije.«.

Pravilnik o spremembah Pravilnika o
identifikaciji in registraciji prašičev (Uradni list RS, št. 36/19) vsebuje naslednjo končno določbo:
»KONČNA DOLOČBA
8. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o dopolnitvah Pravilnika o
identifikaciji in registraciji prašičev (Uradni list RS, št. 108/20) vsebuje naslednjo končno določbo:
»KONČNA DOLOČBA
2. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.