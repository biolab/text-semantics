I. SPLOŠNE DOLOČBE
1. člen
(vsebina)
(1) Ta pravilnik določa za obratovalni monitoring stanja
podzemne vode obseg, merila za izbor parametrov, metodologijo vzorčenja,
merjenja in analiziranja vzorcev, vrednotenje vpliva onesnaževanja na stanje
podzemne vode, vsebino poročila ter način in obliko evidentiranja in sporočanja
podatkov o obratovalnem monitoringu stanja podzemne vode.
(2) Ta pravilnik določa merilna mesta, parametre in
obseg obratovalnega monitoringa stanja podzemne vode zaradi ugotavljanja
vpliva:
-       
odlaganja odpadkov na odlagališču v skladu z Direktivo Sveta 1999/31/ES
z dne 26. aprila 1999 o odlaganju odpadkov na odlagališčih (UL L
št. 182 z dne 16. 7. 1999, str. 1), zadnjič spremenjene z Direktivo
Sveta 2011/97/EU z dne 5. decembra 2011 o spremembah Direktive 1999/31/ES
v zvezi s posebnimi merili za skladiščenje kovinskega živega srebra, ki se
šteje za odpadek (UL L št. 328 z dne 10. 12. 2011, str. 49), in
-       
izvajanja dejavnosti ali obratovanja naprave v skladu z Direktivo
2010/75/EU Evropskega parlamenta in Sveta z dne 24. novembra 2010 o
industrijskih emisijah (celovito preprečevanje in nadzorovanje onesnaževanja)
(UL L št. 334 z dne 17. 12. 2010, str. 17), zadnjič popravljeno s
Popravkom Direktive 2010/75/EU Evropskega parlamenta in Sveta z dne
24. novembra 2010 o industrijskih emisijah (celovito preprečevanje in
nadzorovanje onesnaževanja) (UL L št. 158 z dne 19. 6. 2012, str.
25).
(3) Ta pravilnik določa tudi podrobnejše tehnične
pogoje, ki jih mora izpolnjevati izvajalec monitoringa za pridobitev pooblastila
za izvajanje obratovalnega monitoringa stanja podzemne vode in podrobnejše
razloge za odvzem pooblastila za izvajanje obratovalnega monitoringa stanja
podzemne vode.
2. člen
(uporaba)
(1) Ta pravilnik se uporablja za obratovalni monitoring
stanja podzemne vode zaradi ugotavljanja vpliva:
-       
odvajanja odpadnih voda na stanje podzemne vode v skladu s predpisom, ki
ureja emisijo snovi in toplote pri odvajanju odpadnih voda v vode in javno
kanalizacijo,
-       
izvajanja dejavnosti ali obratovanja naprave v skladu s predpisom, ki
ureja vrste dejavnosti in naprav, ki lahko povzročajo onesnaževanje okolja
večjega obsega,
-       
odstranjevanja tekočih odpadkov iz proizvodnje titanovega dioksida v
skladu s predpisom, ki ureja emisijo snovi in odstranjevanje odpadkov iz
proizvodnje titanovega dioksida, in
-       
odlaganja odpadkov na odlagališču v skladu s predpisom, ki ureja
odlagališča odpadkov.
(2) Določbe tega pravilnika, ki se nanašajo na odvajanje
odpadne vode iz naprave, se uporabljajo tudi glede odvajanja odpadnih in
izcednih voda iz odlagališča, razen če ta pravilnik določa drugače.
(3) Če je odlagališče hkrati naprava v skladu s
predpisom, ki ureja vrste dejavnosti in naprav, ki lahko povzročajo
onesnaževanje okolja večjega obsega, se zanjo uporabljajo določbe, ki so
strožje.
(4) Ta pravilnik se uporablja tudi za obratovalni
monitoring stanja podzemne vode zaradi ugotavljanja vpliva izvajanja dejavnosti
ali obratovanja naprav, ki niso naprave iz druge alineje prvega odstavka tega
člena, če je zanje predpisano spremljanje vpliva izvajanja dejavnosti ali
obratovanja naprav na stanje podzemne vode.
3. člen
(izrazi)
Izrazi, uporabljeni v tem pravilniku, imajo naslednji pomen:
1.     
ciljna hidrogeološka cona je prostorsko opredeljen del litostratigrafske
enote, v kateri zaradi posrednega vnosa ali morebitnega odtekanja ali
nenadzorovanega izpuščanja ali uhajanja onesnaževal iz naprave lahko pride do
onesnaženja podzemne vode;
2.     
izcedna voda je izcedna voda v skladu s predpisom, ki ureja odlagališča
odpadkov;
3.     
izlužek odpadkov je izlužek v skladu s predpisom, ki ureja odlagališča
odpadkov;
4.     
izvajalec obratovalnega monitoringa je oseba, ki je vpisana v evidenco
izvajalcev obratovalnega monitoringa stanja podzemne vode in ima pooblastilo iz
15. člena tega pravilnika;
5.     
merilno mesto je mesto, kjer se odvzema vzorce podzemne vode in izvaja
meritve za spremljanje parametrov obratovalnega monitoringa stanja podzemne
vode in je lahko:
- 
opazovalna vrtina ali
- 
izvir, vodnjak, kraška jama ali brezno z vodo;
6.     
mesto vzorčenja je mesto vzorčenja na vodotoku, namenjeno ugotavljanju
stanja površinske vode, ki napaja podzemno vodo na območju naprave ali njenem
vplivnem območju;
7.     
naprava je ena ali več premičnih ali nepremičnih tehnoloških enot, v
katerih poteka eden ali več tehnoloških procesov oziroma je nepremična
tehnološka enota, v kateri poteka ena ali več dejavnosti, ki lahko povzročajo
onesnaževanje podzemne vode;
8.     
območje naprave je območje naprave v skladu s predpisom, ki ureja vrste
dejavnosti in naprav, ki lahko povzročajo onesnaževanje okolja večjega obsega;
9.     
odlagališče je odlagališče v skladu s predpisom, ki ureja odlagališča
odpadkov;
10.  
opazovalna vrtina je vrtina, izvrtana v tla in opremljena za izvajanje
vzorčenja in meritev parametrov podzemne vode;
11.  
pomemben in stalno naraščajoči trend onesnaženja je trend onesnaženja v
skladu s predpisom, ki ureja stanje podzemnih voda;
12.  
posredno odvajanje v podzemno vodo je posredno odvajanje v skladu s
predpisom, ki ureja emisijo snovi in toplote pri odvajanju odpadnih voda v vode
in javno kanalizacijo;
13.  
vnos onesnaževal v podzemno vodo je vnos onesnaževal v skladu s predpisom,
ki ureja stanje podzemnih voda;
14.  
vplivno območje naprave je območje v skladu z zakonom, ki ureja varstvo
okolja;
15.  
zadevne nevarne snovi so snovi, ki lahko povzročijo onesnaženje tal ali
podzemnih voda na območju naprave;
16.  
zavezanec je povzročitelj obremenitve, če mora kot upravljavec naprave
iz predpisa, ki ureja emisijo snovi in toplote pri odvajanju odpadnih voda v
vode in javno kanalizacijo, ali naprave iz predpisa, ki ureja vrste dejavnosti
in naprav, ki lahko povzročajo onesnaževanje okolja večjega obsega, ali naprave
za odstranjevanje odpadkov iz proizvodnje titanovega dioksida iz predpisa, ki
ureja emisijo snovi in odstranjevanje odpadkov iz proizvodnje titanovega
dioksida, ali kot upravljavec odlagališča iz predpisa, ki ureja odlagališča
odpadkov, v skladu s predpisi iz te točke zagotavljati obratovalni monitoring
stanja podzemne vode. Zavezanec je tudi upravljavec naprave iz četrtega
odstavka prejšnjega člena.
II. OBSEG IN PARAMETRI OBRATOVALNEGA MONITORINGA
4. člen
(obseg obratovalnega monitoringa stanja podzemnih voda)
(1) Obratovalni monitoring stanja podzemnih voda obsega:
1.     
merjenje gladine podzemne vode,
2.     
merjenje prehodnosti opazovalne vrtine,
3.     
predčrpanje vode iz opazovalne vrtine,
4.     
merjenje količine predčrpane vode,
5.     
merjenje količine odvzetega vzorca,
6.     
merjenje temperature zraka, temperature podzemne vode, električne
prevodnosti, pH, redoksi potenciala in vsebnosti kisika na merilnem mestu,
7.     
vzorčenje podzemne vode,
8.     
pripravo, prevoz in shranjevanje vzorcev,
9.     
prevzem vzorcev v laboratoriju,
10.  
pripravo vzorcev v laboratoriju, merjenje in analizo odvzetih vzorcev,
11.  
vrednotenje rezultatov analiz in vpliva glede na posamezne parametre, ki
so predmet obratovalnega monitoringa stanja podzemne vode, in
12.  
izdelavo poročila o opravljenih meritvah, analizah in vrednotenjih iz
prejšnje točke.
(2) Obratovalni monitoring stanja podzemne vode zaradi
ugotavljanja vpliva odlaganja odpadkov na odlagališču poleg aktivnosti iz
prejšnjega odstavka obsega tudi oceno hitrosti toka podzemne vode na merilnih
mestih in meritve hidroloških parametrov na mestu vzorčenja, in sicer vodostaja
ali pretoka vodotoka.
(3) Meritev vodostaja ali pretoka vodotoka iz prejšnjega
odstavka ni treba izvajati, če se te meritve na mestu vzorčenja iz prejšnjega
odstavka izvajajo v okviru obratovalnega monitoringa stanja površinskih voda v
skladu s predpisom, ki ureja obratovalni monitoring stanja površinskih voda,
ali če se podatki o teh hidroloških parametrih na mestih vzorčenja iz tega
pravilnika spremljajo v okviru hidrološkega monitoringa, ki ga zagotavlja
država.
5. člen
(določitev merilnih mest)
(1) Merilna mesta se določijo tako, da omogočajo:
-       
pregled stanja podzemne vode brez vpliva delovanja zavezanca na stanje
podzemne vode in
-       
zaznavo vplivov na stanje podzemne vode zaradi delovanja zavezanca.
(2) Merilna mesta za obratovalni monitoring stanja
podzemne vode iz prve alineje prvega odstavka 2. člena tega pravilnika se
določijo tako, da zagotavljajo podatke o vsebnosti onesnaževal v podzemni vodi
iz najmanj:
-       
enega merilnega mesta na dotoku podzemne vode na mesto posrednega
odvajanja odpadne vode in
-       
enega merilnega mesta na odtoku podzemne vode z mesta posrednega
odvajanja odpadne vode, vendar znotraj vplivnega območja nameravanega odvajanja
odpadne vode, določenega v dokumentaciji, priloženi vlogi za pridobitev
okoljevarstvenega dovoljenja, če gre za posredno odvajanje v podzemno vodo v
skladu s predpisom, ki ureja emisijo snovi in toplote pri odvajanju odpadnih
voda v vode in javno kanalizacijo.
(3) Merilna mesta za obratovalni monitoring stanja podzemne
vode iz druge, tretje in četrte alineje prvega odstavka in tretjega odstavka
2. člena tega pravilnika se določijo tako, da zagotavljajo podatke o
vsebnosti onesnaževal v podzemni vodi iz najmanj:
-       
enega merilnega mesta na dotoku podzemne vode na območje naprave in
-       
dveh merilnih mest na območju odtoka podzemne vode z območja naprave.
(4) Poleg merilnih mest iz drugega in tretjega odstavka
tega člena se za vzorčenje in meritve parametrov obratovalnega monitoringa
stanja podzemne vode izberejo tudi mesta vzorčenja na vodotoku, če ta na
območju naprave ali na njenem vplivnem območju napaja podzemno vodo.
(5) Merilna mesta za obratovalni monitoring stanja
podzemne vode in mesta vzorčenja iz prejšnjega odstavka se določijo v
okoljevarstvenem dovoljenju na podlagi predloga merilnih mest in mest vzorčenja
iz elaborata iz 14. člena tega pravilnika, ki ga izdela izvajalec
obratovalnega monitoringa. Predlog določitve merilnih mest in mest vzorčenja
mora biti strokovno utemeljen in obrazložen.
(6) Sprememba lokacije posameznega merilnega mesta ali
določitev enega ali več dodatnih merilnih mest se določi s spremembo
okoljevarstvenega dovoljenja, če iz poročila o obratovalnem monitoringu stanja
podzemne vode izhaja, da na podlagi merilnih mest iz drugega in tretjega odstavka
tega člena ali mest vzorčenja iz četrtega odstavka tega člena ni mogoče prepoznati
odtekanja ali nenadzorovanega izpuščanja ali uhajanja onesnaževal v podzemno
vodo, ali če je to potrebno zaradi povečanja zanesljivosti rezultatov
obratovalnega monitoringa stanja podzemne vode. Predlog spremembe lokacije
posameznega merilnega mesta ali predlog dodatnega merilnega mesta mora biti v
poročilu o obratovalnem monitoringu stanja podzemne vode strokovno utemeljen in
obrazložen v ločenem poglavju z upoštevanjem zahtev iz priloge, ki je sestavni del
tega pravilnika.
(7) Če na območju obratuje več naprav (npr. v sklopu
kompleksnih industrijskih objektov ali industrijskih con), se lahko v
okoljevarstvenem dovoljenju za obratovanje posamezne od teh naprav merilna
mesta za vzorčenje in meritve parametrov obratovalnega monitoringa stanja
podzemne vode določijo tako, da je merilno mesto ene od teh naprav hkrati
merilno mesto katere koli druge od teh naprav.
6. člen
(ureditev merilnega mesta)
(1) Zavezanec mora urediti stalno merilno mesto, ki je:
-       
lahko dostopno (peš ali z avtomobilom) in očiščeno (npr. odstranitev
zarasti, odstranitev oziroma preprečitev odlaganja materiala) ter označeno in
-       
zavarovano pred poškodbami.
(2) Merilno mesto mora biti oblikovano in opremljeno
tako, da je:
-       
zaradi varnosti izvajalca obratovalnega monitoringa zagotovljen dostop
po jašku z lestvijo ali po stopnicah in s prostorom na dnu, če je merilno mesto
v jašku, v katerem zaradi njegove globine merilne opreme ni mogoče namestiti z
vrha;
-       
omogočena namestitev opreme za odvzem vzorcev in terenske meritve;
-       
opazovalna vrtina opremljena s piezometrskimi cevmi najmanjšega svetlega
premera 100 mm, ki morajo biti iz materiala, ki ne vpliva na kakovost vzorčenja
podzemne vode;
-       
opazovalna vrtina opremljena s filtrskimi cevmi, ki glede na
hidrogeološke razmere zagotavljajo dotok v zacevljeni del merilnega mesta.
Velikost filtrskih rež mora biti izbrana glede na tip vodonosnih plasti.
Predlog opremljenosti opazovalne vrtine mora biti v elaboratu iz 14. člena
tega pravilnika strokovno utemeljen in obrazložen;
-       
dno opazovalne vrtine zaprto s čepom ter na dnu izveden usedalnik in
-       
opazovalna vrtina tehnično izvedena tako, da se prepreči dotok s
površine v opazovalno vrtino, in zaščitena s kapo.
(3) Zavezanec mora ob zadnjem vzorčenju v koledarskem
letu zagotoviti preveritev ustreznosti vsakega merilnega mesta in njegovo
vzdrževanje ter ugotoviti potrebo po morebitnem čiščenju ali sanaciji
poškodovanega ali dotrajanega merilnega mesta.
7. člen
(parametri obratovalnega monitoringa stanja
podzemne vode)
(1) Obratovalni monitoring stanja podzemne vode zaradi
ugotavljanja vpliva odvajanja odpadnih voda na stanje podzemne vode vključuje
monitoring parametrov onesnaženosti, s katerimi se izraža emisija snovi in
toplote, in so za napravo, ki je predmet obravnave, vključeni v obratovalni
monitoring odpadne vode na podlagi predpisa, ki ureja prve meritve in
obratovalni monitoring odpadnih voda ter pogoje za njegovo izvajanje.
(2) Obratovalni monitoring stanja podzemne vode zaradi
ugotavljanja vpliva izvajanja dejavnosti ali obratovanja naprave iz predpisa,
ki ureja vrste dejavnosti in naprav, ki lahko povzročajo onesnaževanje okolja
večjega obsega na stanje podzemne vode, vključuje monitoring:
-       
zadevnih nevarnih snovi, za katere je verjetno, da bodo najdene na
območju naprave, ob upoštevanju možnosti onesnaženja podzemne vode na območju
naprave, določenih v skladu s predpisom, ki ureja vrste dejavnosti in naprav,
ki lahko povzročajo onesnaževanje okolja večjega obsega, in
-       
kemijskih parametrov iz predpisa, ki ureja pitno vodo, če gre za napravo
na vodovarstvenem območju, določenem v skladu s predpisi, ki urejajo vode, ali
če je ciljna hidrogeološka cona v celoti ali delno na vodovarstvenem območju.
(3) Če gre za obratovalni monitoring stanja podzemne
vode zaradi ugotavljanja vpliva odstranjevanja tekočih odpadkov iz proizvodnje
titanovega dioksida na stanje podzemne vode, je treba v predlog parametrov iz
prejšnjega odstavka vključiti najmanj monitoring parametrov onesnaženosti, s
katerimi se izraža emisija snovi in toplote, in so za napravo za proizvodnjo titanovega
dioksida vključeni v obratovalni monitoring tekočih odpadkov v skladu s
predpisom, ki ureja emisijo snovi in odstranjevanje odpadkov iz proizvodnje
titanovega dioksida.
(4) Obratovalni monitoring stanja podzemne vode zaradi
ugotavljanja vpliva odlaganja odpadkov na odlagališčih na stanje podzemne vode
vključuje:
-       
parametre kemijskega stanja podzemne vode iz predpisa, ki ureja stanje
podzemnih voda,
-       
parametre, ki se lahko pojavijo v izcedni vodi, odpadni vodi ali izlužku
odpadkov, ki temeljijo na njihovi pričakovani sestavi glede na vrsto odpadkov,
ki se odlagajo na odlagališču,
-       
parametre, za katere rezultati obratovalnega monitoringa stanja
površinskih voda zaradi ugotavljanja vpliva odlagališča na stanje površinskih
voda v skladu s predpisom, ki ureja obratovalni monitoring stanja površinskih
voda, kažejo čezmerno obremenitev površinske vode, če ta površinska voda napaja
podzemno vodo na območju naprave ali njenem vplivnem območju, in
-       
kemijske parametre iz predpisa, ki ureja pitno vodo, če gre za
odlagališče na vodovarstvenem območju v skladu s predpisi, ki urejajo vode, ali
če njegovo vplivno območje v celoti ali delno sega na vodovarstveno območje.
(5) Obratovalni monitoring stanja podzemne vode zaradi
ugotavljanja vpliva odlaganja odpadkov na odlagališčih na stanje podzemne vode
za zgodnje odkrivanje sprememb kakovosti podzemne vode poleg parametrov iz
prejšnjega odstavka vključuje tudi indikatorske parametre, kot so pH-vrednost,
celoten organski ogljik, fenoli, težke kovine, fluorid, arzen in ogljikovodiki.
(6) Obratovalni monitoring stanja podzemne vode zaradi
ugotavljanja vpliva izvajanja dejavnosti ali obratovanja naprav, ki niso
naprave iz predpisa, ki ureja vrste dejavnosti in naprav, ki lahko povzročajo
onesnaževanje okolja večjega obsega, vključuje:
-       
parametre kemijskega stanja podzemne vode iz predpisa, ki ureja stanje
podzemnih voda,
-       
kemijske parametre iz predpisa, ki ureja pitno vodo, če gre za napravo
na vodovarstvenem območju v skladu s predpisi, ki urejajo vode, ali če njeno
vplivno območje v celoti ali delno sega na vodovarstveno območje.
(7) Parametri obratovalnega monitoringa stanja podzemne vode
se določijo v okoljevarstvenem dovoljenju na podlagi predloga iz elaborata iz
14. člena tega pravilnika, ki ga k vlogi za pridobitev okoljevarstvenega
dovoljenja priloži zavezanec.
(8) Predlog parametrov obratovalnega monitoringa stanja
podzemne vode iz četrtega odstavka tega člena, izdela izvajalec obratovalnega
monitoringa na podlagi analize tehnološkega postopka in pričakovanih vsebnostih
onesnaževal v:
-       
izcedni ali odpadni vodi, če gre za ugotavljanje vpliva odvajanja
izcedne oziroma odpadne vode z območja odlagališča, in
-       
izcedni vodi ali izlužku odpadkov, če gre za ugotavljanje vpliva
odlaganja odpadkov na odlagališču.
(9) V predlogu parametrov iz sedmega odstavka tega člena
je treba strokovno utemeljiti ter obrazložiti razloge za vključitev ali
nevključitev v program obratovalnega monitoringa stanja podzemne vode vsake od
naslednjih snovi:
-       
parametre kemijskega stanja podzemne vode iz predpisa, ki ureja stanje
podzemnih voda,
-       
onesnaževala, nevarna za podzemno vodo, za katera je treba preprečiti
vnos v podzemno vodo, iz predpisa, ki ureja emisijo snovi in toplote pri
odvajanju odpadnih voda v vode in javno kanalizacijo,
-       
zadevne nevarne snovi, določene v skladu s predpisom, ki ureja vrste
dejavnosti in naprav, ki lahko povzročajo onesnaževanje okolja večjega obsega,
in
-       
kemijske parametre iz predpisa, ki ureja pitno vodo.
(10) V okoljevarstvenem dovoljenju se kot parameter
obratovalnega monitoringa stanja podzemne vode določi tudi kateri koli drug
parameter, če:
-       
emisija snovi v vode zaradi odvajanja odpadne vode oziroma vnos
onesnaževal v podzemno vodo lahko povzroči pomemben in stalno naraščajoči trend
onesnaženja s tem parametrom v podzemni vodi ali
-       
gre za komunalno ali skupno čistilno napravo, na kateri se čisti
industrijska odpadna voda, ki vsebuje ta parameter.
8. člen
(pogostost in čas vzorčenja)
(1) Gladine podzemne vode se merijo neprekinjeno z
uporabo avtomatskih merilnikov, če gre za izvajanje obratovalnega monitoringa
stanja podzemne vode v:
-       
kraških vodonosnikih, razen če gre za mesta vzorčenja iz četrtega
odstavka 5. člena tega pravilnika,
-       
vodonosnikih, v katerih je podzemna voda pod neposrednim vplivom nihanja
vodostaja v površinskih vodah,
-       
na vodonosnikih, katerih prepustnost je večja od 10-5 m/s,
-       
vodonosnikih, v katerih je srednja povprečna hitrost dviga podzemne vode
enaka ali večja od 10 cm na dan, in
-       
vodonosnikih, v katerih drugače ni mogoče zanesljivo oceniti pretokov
podzemne vode pod območjem naprave ali odlagališča.
(2) Gladine podzemne vode se merijo z uporabo ročnih
merilnikov, če gre za izvajanje obratovalnega monitoringa stanja podzemne vode
v vodonosnikih, ki niso vodonosniki iz prejšnjega odstavka, sočasno z meritvami
parametrov iz tretjega oziroma četrtega odstavka tega člena.
(3) Vzorčenje in meritve parametrov v podzemni vodi
zaradi ugotavljanja vpliva izvajanja dejavnosti ali obratovanja naprave iz
predpisa, ki ureja vrste dejavnosti in naprav, ki lahko povzročajo
onesnaževanje okolja večjega obsega, se izvajajo najmanj:
-       
vsako koledarsko leto s pogostostjo dvakrat letno s presledki, ki ne
smejo biti krajši od dveh in daljši od šestih mesecev, če gre za napravo na
vodovarstvenem območju v skladu s predpisi, ki urejajo vode, in
-       
vsako peto koledarsko leto s pogostostjo in presledki iz prejšnje
alineje, če gre za napravo, ki ni na območju iz prejšnje alineje.
(4) Vzorčenje in meritve parametrov v podzemni vodi
zaradi ugotavljanja vpliva odvajanja odpadnih voda ali odstranjevanja tekočih
odpadkov iz proizvodnje titanovega dioksida se izvajajo v obdobju koledarskega
leta najmanj dvakrat letno s presledki, ki ne smejo biti krajši od treh in
daljši od šestih mesecev.
(5) Pogostost vzorčenja in meritev parametrov v podzemni
vodi zaradi ugotavljanja vpliva odlaganja odpadkov na odlagališču se določi za
vsako odlagališče posebej glede na njegove hidrogeološke značilnosti ter na
podlagi podatkov o hitrosti toka podzemne vode, vendar ne manj kot s
pogostostjo iz prejšnjega odstavka.
(6) Vzorčenje in meritve parametrov v podzemni vodi
zaradi ugotavljanja vpliva izvajanja dejavnosti ali obratovanja naprav, ki niso
naprave iz predpisa, ki ureja vrste dejavnosti in naprav, ki lahko povzročajo
onesnaževanje okolja večjega obsega, se izvajajo v obdobju koledarskega leta
najmanj dvakrat letno s presledki, ki ne smejo biti krajši od treh in daljši od
šestih mesecev.
(7) Pogostost vzorčenja in meritev parametrov v podzemni
vodi se določi v okoljevarstvenem dovoljenju na podlagi predloga iz elaborata
iz 14. člena tega pravilnika. Predlog pogostosti vzorčenja in meritev
parametrov mora vključevati strokovno utemeljitev in obrazložitev predlagane
pogostosti iz tretjega, četrtega in petega odstavka tega člena.
(8) V okoljevarstvenem dovoljenju se lahko določi večja
pogostost vzorčenja in meritev od predpisane, če je to potrebno zaradi velikega
nihanja gladine podzemne vode ali povečanja zanesljivosti rezultatov
obratovalnega monitoringa stanja podzemne vode in je v elaboratu iz
14. člena tega pravilnika to strokovno utemeljeno in obrazloženo.
(9) Pri določitvi vzorčenja in meritev se upošteva tudi,
da so vzorčenja in meritve enakomerno razporejene na obdobje nizkih in obdobje
visokih gladin podzemne vode.
(10) Če gre za obratovalni monitoring stanja podzemne
vode zaradi ugotavljanja vpliva odlaganja odpadkov na odlagališču, za katerega
je izdana pravnomočna odločba o zaprtju odlagališča odpadkov, se vzorčenje in
meritve parametrov v podzemni vodi izvajajo dvakrat letno, pri čemer mora biti
časovni razmik med dvema zaporednima meritvama najmanj šest mesecev.
III. METODOLOGIJA VZORČENJA, MERJENJA, ANALIZIRANJA IN
OBDELAVE VZORCEV
9. člen
(vzorčenje in analizne metode)
(1) Za vzorčenje, prevoz in hrambo vzorcev podzemne vode
se uporabljajo referenčne metode, določene s standardi iz predpisa, ki ureja
monitoring podzemnih voda.
(2) Posode za vzorce, reagenti ali metode za
konzerviranje dela vzorca za analizo enega ali več parametrov obratovalnega monitoringa
stanja podzemne vode, razpošiljanje in shranjevanje vzorcev ter priprava
vzorcev za analizo ne smejo vplivati na rezultate meritev. Vzorce je treba
hraniti v posodah iz materialov, kakor je določeno s standardom SIST EN ISO
5667-3 ali drugim enakovrednim mednarodno priznanim standardom.
(3) Pred vsakim vzorčenjem je treba predčrpati vodo iz
merilnega mesta, in sicer tako, da se izčrpajo najmanj tri prostornine omočenega
dela merilnega mesta ali do stabilizacije parametrov, ki so nivo gladine
podzemne vode, temperatura in električna prevodnost.
(4) Za vzorčenje, prevoz in hrambo vzorcev podzemne vode
se lahko uporabljajo tudi druge metode v skladu z drugimi enakovrednimi
mednarodno priznanimi standardi ali druge metode, ki so validirane in
dokumentirane v skladu s standardom SIST EN ISO/IEC 17025 ali v skladu z drugim
enakovrednim mednarodno priznanim standardom, ali druge metode, za katere je
izvajalec obratovalnega monitoringa stanja podzemne vode pridobil akreditacijo,
če dajejo rezultate, ki so enakovredni rezultatom, pridobljenim z referenčnimi
metodami iz prvega odstavka tega člena.
(5) Za analize vzorcev glede na vsebnost parametrov iz
7. člena tega pravilnika se uporabljajo analizne metode, vključno z
laboratorijskimi, terenskimi in on-line metodami, ki so validirane in
dokumentirane v skladu s standardom SIST EN ISO/IEC 17025 ali drugim
enakovrednim mednarodno priznanim standardom in temeljijo na:
-       
merilni negotovosti 50 odstotkov ali manj (k = 2), ocenjeni na ravni
ustreznih standardov kakovosti in vrednosti praga v skladu s predpisom, ki
ureja stanje podzemnih voda, in
-       
meji določljivosti, ki znaša 30 odstotkov vrednosti standarda kakovosti
oziroma vrednosti praga ali vrednosti iz prejšnje alineje.
(6) Če za dani parameter iz 7. člena tega
pravilnika standardov kakovosti oziroma vrednosti praga ni na voljo, se merilna
negotovost in meja določljivosti iz prejšnjega odstavka oceni na ravni
ustreznih okoljskih standardov kakovosti za stanje površinskih voda v skladu s
predpisom, ki ureja stanje površinskih voda, oziroma na ravni mejne vrednosti
parametrov pitne vode v skladu s predpisom, ki ureja pitno vodo, pri čemer
velja strožja vrednost.
(7) Če za dani parameter iz 7. člena tega
pravilnika ni na voljo analiznih metod, ki izpolnjujejo merila iz petega in
šestega odstavka tega člena, se za analizo uporabi najboljša razpoložljiva tehnika,
ki ne povzroča nesorazmerno visokih stroškov.
IV. VREDNOTENJE VPLIVA NA STANJE PODZEMNE VODE
10. člen
(vrednotenje parametrov obratovalnega monitoringa stanja
podzemne vode)
(1) Sprememba vsebnosti posameznega parametra
obratovalnega monitoringa stanja podzemne vode (v nadaljnjem besedilu: sprememba
vsebnosti parametra) se izračuna za letno povprečje vseh meritev parametra, ki
je vključen v obratovalni monitoring stanja podzemne vode.
(2) Sprememba vsebnosti posameznega parametra se
izračuna kot razlika med povprečno vrednostjo koncentracije tega parametra na
merilnem mestu na območju odtoka podzemne vode z območja naprave in povprečno
vrednostjo koncentracije tega parametra na merilnem mestu na območju dotoka
podzemne vode na območje naprave, po naslednji enačbi:
Δ = C(N1) – C(N2),
kjer je:
– Δ: sprememba vsebnosti posameznega
parametra,
– C(N1): letno povprečje izmerjenih
vrednosti koncentracije parametra na merilnem mestu na območju odtoka podzemne vode
z območja naprave,
– C(N2): letno povprečje izmerjenih
vrednosti koncentracije parametra na merilnem mestu na območju dotoka podzemne vode
na območje naprave.
(3) Pri izračunu povprečnih vrednosti iz prejšnjega
odstavka se:
-       
rezultat analize opredeli kot polovica vrednosti meje določljivosti za ta
parameter, kadar je izmerjena koncentracija parametra pod mejo določljivosti,
in
-       
za parametre, ki so skupna vsota dane skupine snovi, vključno z
ustreznimi metaboliti, produkti razgradnje in reakcijskimi produkti, vrednosti
izmerjenih koncentracij, ki ne dosegajo meje določljivosti za posamezno snov,
opredelijo kot nič.
(4) Če je več merilnih mest na območju dotoka podzemne vode
na območje naprave oziroma več merilnih mest na območju odtoka podzemne vode z
območja naprave, se razlika iz drugega odstavka tega člena izračuna med vsakim
posameznim merilnim mestom na območju odtoka podzemne vode in vsakim posameznim
merilnim mestom na območju dotoka podzemne vode.
(5) Sprememba vsebnosti parametra se ne ugotavlja, če se
na podlagi izračunov v skladu s tem členom ugotovi, da je povprečna vrednost
koncentracije posameznega parametra na merilnem mestu na odtoku podzemne vode z
območja naprave manjša od povprečne vrednosti koncentracije posameznega parametra
na merilnem mestu na dotoku podzemne vode na območje naprave, ali če je
vrednost koncentracije posameznega parametra na merilnem mestu na odtoku
podzemne vode z območja naprave manjša od meje določljivosti za ta parameter.
(6) Če zavezanec ne zagotovi podatkov na merilnem mestu
na dotoku podzemne vode na območje naprave, se pri vrednotenju parametrov
obratovalnega monitoringa stanja podzemne vode upošteva, da je vrednost
koncentracije posameznega parametra na tem merilnem mestu enaka nič.
11. člen
(vrednotenje vpliva na stanje podzemne vode)
(1) Na podlagi vrednotenja parametrov obratovalnega
monitoringa stanja podzemne vode zaradi ugotavljanja vpliva odvajanja odpadnih
voda, ugotavljanja vpliva izvajanja dejavnosti ali obratovanja naprave iz
predpisa, ki ureja vrste dejavnosti in naprav, ki lahko povzročajo onesnaževanje
okolja večjega obsega, ugotavljanja vpliva odstranjevanja tekočih odpadkov iz
proizvodnje titanovega dioksida, ugotavljanja vpliva odlaganja odpadkov na
odlagališču ali zaradi ugotavljanja vpliva izvajanja dejavnosti ali obratovanja
naprav, ki niso naprave iz predpisa, ki ureja vrste dejavnosti in naprav, ki
lahko povzročajo onesnaževanje okolja večjega obsega, se ugotovi, ali gre za
čezmerno obremenitev.
(2) Čezmerna obremenitev se v primeru iz četrtega
odstavka prejšnjega člena ugotavlja za vsako od izračunanih sprememb vsebnosti
parametra posebej.
V. POROČILO TER EVIDENTIRANJE IN SPOROČANJE PODATKOV
12. člen
(poročilo o obratovalnem monitoringu stanja podzemne vode)
(1) Izvajalec obratovalnega monitoringa mora za vsako
koledarsko leto izvajanja obratovalnega monitoringa stanja podzemne vode
izdelati poročilo o obratovalnem monitoringu stanja podzemne vode (v nadaljnjem
besedilu: poročilo).
(2) Ne glede na prejšnji odstavek mora izvajalec
obratovalnega monitoringa iz druge alineje tretjega odstavka 8. člena tega
pravilnika izdelati poročilo le za tisto koledarsko leto, v katerem se
obratovalni monitoring izvaja.
(3) Poročilo mora vsebovati podatke o:
1.     
izvajalcu obratovalnega monitoringa (firma in sedež pravne osebe ali
samostojnega podjetnika posameznika), 
2.     
zavezancu (firma in sedež) in njegovi dejavnosti,
3.     
merilnih mestih za izvajanje obratovalnega monitoringa stanja podzemne
vode,
4.     
vrsti meritev in obsegu parametrov iz 7. člena tega pravilnika, ki
so vključeni v obratovalni monitoring stanja podzemne vode,
5.     
pogostosti in času vzorčenja,
6.     
načinu in uporabljenih metodah vzorčenja,
7.     
opremi za vzorčenje,
8.     
izmerjenih vrednostih parametrov obratovalnega monitoringa stanja
podzemne vode,
9.     
uporabljenih analiznih metodah in merilni opremi ter merilni negotovosti
in meji določljivosti uporabljenih analiznih metod,
10.  
rezultatih vsake posamezne meritve na vsakem od merilnih mest na dotoku
podzemne vode na območje naprave ali odlagališča in na vsakem od merilnih mest
na odtoku podzemne vode iz območja naprave ali odlagališča ter vrednotenju parametrov
obratovalnega monitoringa stanja v skladu z 10. členom tega pravilnika,
11.  
vrednotenju vpliva v skladu s prejšnjim členom,
12.  
sklepnih ugotovitvah o vplivu na stanje podzemne vode vključno z
opredelitvijo morebitne čezmerne obremenitve, in
13.  
kontaktno osebo izvajalca obratovalnega monitoringa za zagotavljanje
dodatnih informacij glede vzorčenja podzemne vode in interpretacijo podatkov o
vzorčenju in rezultatih analize podzemne vode.
(4) Sklepne ugotovitve iz 12. točke prejšnjega odstavka
morajo vključevati strokovno obrazložitev vrednotenja vpliva na stanje podzemne
vode in morebitne opredelitve čezmerne obremenitve z vidika kemijske in
hidrogeološke stroke, ter končno skupno mnenje o vplivu na stanje podzemne vode
in o morebitni ugotovljeni čezmerni obremenitvi podzemne vode ob hkratnem
upoštevanju kemijskega in hidrogeološkega vidika zaradi:
-       
odvajanja odpadnih voda,
-       
izvajanja dejavnosti ali obratovanja naprave iz predpisa, ki ureja vrste
dejavnosti in naprav, ki lahko povzročajo onesnaževanje okolja večjega obsega,
-       
odstranjevanja tekočih odpadkov iz proizvodnje titanovega dioksida,
-       
odlaganja odpadkov na odlagališču, ali
-       
izvajanja dejavnosti ali obratovanja naprav, ki niso naprave iz
predpisa, ki ureja vrste dejavnosti in naprav, ki lahko povzročajo
onesnaževanje okolja večjega obsega.
(5) Poročilo mora poleg podatkov iz tretjega odstavka
tega člena vsebovati tudi:
1.     
podatke o načinu predčrpanja, pretoku črpanja in količini celotne
načrpane vode pri predčrpanju,
2.     
podatke o volumnu posameznega vzorca,
3.     
opis izvedbe in opreme vsakega merilnega mesta, če gre za prvo poročilo
po izvedbi novega merilnega mesta,
4.     
ugotovitve in podatke o rednem vzdrževanju vsakega merilnega mesta,
5.     
ugotovitve o preveritvi ustreznosti vsakega merilnega mesta,
6.     
ugotovitve o potrebah po čiščenju posameznega merilnega mesta,
7.     
ugotovitve o potrebah po sanaciji merilnega mesta vključno z opisom
ugotovljenih poškodb ali dotrajanosti,
8.     
strokovno utemeljitev in obrazložitev morebitnega predloga dodatnih
merilnih mest iz šestega odstavka 5. člena tega pravilnika ter
9.     
strokovno utemeljitev in obrazložitev morebitnega predloga večje
pogostosti vzorčenja in meritev iz osmega odstavka 8. člena tega
pravilnika.
(6) Poročilo zavezanec pošlje ministrstvu, pristojnemu
za okolje (v nadaljnjem besedilu: ministrstvo), v elektronski obliki na
obrazcih objavljenih na spletnih straneh Agencije Republike Slovenije za
okolje, najpozneje do 31. marca za preteklo leto.
13. člen
(hramba podatkov in poročil)
(1) Podatki iz poročila se hranijo trajno kot del
informacijskega sistema okolja v skladu z zakonom, ki ureja varstvo okolja.
(2) Poročilo mora zavezanec hraniti ves čas obratovanja
naprave. Če je zavezancu izdana odločba za izvedbo ukrepov ob prenehanju
obratovanja naprave, hrani vse verzije poročila do zaključka izvedbe teh
ukrepov.
VI. OSNOVE ZA DOLOČITEV PROGRAMA OBRATOVALNEGA MONITORINGA
STANJA PODZEMNE VODE
14. člen
(osnove za določitev programa obratovalnega monitoringa
stanja podzemne vode)
(1) Osnove za izdelavo programa obratovalnega monitoringa
stanja podzemnih voda so podatki in informacije iz priloge tega pravilnika, ki
jih v obliki elaborata izdela izvajalec obratovalnega monitoringa.
(2) Če gre za napravo, za katero je predpisana izdelava
izhodiščnega poročila v skladu s predpisom, ki ureja vrste dejavnosti in
naprav, ki lahko povzročajo onesnaževanje okolja večjega obsega, lahko elaborat
iz prejšnjega odstavka vključuje le tiste podatke in informacije iz priloge
tega pravilnika, ki niso vključeni v izhodiščnem poročilu, če podatki in informacije
iz izhodiščnega poročila ustrezajo zahtevam iz priloge tega pravilnika in
ministrstvo razpolaga s tem izhodiščnim poročilom.
(3) Če gre za napravo na vodovarstvenem območju,
določenem v skladu s predpisi, ki urejajo vode, in je v skladu s predpisom, ki
ureja vodovarstveni režim na tem vodovarstvenem območju, izdelana analiza
tveganja, lahko elaborat iz prvega odstavka tega člena vključuje le tiste
podatke in informacije iz priloge tega pravilnika, ki niso vključeni v to
analizo tveganja, če podatki in informacije iz te analize tveganja ustrezajo
zahtevam iz priloge tega pravilnika in ministrstvo z njo razpolaga.
(4) Če se iz naprave odvajajo odpadne vode posredno v
podzemno vodo in je vlogi za izdajo okoljevarstvenega dovoljenja za obratovanje
te naprave priložena dokumentacija v skladu s predpisom, ki ureja emisijo snovi
in toplote pri odvajanju odpadnih voda v vode in javno kanalizacijo, lahko
elaborat iz prvega odstavka tega člena vključuje le tiste podatke in
informacije iz priloge tega pravilnika, ki niso vključeni v to dokumentacijo,
če podatki in informacije iz te dokumentacije ustrezajo zahtevam iz priloge
tega pravilnika.
(5) Elaborat iz prvega odstavka tega člena mora biti
izdelan kot enotno in celovito gradivo ob hkratnem upoštevanju kemijskega in
hidrogeološkega vidika.
VII. POGOJI, KI JIH MORA IZPOLNJEVATI
IZVAJALEC OBRATOVALNEGA MONITORINGA STANJA PODZEMNE VODE
15. člen
(pooblastilo za izvajanje obratovalnega monitoringa stanja
podzemne vode)
Pooblastilo za izvajanje obratovalnega monitoringa stanja
podzemne vode (v nadaljnjem besedilu: pooblastilo) se izda v obsegu, za
katerega zaprosi oseba glede na vrsto, področje in obseg izvajanja
obratovalnega monitoringa stanja podzemne vode, če izpolnjuje pogoje za
izvajanje obratovalnega monitoringa stanja podzemne vode iz zakona, ki ureja
varstvo okolja, in tega pravilnika.
16. člen
(podrobnejši tehnični pogoji za pridobitev pooblastila)
(1) Oseba iz prejšnjega člena mora glede usposobljenosti
za izvajanje obratovalnega monitoringa stanja podzemne vode izpolnjevati
naslednje tehnične pogoje:
1.     
ima laboratorij z veljavno akreditacijsko listino v skladu s standardom
SIST EN ISO/IEC 17025,
2.     
je usposobljena za analizo parametrov obratovalnega monitoringa stanja
podzemne vode, katerih meritve izvaja, kar dokazuje na naslednji način:
- 
z navedbo validiranih in dokumentiranih analiznih metod, ki jih
uporablja za analizo parametrov, na katere se nanaša vloga za pridobitev
pooblastila,
- 
z dokazilom, da izpolnjuje minimalna izvedbena merila za analizne metode
iz 9. člena tega pravilnika, ki vključuje navedbo meje zaznavnosti, meje
določljivosti in merilne negotovosti za vsakega od parametrov, na katerega se
nanaša vloga za pridobitev pooblastila,
- 
s potrdilom o udeležbi v programih preskušanja strokovne usposobljenosti,
ki zajemajo analizne metode za parametre, na katere se nanaša vloga za
pridobitev pooblastila, pri koncentracijah, ki so značilne za programe
monitoringa kemijskega stanja v skladu s predpisom, ki ureja monitoring
podzemnih voda, in
- 
z rezultati analiz dostopnih referenčnih materialov, ki so
reprezentativni za zbrane vzorce in vsebujejo ustrezne ravni koncentracij glede
na okoljske standarde kakovosti ali vrednosti praga za ugotavljanje stanja
podzemne vode v skladu s predpisom, ki ureja stanje podzemnih voda;
3.     
je usposobljena za vsebine iz priloge tega pravilnika in ima:
- 
zaposleno najmanj eno osebo, ki mora imeti v skladu s predpisi, ki
urejajo visoko šolstvo, najmanj izobrazbo, ki ustreza ravni izobrazbe
pridobljeni po študijskih programih za pridobitev izobrazbe prve stopnje
geološke smeri z najmanj tremi leti delovnih izkušenj s področja podzemne vode,
ki je izdelala najmanj tri strokovne študije, ki se nanašajo na opis
geomorfoloških, hidroloških in geoloških značilnosti ter hidrogeoloških razmer,
ali
- 
sklenjeno podizvajalsko pogodbo z osebo oziroma osebami, ki izpolnjujejo
zahteve iz prejšnje alineje in zahteve iz 4. točke drugega odstavka tega člena,
in
- 
opremo za merjenje gladin in globine podzemne vode ter opremo za odvzem
vzorcev;
4.     
z najmanj tremi obstoječimi referencami (izdelana strokovna študija,
potrdilo o udeležbi na izobraževanju ipd.) iz obdobja zadnjih štirih let
izkazuje poznavanje zakonodaje z vsakega od naslednjih področij:
- 
stanja in monitoringa kemijskega stanja podzemne vode in
- 
emisij v vode pri odvajanju odpadnih voda.
(2) Ne glede na prejšnji odstavek je za izvajanje
obratovalnega monitoringa stanja podzemne vode usposobljena tudi oseba, ki
izpolnjuje naslednje tehnične pogoje:
1.     
ima zaposleno najmanj eno osebo, ki mora imeti v skladu s predpisi, ki
urejajo visoko šolstvo, najmanj izobrazbo, ki ustreza ravni izobrazbe
pridobljeni po študijskih programih za pridobitev izobrazbe prve stopnje,
skladno z visokošolsko zakonodajo, geološke smeri z najmanj tremi leti delovnih
izkušenj s področja podzemne vode, ki je izdelala najmanj tri strokovne
študije, ki se nanašajo na opis geomorfoloških, hidroloških in geoloških
značilnosti ter hidrogeoloških razmer,
2.     
ima sklenjeno podizvajalsko pogodbo z osebo oziroma osebami, ki
izpolnjujejo zahteve iz 1., 2. in 4. točke prejšnjega odstavka, 
3.     
ima opremo za merjenje gladin in globine podzemne vode ter opremo za
odvzem vzorcev in
4.     
z najmanj tremi obstoječimi referencami (izdelana strokovna študija,
izdelana recenzija, potrdilo o udeležbi na izobraževanju ipd.) iz obdobja
zadnjih štirih let izkazuje poznavanje zakonodaje z vsakega od naslednjih
področij:
- 
stanja in monitoringa kemijskega stanja podzemne vode,
- 
emisije v vode pri odvajanju odpadnih voda in
- 
analize tveganja za onesnaženje za gradnje na vodovarstvenih območjih.
(3) Programi preskušanja strokovne usposobljenosti iz
tretje alineje 2. točke prvega odstavka tega člena s področja monitoringa
kemijskega stanja podzemne vode se opravijo pri akreditiranih, mednarodno ali
nacionalno priznanih organizacijah, ki izpolnjujejo zahteve standarda ISO/IEC
17043 ali drugega enakovredno mednarodno priznanega standarda. Rezultati
udeležbe v teh programih se ocenijo na podlagi sistemov točkovanja, določenih v
standardu ISO/IEC 17043, standardu ISO-13528 ali drugem enakovrednem mednarodno
priznanem standardu.
17. člen
(vloga za pridobitev pooblastila)
(1) Vloga za pridobitev pooblastila mora vsebovati
podatke o vlagatelju (osebno ime in naslov stalnega ali začasnega bivališča,
ali firmo in sedež osebe) ter navedbo postopkov in parametrov v sklopu
izvajanja obratovalnega monitoringa stanja podzemne vode, na katere se nanaša
vloga za pridobitev pooblastila.
(2) Vlogi iz prejšnjega odstavka je treba priložiti tudi
dokazila o izpolnjevanju pogojev iz prvega odstavka prejšnjega člena, če jih
ministrstvo ne more pridobiti po uradni dolžnosti. Dokazila o izpolnjevanju
pogojev iz prvega odstavka prejšnjega člena so:
1.     
akreditacijska listina preskuševalnega laboratorija v skladu s
standardom SIST EN ISO/IEC 17025,
2.     
seznam vseh parametrov v sklopu obratovalnega monitoringa stanja
podzemnih voda, na katere se nanaša vloga za pridobitev pooblastila, z navedbo
validiranih in dokumentiranih analiznih metod, ki jih uporablja za analizo
posameznega parametra, ter navedbo meje zaznavnosti, meje določljivosti in
merilne negotovosti analizne metode za analizo vsakega posameznega parametra,
3.     
potrdila o udeležbi v programih preskušanja strokovne usposobljenosti za
parametre obratovalnega monitoringa stanja podzemne vode pri koncentracijah, ki
so značilne za programe obratovalnega monitoringa stanja podzemne vode v skladu
s tem pravilnikom,
4.     
potrdila o analizah dostopnih referenčnih materialov, ki so
reprezentativni za zbrane vzorce in vsebujejo ustrezne ravni koncentracij glede
na standarde kakovosti oziroma vrednosti pragov v skladu s predpisom, ki ureja
stanje podzemnih voda, ali na standarde kakovosti iz šestega odstavka
9. člena tega pravilnika,
5.     
dokazilo o zaposlitvi ali sklenjena podizvajalska pogodba z osebo iz 3.
točke prvega odstavka prejšnjega člena,
6.     
seznam treh študij, ki se nanašajo na opis geomorfoloških, hidroloških
in geoloških značilnosti ter hidrogeoloških razmer in jih je izdelala oseba iz
prejšnje točke,
7.     
dokazilo, da razpolaga z opremo za merjenje gladin in globine podzemne
vode ter opremo za odvzem vzorcev, in
8.     
seznam najmanj treh študij za vsako od področij iz 4. točke prvega
odstavka prejšnjega člena, ki jih je vlagatelj vloge za pridobitev pooblastila
izdelal, ali dokazil o njegovi udeležbi na strokovnih izpopolnjevanjih,
posvetovanjih, seminarjih ali drugih oblikah izobraževanja z omenjenega
področja v zadnjih štirih letih, če gre za dokazovanje izpolnjevanja pogojev iz
4. točke prvega odstavka prejšnjega člena.
(3) Če je vlagatelj oseba iz drugega odstavka prejšnjega
člena, je treba vlogi iz prvega odstavka tega člena priložiti dokazila iz
drugega odstavka prejšnjega člena, če jih ministrstvo ne more pridobiti po
uradni dolžnosti. Dokazila o izpolnjevanju pogojev iz drugega odstavka
prejšnjega člena so:
-       
seznam najmanj treh študij, ki se nanašajo na opis geomorfoloških,
hidroloških in geoloških značilnosti ter hidrogeoloških razmer in jih je
izdelala oseba iz 1. točke drugega odstavka prejšnjega člena,
-       
sklenjena podizvajalska pogodba z osebo iz 3. točke drugega odstavka
prejšnjega člena, ki ji morajo biti priložena dokazila o izpolnjevanju pogojev
iz prve, druge, tretje, četrte in osme točke prejšnjega odstavka,
-       
dokazilo, da razpolaga z opremo za merjenje gladin in globine podzemne
vode ter opremo za odvzem vzorcev, in
-       
seznam najmanj treh študij za vsako od področij iz 4. točke drugega
odstavka prejšnjega člena, ki jih je vlagatelj vloge za pridobitev pooblastila
izdelal, ali dokazil o njegovi udeležbi na strokovnih izpopolnjevanjih,
posvetovanjih, seminarjih ali drugih oblikah izobraževanja z omenjenega
področja v zadnjih štirih letih, če gre za dokazovanje izpolnjevanja pogojev iz
4. točke drugega odstavka prejšnjega člena.
18. člen
(podrobnejši razlogi za odvzem pooblastila)
Podrobnejši razlogi za odvzem pooblastila so, če pooblaščeni izvajalec
obratovalnega monitoringa stanja podzemne vode več kot dvakrat:
-       
zaporedoma ne sodeluje ali neuspešno sodeluje v mednarodnem medlaboratorijskem
primerjalnem preskušanju ali v programih medlaboratorijskega primerjalnega
preskušanja, ki jih za izvajalce obratovalnega monitoringa stanja podzemne vode
organizira ministrstvo,
-       
ne izvede obratovalnega monitoringa stanja podzemne vode na mestih
vzorčenja v skladu s 5. členom tega pravilnika,
-       
ne izvede obratovalnega monitoringa stanja podzemne vode za parametre v skladu
s 7. členom tega pravilnika,
-       
ne izvede obratovalnega monitoringa stanja podzemne vode s pogostostjo v
skladu z 8. členom tega pravilnika,
-       
ne izvede obratovalnega monitoringa stanja podzemne vode z uporabo metod
iz 9. člena tega pravilnika,
-       
ne izvede vrednotenja parametrov obratovalnega monitoringa stanja
podzemne vode ali ga izvede v nasprotju z 10. členom tega pravilnika,
-       
vrednoti vpliv na stanje podzemne vode v nasprotju z 11. členom
tega pravilnika, ali
-       
ne izdela poročila o obratovalnem monitoringu stanja podzemne vode v
skladu z 12. členom tega pravilnika.
VIII. PREHODNE IN KONČNE DOLOČBE
19. člen
(opazovalne vrtine)
Ne glede na določbe tretjega odstavka 6. člena tega
pravilnika se šteje, da obstoječa opazovalna vrtina, v kateri se izvajajo
meritve parametrov obratovalnega monitoringa onesnaževanja podzemne vode v
skladu Pravilnikom o obratovalnem monitoringu onesnaževanja podzemne vode
(Uradni list RS, št. 49/06 in 114/09), ustreza zahtevam za ureditev
merilnega mesta iz tega pravilnika, če izpolnjuje zahteve za opazovalno vrtino
iz Pravilnika o obratovalnem monitoringu onesnaževanja podzemne vode (Uradni
list RS, št. 49/06 in 114/09).
20. člen
(veljavnost pooblastil)
Obratovalni monitoring stanja podzemne vode v skladu s tem
pravilnikom lahko do pridobitve pooblastila iz tega pravilnika, vendar
najpozneje do 31. decembra 2016, izvaja oseba, ki ima veljavno pooblastilo
za izvajanje:
-       
obratovalnega monitoringa onesnaževanja podzemne vode na podlagi
Pravilnika o obratovalnem monitoringu onesnaževanja podzemne vode (Uradni list
RS, št. 49/06 in 114/09) ali
-       
monitoringa stanja okolja zaradi odstranjevanja odpadkov iz proizvodnje
titanovega dioksida na podlagi Pravilnika o monitoringu onesnaženosti okolja
zaradi odpadkov iz proizvodnje titanovega dioksida (Uradni list RS,
št. 57/00 in 43/04), če gre za obratovalni monitoring stanja podzemne vode
zaradi ugotavljanja vpliva odstranjevanja tekočih odpadkov iz proizvodnje titanovega
dioksida.
21. člen
(poročila o obratovalnem monitoringu onesnaževanja podzemne
vode)
(1) Poročila o obratovalnem monitoringu onesnaževanja
podzemne vode, izdelana in predložena ministrstvu v skladu z dosedanjimi
predpisi, se v obstoječi obliki trajno hranijo pri ministrstvu.
(2) Poročila o obratovalnem monitoringu onesnaževanja
podzemne vode za leto 2015 se izdelajo in predložijo ministrstvu v skladu z
dosedanjimi predpisi.
(3) Poročila iz prejšnjega odstavka se hranijo na način
in v obliki iz prejšnjega odstavka.
22. člen
(dokončanje postopkov)
Vloge za pridobitev pooblastila za izvajanje obratovalnega
monitoringa onesnaževanja podzemne vode, vložene do uveljavitve tega
pravilnika, se štejejo za vloge za pridobitev pooblastila za izvajanje
obratovalnega monitoringa stanja podzemne vode v skladu s tem pravilnikom.
23. člen
(odlagališča)
Do 31. decembra 2018 se določbe tega pravilnika ne
uporabljajo za odlagališča razen določb 15., 16., 17., 19. in 21. člena
tega pravilnika.
24. člen
(prenehanje veljavnosti)
(1) Z dnem uveljavitve tega pravilnika preneha veljati
Pravilnik o obratovalnem monitoringu onesnaževanja podzemne vode (Uradni list
RS, št. 49/06 in 114/09), razen določb 1. člena, 2. do 15. člena
in drugega odstavka 19. člena ter priloge 1 in priloge 2, ki se
uporabljajo za odlagališča in ugotavljanje izvedenih ukrepov odprave posledic
čezmerne obremenitve okolja na območju degradiranega okolja ali v primeru
okoljske nesreče.
(2) Z dnem uveljavitve tega pravilnika preneha veljati
Pravilnik o monitoringu onesnaženosti okolja zaradi odpadkov iz proizvodnje
titanovega dioksida (Uradni list RS, št. 57/00, 41/04 – ZVO-1, 43/04 in
91/13).
25. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-51/2015
Ljubljana, dne 14. julija 2015
EVA 2015-2550-0082
Irena Majcen l.r.
Ministrica
za okolje in prostor

Priloga: Osnove za
določitev programa obratovalnega monitoringa stanja podzemnih voda