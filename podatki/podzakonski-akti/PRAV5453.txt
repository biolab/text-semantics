I. SPLOŠNE DOLOČBE
1. člen
(1) Ta pravilnik določa način in postopek pridobitve in
odvzema licenc za opravljanje dejavnosti organiziranja in prodaje turističnih
aranžmajev (v nadaljnjem besedilu: licenca) in vsebino ter način vodenja
registra izdanih licenc. 
(2) Licenca je javna listina, ki jo podeli Gospodarska
zbornica Slovenije (v nadaljnjem besedilu: izdajatelj licence). 
(3) Pravna oseba ali samostojni podjetnik posameznik (v
nadaljnjem besedilu: predlagatelj) pridobi pravico za opravljanje dejavnosti
organiziranja turističnih aranžmajev in dejavnosti prodaje turističnih
aranžmajev na podlagi licence.
II. NAČIN IN POSTOPEK PRIDOBITVE LICENCE
2. člen
Predlagatelj začne postopek za pridobitev licence z vlogo, ki
jo vloži pri izdajatelju licence.
3. člen
(1) Licenca se lahko pridobi: 
-    
za dejavnost organiziranja turističnih aranžmajev in 
-    
za dejavnost prodaje turističnih aranžmajev. 
(2) Predlagatelj mora v vlogi navesti naslednje podatke: 
-    
firma oziroma skrajšana firma (pri samostojnem podjetniku posamezniku
lahko ime in priimek z označbo s.p.), 
-    
navedba dejavnosti, za katero želi pridobiti licenco, 
-    
matična številka, 
-    
poslovni sedež (ulica, hišna številka, kraj, pošta, telefon), 
-    
ime in priimek vodje dejavnosti in 
-    
pri vlogah za pridobitev licence za dejavnost prodaje turističnih
aranžmajev: podatke o poslovalnicah (ulica, hišna številka, kraj, pošta,
telefon) in o obratovalnem času.
4. člen
(1) Predlagatelj, ki želi pridobiti licenco za opravljanje dejavnosti
organiziranja turističnih aranžmajev, mora vlogi priložiti naslednja dokazila: 
-    
redni izpisek iz sodnega registra (za pravno osebo), ki ga izda
pristojno okrožno sodišče ali priglasitveni list (za samostojnega podjetnika
posameznika), ki ga izda pristojna izpostava Davčne uprave Republike Slovenije,
iz katerega je razvidna registracija oziroma priglasitev dejavnosti »63.300
Dejavnost potovalnih agencij in organizatorjev potovanj; s turizmom povezane
dejavnosti«, 
-    
obvestilo Agencije Republike Slovenije za javnopravne evidence in
storitve o identifikaciji in razvrstitvi v dejavnosti, 
-    
dokazilo o razpolaganju s poslovnim prostorom (zemljiškoknjižni izpisek,
kupoprodajna ali najemna pogodba, sodna odločba oziroma sklep ipd.), 
-    
potrdilo iz kazenske evidence Ministrstva za pravosodje o
nekaznovanosti, iz katerega je razvidno, da oseba, ki vodi dejavnost in zastopa
predlagatelja v pravnem prometu, ni bila pravnomočno obsojena zaradi kaznivega
dejanja zoper gospodarstvo, pravni promet, oziroma ji ni bil izrečen varnostni
ukrep prepovedi opravljanja dejavnosti s področja organiziranja ali prodaje
turističnih aranžmajev, dokler ta prepoved traja, 
-    
spričevalo o končani najmanj višješolski strokovni izobrazbi osebe, ki
vodi dejavnost in zastopa predlagatelja v pravnem prometu in njeno delovno
knjižico oziroma pogodbo o zaposlitvi iz katere je razvidno, da ima tri leta
delovnih izkušenj v tej dejavnosti, 
-    
sklenjeno pogodbo z zavarovalnico – garantno pismo za primer
nesolventnosti, ki se nanaša na zavarovanje stroškov vrnitve oseb na potovanju
v kraj njihovega prebivališča oziroma na kraj odhoda, če tega organizator
potovanja ni sposoben sam financirati in 
-    
bančno garancijo ali drugo dokazilo o zavarovanju za povrnitev škode
zaradi neizvajanja ali neustreznega izvajanja pogodbenih obveznosti. 
(2) Kot dokazila o izpolnjevanju pogojev, ob katerih se v
skladu z drugim odstavkom 36. člena Zakona o spodbujanju razvoja turizma
(Uradni list RS, št. 2/04; v nadaljnjem besedilu: zakon) šteje, da predlagatelj
izpolnjuje pogoje iz pete alinee prvega odstavka 36. člena zakona, je treba
vlogi priložiti: 
-    
delovno knjižico, pogodbo o zaposlitvi ali odločbo o razporeditvi na
delovno mesto oziroma izpis iz sodnega registra in 
-    
nacionalno priznano listino o usposabljanju za dejavnost ali drugo
listino, na osnovi katere pristojni strokovni organ šteje, da so zahteve
izpolnjene.
5. člen
(1) Predlagatelj, ki želi pridobiti licenco za opravljanje
dejavnosti prodaje turističnih aranžmajev, mora vlogi priložiti dokazila iz
prve do pete alinee prvega odstavka prejšnjega člena in naslednja dokazila: 
-    
izjavo predlagatelja, da se poslovni prostor ne nahaja v stanovanju; 
-    
izjavo predlagatelja, da je poslovni prostor dostopen strankam in 
-    
navedbo obratovalnega časa z izjavo predlagatelja, da je obratovalni čas
izobešen na vidnem mestu. 
(2) Predlagatelj, ki želi pridobiti licenco za opravljanje
dejavnosti prodaje turističnih aranžmajev v več poslovalnicah, mora vlogi
predložiti dokazila iz prejšnjega odstavka in iz tretje alinee prvega odstavka
prejšnjega člena tudi za vse poslovalnice. 
(3) Kot dokazila o izpolnjevanju pogojev, ob katerih se v
skladu z drugim odstavkom 37. člena zakona šteje, da predlagatelj izpolnjuje
pogoje iz šeste alinee prvega odstavka 37. člena zakona, je treba vlogi
priložiti: 
-    
delovno knjižico, pogodbo o zaposlitvi ali odločbo o razporeditvi na
delovno mesto oziroma izpis iz sodnega registra in 
-    
nacionalno priznano listino o usposabljanju za dejavnost ali drugo
listino, na osnovi katere pristojni strokovni organ šteje, da so zahteve
izpolnjene.
6. člen
(1) Pisna dokazila iz prejšnjih dveh členov lahko
predlagatelj priloži: 
-    
v originalu; 
-    
v notarsko overjeni kopiji ali 
-    
v neoverjeni kopiji, pri čemer se originalna listina predloži na vpogled
in vrne predlagatelju. 
(2) Dokazila iz četrte, šeste in sedme alinee prvega odstavka
4. člena tega pravilnika morajo biti vedno priložena v originalu in se
predlagatelju ne vrnejo.
7. člen
(1) Če izdajatelj licence ugotovi, da vloga za izdajo licence
ni popolna, pozove predlagatelja, da jo dopolni v roku 15 dni. Poziv za odpravo
pomanjkljivosti se pošlje v pisni obliki, lahko pa se tudi sporoči
predlagatelju po telefonu ali ustno, če pride predlagatelj na sedež izdajatelja
licence. O tem se napravi v spisu uradni zaznamek. 
(2) Če predlagatelj vloge v navedenem roku ne dopolni, se
le-ta s sklepom zavrže.
8. člen
(1) Ko izdajatelj licence ugotovi, da so izpolnjeni vsi
pogoji za pridobitev licence, predlagatelju izda odločbo o dodelitvi licence.
Odločba o dodelitvi licence vsebuje naslednje podatke o predlagatelju: 
-    
firma oziroma skrajšana firma (pri samostojnem podjetniku posamezniku
lahko ime in priimek z označbo s.p.) 
-    
matična številka, 
-    
poslovni sedež (ulica, hišna številka, kraj, pošta), 
-    
dejavnost, za katero se izdaja licenca, 
-    
priimek in ime vodje dejavnosti in – pri vlogah za pridobitev licence za
dejavnost prodaje turističnih aranžmajev: podatki o poslovalnicah (ulica, hišna
številka, kraj, pošta, telefon) in o obratovalnem času. 
(2) Izdajatelj licence na podlagi dokončne odločbe na svojih
spletnih straneh objavi naslednje podatke o upravičencu do licence: 
-    
firma oziroma skrajšana firma (pri samostojnem podjetniku posamezniku
lahko ime in priimek z označbo s.p.) upravičenca do licence, 
-    
številka licence in datum izdaje odločbe o dodelitvi licence in 
-    
vrsta licence.
9. člen
(1) Izdajatelj licence lahko upravičencu na podlagi odločbe o
dodelitvi licence izda certifikat o pridobljeni licenci, ki je reprezentativne
narave. Certifikat o pridobljeni licenci za opravljanje dejavnosti
organiziranja turističnih aranžmajev se izda na obrazcu 1, za opravljanje
dejavnosti prodaje turističnih aranžmajev pa na obrazcu 2 priloge, ki je
sestavni del tega pravilnika. 
(2) Upravičenci do licence lahko v pravnem prometu
uporabljajo znak (logotip) pridobljene licence, ki ga določi izdajatelj
licence. Logotip se uporablja vedno skupaj s številko licence. 
(3) Upravičenecu do licence za opravljanje dejavnosti prodaje
turističnih aranžmajev, ki ima več poslovalnic, lahko izdajatelj licence izda po
eno kopijo certifikata o pridobljeni licenci za vsako poslovalnico.
10. člen
Če izdajatelj licence ugotovi, da predlagatelj ne izpolnjuje
pogojev za izdajo licence, z odločbo zavrne njegov zahtevek. Zoper to odločbo
je dovoljena pritožba v roku 15 dni na ministrstvo, pristojno za turizem.
11. člen
Upravičenec do licence mora en mesec pred iztekom pogodbe o
zavarovanju dostaviti novo dokazilo o sklenjenem zavarovanju za primer
nesolventnosti in garancijo ali dokazilo o zavarovanju za povrnitev škode
zaradi neizvajanja ali neustreznega izvajanja pogodbenih obveznosti, sicer
izdajatelj licence izda odločbo o odvzemu licence.
12. člen
Upravičenec do licence, ki preneha opravljati dejavnost
organiziranja ali dejavnost prodaje turističnih aranžmajev, mora o tem obvestiti
izdajatelja licence najmanj 30 dni pred prenehanjem opravljanja dejavnosti, po
prenehanju pa mu vrniti vse kopije certifikata o pridobljeni licenci.
13. člen
Upravičenec do licence mora izdajatelju licence v 8 dneh
posredovati vse spremembe podatkov, ki so pomembni za presojo upravičenosti do
pridobitve licence. Če izdajatelj licence, sam ali na predlog pristojnega
inšpektorja, ugotovi, da upravičenec ne izpolnjuje več predpisanih pogojev za
licenco, izda odločbo o odvzemu licence in obenem pozove pravno osebo ali
samostojnega podjetnika posameznika, da mu v roku osmih dni po dokončnosti
odločbe vrne vse kopije certifikata o pridobljeni licenci. Zoper odločbo o
odvzemu licence je v roku 15 dni dovoljena pritožba na ministrstvo, pristojno
za turizem.
III. REGISTER IZDANIH LICENC
14. člen
Register izdanih licenc (v nadaljnjem besedilu: register)
vodi Gospodarska zbornica Slovenije.
15. člen
V registru licenc se vsakemu upravičencu do licence dodeli
evidenčna številka.
16. člen
V registru se poleg evidenčne številke in številke licence
vodijo še naslednji podatki: 
1.    
firma oziroma skrajšana firma (pri samostojnem podjetniku posamezniku
lahko ime in priimek z označbo s.p.), 
2.    
matična številka, 
3.    
podatki o vpisu v sodni register oziroma vpisnik Davčne uprave Republike
Slovenije (organ in datum vpisa), 
4.    
poslovni sedež (ulica, hišna številka, kraj, poštna številka, telefonska
številka), 
5.    
število in naslovi poslovalnic (ulica, hišna številka, kraj, poštna
številka, telefonska številka), 
6.    
dejavnost iz standardne klasifikacije dejavnosti, 
7.    
firma zavarovalnice, š tevilka pogodbe in datum veljavnosti garancije,
ki se nanaša na zavarovanje stroškov vrnitve oseb na potovanju v kraj njihovega
prebivališča oziroma na kraj odhoda, če tega organizator potovanja ni sposoben sam
financirati (za organizatorja turističnih aranžmajev), 
8.    
firma zavarovalnice oziroma banke in številka garancije, ki se nanaša na
zavarovanje za povrnitev škode zaradi neizvajanja ali neustreznega izvajanja
pogodbenih obveznosti (za organizatorja turističnih aranžmajev), 
9.    
ime, priimek in naslov stalnega bivališča osebe, ki vodi dejavnost in
zastopa subjekt v pravnem prometu.
17. člen
(1) Za vsakega upravičenca do licence se vodi tudi zbirka
listin, ki je označena z evidenčno številko in številko odločbe o podelitvi
licence. V zbirko listin se doda tudi kopija odločbe o podelitvi licence. 
(2) Zbirko listin hrani izdajatelj licenc.
IV. PREHODNA IN KONČNA DOLOČBA
18. člen
Določba sedme alinee prvega odstavka 4. člena tega pravilnika
se začne uporabljati dve leti po uveljavitvi zakona.
19. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 017-24/2002
Ljubljana, dne 5. maja 2004.
EVA 2004-2111-0025
dr. Matej Lahovnik l. r. 
Minister 
za gospodarstvo

PRILOGA:
Obrazec 1: Certifikat o pridobljeni licenci za opravljanje dejavnosti
organiziranja turističnih aranžmajev, Obrazec 2: Certifikat o pridobljeni
licenci za opravljanje dejavnosti prodaje turističnih aranžmajev