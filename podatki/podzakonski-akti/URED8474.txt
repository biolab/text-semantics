I. SPLOŠNE DOLOČBE
1. člen
(vsebina)
S to uredbo se za izvajanje Delegirane uredbe Komisije (EU)
2019/945 z dne 12. marca 2019 o sistemih brezpilotnega zrakoplova in
operatorjih sistemov brezpilotnega zrakoplova iz tretjih držav (UL L št. 152 z
dne 11. 6. 2019, str. 1), nazadnje spremenjene z Delegirano uredbo Komisije
(EU) 2020/1058 z dne 27. aprila 2020 o spremembi Delegirane uredbe (EU) 2019/945
v zvezi z uvedbo dveh novih razredov sistemov brezpilotnega zrakoplova (UL L
št. 232 z dne 20. 7. 2020, str. 1) (v nadaljnjem besedilu: Uredba 2019/945/EU)
določajo pristojni organi in način sodelovanja med njimi, pooblastila
inšpektorjev, podrobnosti v zvezi s postopki akreditacije in priglasitve
organov za ugotavljanje skladnosti ter kazenske določbe.
2. člen
(pristojni organi)
(1) Pristojni organ za imenovanje in priglasitev organov za
ugotavljanje skladnosti iz prvega odstavka 19. člena Uredbe 2019/945/EU je
Ministrstvo za infrastrukturo Republike Slovenije (v nadaljnjem besedilu:
ministrstvo).
(2) Pristojni organ za ocenjevanje in spremljanje priglašenih
organov iz prvega odstavka 19. člena Uredbe 2019/945/EU je Slovenska
akreditacija.
(3) Pristojni organ za izvajanje nadzora nad izdelki, ki so
dani na trg Evropske unije, iz prvega odstavka 35. člena Uredbe 2019/945/EU je
Tržni inšpektorat Republike Slovenije.
(4) Pristojni organ za izvajanje nadzora nad izdelki, ki
vstopajo na trg Evropske unije, iz drugega odstavka 35. člena Uredbe
2019/945/EU je Finančna uprava Republike Slovenije.
3. člen
(pooblastila inšpektorjev)
Pristojni inšpektorji imajo pri nadzoru nad izvajanjem določb
Uredbe 2019/945/EU in te uredbe pooblastila, kakor jih opredeljuje zakon, ki
določa tehnične zahteve za proizvode in ugotavljanje skladnosti.
4. člen
(sodelovanje med pristojnimi organi)
Pristojna organa iz tretjega in četrtega odstavka 2. člena te
uredbe pri varnostnih zadevah sodelujeta z Javno agencijo za civilno letalstvo
Republike Slovenije. Način sodelovanja navedeni organi podrobneje opredelijo v
dogovoru o sodelovanju.
5. člen
(pomen izrazov)
Izrazi, uporabljeni v tej uredbi, pomenijo enako kakor
izrazi, uporabljeni v Uredbi 2019/945/EU.
II. AKREDITACIJA IN PRIGLASITEV ORGANOV ZA UGOTAVLJANJE
SKLADNOSTI
6. člen
(zahteve za priglasitev in akreditacija)
(1) Za namen priglasitve mora organ za ugotavljanje
skladnosti izpolnjevati zahteve za priglasitev iz Uredbe 2019/945/EU.
(2) Šteje se, da organ za ugotavljanje skladnosti izpolnjuje
zahteve za priglasitev, če pridobi akreditacijsko listino, ki jo izda Slovenska
akreditacija.
(3) Slovenska akreditacija izvede akreditacijo za namen
priglasitve, pri čemer se kot podlaga za akreditacijo upoštevajo naslednji
harmonizirani standardi:
-       
SIST EN ISO/IEC 17065 (certificiranje proizvodov) v primeru postopka
ugotavljanja skladnosti po modulu B iz dela 8 priloge Uredbe 2019/945/EU;
-       
SIST EN ISO/IEC 17021-1 (certificiranje sistema upravljanja) v primeru
postopka ugotavljanja skladnosti po modulu H iz dela 9 priloge Uredbe
2019/945/EU.
(4) Poleg standardov iz prejšnjega odstavka Slovenska
akreditacija v postopku akreditacije upošteva tudi druge ustrezne zahteve za
akreditacijo za namen priglasitve in zahteve iz 22., 24., 30., 31. in 32. člena
ter drugega odstavka 34. člena Uredbe 2019/945/EU, vključno s harmoniziranimi
standardi.
(5) Slovenska akreditacija pri organih za ugotavljanje
skladnosti, ki imajo veljavno akreditacijsko listino, redno spremlja
izpolnjevanje zahtev iz tega člena.
(6) Priglašeni organ mora poleg sprotnega obveščanja v skladu
z zahtevami iz 32. člena Uredbe 2019/945/EU ministrstvu enkrat letno, in sicer
najpozneje do 31. marca tekočega leta za prejšnje leto, poročati o
izpolnjevanju zahtev za priglasitev in o dejavnostih ugotavljanja skladnosti.
Poročilo mora vključevati najmanj informacije o:
-       
izdanih, zavrnjenih, omejenih, začasno preklicanih in odvzetih potrdilih
o EU-pregledu tipa ali odobritvah sistema kakovosti ter razlogih zanje,
-       
zahtevah za informacije, ki so jih prejeli od organov za nadzor trga in
o preskušanju proizvodov na podlagi zahtev teh organov ter razlogih zanje in
-       
drugih podatkih v zvezi z delom priglašenega organa, ki jih določa 32.
člen Uredbe 2019/945/EU ali jih zahteva ministrstvo.
7. člen
(postopek imenovanja, priglasitve in spremembe priglasitev)
(1) Vlogo za imenovanje in priglasitev organ za ugotavljanje
skladnosti vloži pri ministrstvu.
(2) Vloga iz prejšnjega odstavka mora vsebovati priloge,
določene v 25. členu Uredbe 2019/945/EU, in sicer:
-       
opis dejavnosti ugotavljanja skladnosti,
-       
opis modula ali modulov za ugotavljanje skladnosti,
-       
opis izdelka, za katerega navedeni organ trdi, da je pristojen,
-       
akreditacijsko listino, ki jo izda Slovenska akreditacija.
(3) Ministrstvo na podlagi vloge z odločbo imenuje organ za
ugotavljanje skladnosti ter opravi priglasitveni postopek v skladu s 26. členom
Uredbe 2019/945/EU in o tem obvesti priglašeni organ za ugotavljanje skladnosti
in Slovensko akreditacijo.
(4) Če ministrstvo ugotovi ali je obveščeno, da priglašeni
organ ne izpolnjuje več zahtev za akreditacijo ali da ne more izpolniti svojih
obveznosti, z odločbo omeji, začasno prekliče ali odvzame priglasitev in v
skladu z določbami 28. člena Uredbe 2019/945/EU opravi spremembo priglasitve.
(5) V primeru ukrepov iz prejšnjega odstavka ali če je
priglašeni organ prenehal z dejavnostjo, mora priglašeni organ na zahtevo
ministrstva zagotoviti, da dokumente tega organa obravnava drug priglašeni
organ ali da so dokumenti na voljo ministrstvu. Priglašeni organ mora navedene
dokumente dati na voljo tudi pristojnemu organu za nadzor trga na njegovo
zahtevo.
8. člen
(sodelovanje med ministrstvom in Slovensko akreditacijo)
(1) Slovenska akreditacija vsako leto ministrstvu pošlje
poročilo o spremljanju organov za ugotavljanje skladnosti, akreditiranih v
skladu z Uredbo 2019/945/EU, in sicer najpozneje do 1. marca tekočega leta za
prejšnje leto.
(2) Slovenska akreditacija obvesti ministrstvo o vsaki
prejeti vlogi za akreditacijo ter o vsaki izdani akreditaciji in njenih
morebitnih spremembah.
(3) Ministrstvo in Slovenska akreditacija izmenjujeta
ustrezne podatke o delu priglašenih organov in morebitnih omejitvah, začasnem
preklicu ali odvzemu priglasitve.
III. KAZENSKE DOLOČBE
9. člen
(prekrški, ki se nanašajo na proizvajalca)
(1) Z globo od 3.000 do 40.000 eurov se za prekršek kaznuje
pravna oseba, ki v zvezi z opravljanjem dejavnosti kot proizvajalec:
1.     
ne zagotovi, da je izdelek zasnovan in proizveden v skladu z zahtevami
iz delov od 1 do 6, 16 in 17 priloge Uredbe 2019/945/EU (prvi odstavek 6. člena
Uredbe 2019/945/EU);
2.     
ne pripravi tehnične dokumentacije, ne izvede postopka ugotavljanja
skladnosti izdelka ali za skladni izdelek ne pripravi izjave EU o skladnosti in
ne namesti oznake CE (drugi odstavek 6. člena Uredbe 2019/945/EU);
3.     
ne hrani tehnične dokumentacije in izjave EU o skladnosti še deset let
po tem, ko je bil izdelek dan na trg (tretji odstavek 6. člena Uredbe
2019/945/EU);
4.     
ne zagotovi, da se pri serijski proizvodnji izvajajo postopki za
ohranjanje skladnosti (četrti odstavek 6. člena Uredbe 2019/945/EU);
5.     
ne zagotovi, da imajo izdelki predpisan tip in edinstveno serijsko
številko (peti odstavek 6. člena Uredbe 2019/945/EU);
6.     
na izdelku ne navede svojih kontaktnih podatkov v skladu s šestim
odstavkom 6. člena Uredbe 2019/945/EU;
7.     
ne zagotovi, da so izdelku priložena navodila proizvajalca in
informativno obvestilo v skladu s sedmim odstavkom 6. člena Uredbe 2019/945/EU;
8.     
ne zagotovi, da je vsakemu izdelku priložena kopija izjave EU o
skladnosti ali poenostavljena izjava EU o skladnosti (osmi odstavek 6. člena
Uredbe 2019/945/EU);
9.     
ne izvede potrebnih aktivnosti iz devetega odstavka 6. člena Uredbe
2019/945/EU, kadar meni ali utemeljeno domneva, da izdelek, ki ga je dal na
trg, ni skladen z zahtevami iz II. poglavja Uredbe 2019/945/EU (deveti odstavek
6. člena Uredbe 2019/945/EU);
10.  
na zahtevo pristojnega nacionalnega organa ne zagotovi informacij in
dokumentacije o skladnosti izdelka ali z njim ne sodeluje pri ukrepih za
odpravo tveganj, povezanih z izdelkom, ki ga je dal na trg (deseti odstavek 6.
člena Uredbe 2019/945/EU);
11.  
ne obvesti ustreznega organa za nadzor trga pri dajanju izdelkov iz
razreda C5 ali C6 na trg (enajsti odstavek 6. člena Uredbe 2019/945/EU).
(2) Z globo od 2.000 do 15.000 eurov se za prekršek kaznuje
samostojni podjetnik posameznik ali posameznik, ki samostojno opravlja
dejavnost, ki v zvezi z opravljanjem dejavnosti kot proizvajalec stori prekršek
iz prejšnjega odstavka.
(3) Z globo od 1.200 do 4.000 eurov se za prekršek kaznuje
tudi odgovorna oseba pravne osebe, odgovorna oseba samostojnega podjetnika posameznika
ali odgovorna oseba posameznika, ki samostojno opravlja dejavnost, ki v zvezi z
opravljanjem dejavnosti kot proizvajalec stori prekršek iz prvega odstavka tega
člena.
(4) Določbe tega člena se uporabljajo tudi za uvoznike in
distributerje (osebe iz 11. in 12. člena te uredbe), kadar dajo izdelek na trg
pod svojim imenom ali znamko ali spremenijo izdelek, ki je že bil dan na trg,
na način, ki lahko vpliva na skladnost z II. poglavjem Uredbe 2019/945/EU in se
zaradi tega na podlagi 10. člena Uredbe 2019/945/EU obravnavajo kot
proizvajalci.
10. člen
(prekrški, ki se nanašajo na pooblaščenega zastopnika)
(1) Z globo od 3.000 do 40.000 eurov se za prekršek kaznuje
pravna oseba, ki v zvezi z opravljanjem dejavnosti kot pooblaščeni zastopnik
pri izvajanju nalog, za katere je pooblaščen v skladu s 7. členom Uredbe
2019/945/EU, stori prekršek iz 2. do 11. točke prvega odstavka prejšnjega
člena, razen prekrška glede priprave tehnične dokumentacije iz 2. točke prvega
odstavka prejšnjega člena.
(2) Z globo od 2.000 do 15.000 eurov se za prekršek kaznuje
samostojni podjetnik posameznik ali posameznik, ki samostojno opravlja
dejavnost, ki v zvezi z opravljanjem dejavnosti kot pooblaščeni zastopnik stori
prekršek iz prejšnjega odstavka.
(3) Z globo od 1.200 do 4.000 eurov se za prekršek kaznuje
tudi odgovorna oseba pravne osebe, odgovorna oseba samostojnega podjetnika
posameznika ali odgovorna oseba posameznika, ki samostojno opravlja dejavnost,
ki v zvezi z opravljanjem dejavnosti kot pooblaščeni zastopnik stori prekršek
iz prvega odstavka tega člena.
11. člen
(prekrški, ki se nanašajo na uvoznika)
(1) Z globo od 3.000 do 40.000 eurov se za prekršek kaznuje
pravna oseba, ki v zvezi z opravljanjem dejavnosti kot uvoznik:
1.     
da na trg izdelek, ki ni skladen z zahtevami iz II. poglavja Uredbe
2019/945/EU (prvi odstavek 8. člena Uredbe 2019/945/EU);
2.     
pred dajanjem izdelka na trg ne zagotovi, da je proizvajalec izpolnil
zahteve, navedene v drugem odstavku 8. člena Uredbe 2019/945/EU;
3.     
ne obvesti proizvajalca in pristojnih nacionalnih organov v primeru,
kadar izdelek pomeni tveganje za zdravje in varnost potrošnikov ter tretjih
strani (drugi odstavek 8. člena Uredbe 2019/945/EU);
4.     
na izdelku ne navede svojih kontaktnih podatkov v skladu s tretjim
odstavkom 8. člena Uredbe 2019/945/EU;
5.     
ne zagotovi, da so izdelku priložena navodila proizvajalca in
informativno obvestilo v skladu s četrtim odstavkom 8. člena Uredbe
2019/945/EU;
6.     
ne zagotovi, da v času njegove odgovornosti za izdelek pogoji
skladiščenja ali prevoza ne ogrožajo skladnosti izdelka z zahtevami iz 4. člena
Uredbe 2019/945/EU (peti odstavek 8. člena Uredbe 2019/945/EU);
7.     
ne izvaja potrebnih aktivnosti, ki jih določa šesti odstavek 8. člena
Uredbe 2019/945/EU, kadar je to potrebno zaradi tveganj, ki jih pomeni izdelek,
ter zaradi zaščite zdravja in varnosti končnih potrošnikov in tretjih strani;
8.     
ne izvede potrebnih aktivnosti, ki jih določa sedmi odstavek 8. člena
Uredbe 2019/945/EU, kadar meni ali utemeljeno domneva, da izdelek, ki ga je dal
na trg, ni v skladu z ustrezno usklajevalno zakonodajo (sedmi odstavek 8. člena
Uredbe 2019/945/EU);
9.     
ne zagotavlja, da so še deset let po tem, ko je bil izdelek dan na trg,
za potrebe organov za nadzor trga na voljo kopija izjave EU o skladnosti in
tehnična dokumentacija (osmi odstavek 8. člena Uredbe 2019/945/EU);
10.  
na zahtevo pristojnega nacionalnega organa ne zagotovi informacij in
dokumentacije o skladnosti izdelka ali z njim ne sodeluje pri ukrepih za
odpravo tveganj, povezanih z izdelkom, ki ga je dal na trg (deveti odstavek 8.
člena Uredbe 2019/945/EU);
11.  
ne obvesti ustreznega organa za nadzor trga pri dajanju izdelkov iz
razreda C5 ali C6 na trg (deseti odstavek 8. člena Uredbe 2019/945/EU).
(2) Z globo od 2.000 do 15.000 eurov se za prekršek kaznuje
samostojni podjetnik posameznik ali posameznik, ki samostojno opravlja
dejavnost, ki v zvezi z opravljanjem dejavnosti kot uvoznik stori prekršek iz
prejšnjega odstavka.
(3) Z globo od 1.200 do 4.000 eurov se za prekršek kaznuje
tudi odgovorna oseba pravne osebe, odgovorna oseba samostojnega podjetnika
posameznika ali odgovorna oseba posameznika, ki samostojno opravlja dejavnost,
ki v zvezi z opravljanjem dejavnosti kot uvoznik stori prekršek iz prvega
odstavka tega člena.
12. člen
(prekrški, ki se nanašajo na distributerja)
(1) Z globo od 1.200 do 3.000 eurov se za prekršek kaznuje
pravna oseba, ki v zvezi z opravljanjem dejavnosti kot distributer:
1.     
pred omogočanjem dostopnosti izdelka na trgu ne izvede potrebnih
aktivnosti, določenih v drugem odstavku 9. člena Uredbe 2019/945/EU;
2.     
ne zagotovi, da v času njegove odgovornosti za izdelek pogoji
skladiščenja ali prevoza ne ogrožajo skladnosti izdelka z zahtevami iz 4. člena
Uredbe 2019/945/EU (tretji odstavek 9. člena Uredbe 2019/945/EU);
3.     
ne izvede potrebnih aktivnosti, ki jih določa četrti odstavek 9. člena
Uredbe 2019/945/EU, kadar meni ali domneva, da izdelek, katerega dostopnost je
omogočil na trgu, ni v skladu z ustrezno usklajevalno zakonodajo (četrti
odstavek 9. člena Uredbe 2019/945/EU);
4.     
na zahtevo pristojnega nacionalnega organa ne zagotovi informacij in
dokumentacije o skladnosti izdelka ali z njim ne sodeluje pri ukrepih za
odpravo tveganj, povezanih z izdelkom, katerega dostopnost na trgu je omogočil
(peti odstavek 9. člena Uredbe 2019/945/EU).
(2) Z globo od 800 do 3.000 eurov se za prekršek kaznuje
samostojni podjetnik posameznik ali posameznik, ki samostojno opravlja
dejavnost, ki v zvezi z opravljanjem dejavnosti kot distributer stori prekršek
iz prejšnjega odstavka.
(3) Z globo od 200 do 400 eurov se za prekršek kaznuje tudi
odgovorna oseba pravne osebe, odgovorna oseba samostojnega podjetnika
posameznika ali odgovorna oseba posameznika, ki samostojno opravlja dejavnost,
ki v zvezi z opravljanjem dejavnosti kot distributer stori prekršek iz prvega
odstavka tega člena.
13. člen
(prekrški glede navajanja podatkov o gospodarskih subjektih)
(1) Z globo od 1.200 do 3.000 eurov se za prekršek kaznuje
pravna oseba, ki v zvezi z opravljanjem dejavnosti kot proizvajalec,
pooblaščeni zastopnik, uvoznik ali distributer na zahtevo organa za nadzor trga
ne navede informacij o gospodarskih subjektih v skladu s prvim odstavkom 11.
člena Uredbe 2019/945/EU ali teh informacij ne hrani v skladu z drugim
odstavkom 11. člena Uredbe 2019/945/EU.
(2) Z globo od 800 do 3.000 eurov se za prekršek kaznuje
samostojni podjetnik posameznik ali posameznik, ki samostojno opravlja
dejavnost, ki v zvezi z opravljanjem dejavnosti kot proizvajalec, pooblaščeni
zastopnik, uvoznik ali distributer stori prekršek iz prejšnjega odstavka.
(3) Z globo od 200 do 400 eurov se za prekršek kaznuje tudi
odgovorna oseba pravne osebe, odgovorna oseba samostojnega podjetnika
posameznika ali odgovorna oseba posameznika, ki samostojno opravlja dejavnost,
ki v zvezi z opravljanjem dejavnosti kot proizvajalec, pooblaščeni zastopnik,
uvoznik ali distributer stori prekršek iz prvega odstavka tega člena.
14. člen
(višina globe v hitrem prekrškovnem postopku)
Za prekrške iz te uredbe se sme v hitrem postopku izreči tudi
globa v znesku, ki je višji od najnižje predpisane globe, določene s to uredbo.
IV. KONČNI DOLOČBI
15. člen
(prenehanje veljavnosti)
Z dnem uveljavitve te uredbe preneha veljati Uredba o
izvajanju Delegirane uredbe (EU) o sistemih brezpilotnega zrakoplova in
operatorjih sistemov brezpilotnega zrakoplova iz tretjih držav (Uradni list RS,
št. 3/21).
16. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00704-269/2022
Ljubljana, dne 1. septembra 2022
EVA 2022-2430-0002
Vlada Republike Slovenije
Tanja Fajon
podpredsednica