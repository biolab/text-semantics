1. člen
(vsebina in področje uporabe)
(1) Ta uredba določa način
informiranja končnega uporabnika z energijskimi nalepkami in podatki o
proizvodu, ki se nanašajo na porabo energije in drugih bistvenih virov med
uporabo, in dodatnimi podatki v zvezi s proizvodi, povezanimi z energijo, kar
omogoča izbiro energijsko učinkovitejših proizvodov, v skladu z Direktivo
2010/30/EU Evropskega parlamenta in Sveta z dne 19. maja 2010 o navajanju
porabe energije in drugih virov izdelkov, povezanih z energijo, s pomočjo
nalepk in standardiziranih podatkov o izdelku (prenovitev) (UL L št. 153 z dne
18. 6. 2010, str. 1; v nadaljnjem besedilu: Direktiva 2010/30/EU).
(2) Ta uredba se uporablja za proizvode,
povezane z energijo, ki med uporabo neposredno ali posredno vplivajo na porabo
energije in na druge bistvene vire.
(3) Ta uredba se ne uporablja za
rabljene proizvode, potniška ali tovorna prevozna sredstva ter ne velja za opozorilne
ali druge tablice, ki so pritrjene na proizvode zaradi varnosti.
2. člen
(pomen izrazov)
Izrazi, uporabljeni v tej uredbi, imajo
naslednji pomen:
1.    
proizvod, povezan z energijo (v nadaljnjem besedilu: proizvod), pomeni
vsak proizvod, ki med uporabo vpliva na porabo energije ter je dan na trg
oziroma v uporabo, vključno z deli, namenjenimi vgradnji v proizvode, ki so
dani na trg oziroma v uporabo kot posamezni deli, namenjeni končnim
uporabnikom, in za katere se lahko naredi samostojna ocena okoljske
učinkovitosti;
2.    
dati na trg pomeni prvič ponuditi proizvod na trgu Evropske unije z
namenom distribucije ali uporabe v Evropski uniji, za plačilo ali brezplačno,
ne glede na vrsto prodaje oziroma prodajno tehniko;
3.    
dati v uporabo pomeni prvo uporabo proizvoda za predviden namen s strani
končnega uporabnika v Evropski uniji;
4.    
delegirane uredbe so uredbe Komisije Evropske unije, ki določajo vsebino
energijske nalepke in standardiziranih podatkov za posamezno skupino
proizvodov;
5.    
distributer je vsaka pravna oseba, samostojni podjetnik posameznik ali
posameznik, ki samostojno opravlja dejavnost v dobavni verigi, ki ni
proizvajalec ali uvoznik in ki omogoči dostopnost proizvoda na trgu ali v
uporabi;
6.    
dobavitelj je proizvajalec, njegov pooblaščeni zastopnik v Evropski
uniji ali uvoznik, ki daje proizvode na trg ali v uporabo v Evropski uniji;
7.    
dodatni podatki so drugi podatki o učinkovitosti in lastnostih proizvoda
v zvezi z njegovo porabo energije ali drugih bistvenih virov, ki na podlagi
izmerljivih podatkov pomagajo oceniti njegovo porabo energije ali drugih
bistvenih virov;
8.    
drugi bistveni viri so voda, kemikalije ali druga snov, ki jo proizvod
porabi pri normalnem delovanju;
9.    
končni uporabnik je uporabnik proizvoda, ki le-tega uporablja za svoje
lastne potrebe ali za opravljanje poklicne ali pridobitne dejavnosti;
10.  nedovoljena
raba nalepke pomeni rabo nalepke, s katero se označuje energijski razred, v
katerega se proizvod uvršča, ki je v nasprotju s to uredbo ali delegirano
uredbo Komisije Evropske unije za proizvod;
11.  neposredni
vpliv pomeni vpliv proizvodov, ki med uporabo porabljajo energijo;
12.  podatkovna
kartica proizvoda je standardna preglednica podatkov v zvezi s proizvodom;
13.  posredni
vpliv pomeni vpliv proizvodov, ki ne porabljajo energije, ampak prispevajo k
varčevanju z energijo med uporabo;
14.  trgovec
je prodajalec na drobno ali druga oseba, ki končnemu uporabniku prodaja
proizvode, jih oddaja v najem ali daje na ogled.
3. člen
(zahteve v zvezi s podatki)
(1) Proizvodi, ki so dani na trg ali v
uporabo, v najem ali so dani na ogled neposredno ali posredno preko sredstev za
prodajo na daljavo, vključno z internetom, in so namenjeni končnemu uporabniku,
morajo biti opremljeni z energijsko nalepko (v nadaljnjem besedilu: nalepka) in
podatkovno kartico proizvoda. Na nalepki in podatkovni kartici proizvoda morajo
biti navedeni podatki, ki se nanašajo na porabo električne ali drugih oblik
energije, navedba drugih virov med uporabo proizvoda ter dodatni podatki v
skladu z delegirano uredbo.
(2) Oglas za proizvode iz prejšnjega
odstavka, pri katerem so objavljene informacije v zvezi z energijo ali ceno,
mora vključevati tudi podatek o razredu energijske učinkovitosti proizvoda.
(3) Tehnični promocijski material o
proizvodu, v katerem so opisani specifični tehnični parametri proizvoda, kot so
tehnični priročniki in prospekti v tiskani obliki ali na spletu, mora končnim
uporabnikom zagotoviti potrebne podatke o porabi energije ali vključevati
podatek o razredu energijske učinkovitosti proizvoda.
(4) Podatki iz prvega odstavka tega
člena se morajo zagotoviti tudi za že vgrajene ali nameščene proizvode, če tako
zahteva delegirana uredba.
4. člen
(odgovornost dobaviteljev in
distributerjev)
(1) Dobavitelj proizvoda:
a) 
izdela tehnično dokumentacijo, ki zadostuje za
oceno točnosti podatkov, ki jih vsebujeta nalepka in podatkovna kartica
proizvoda;
b) 
odgovarja za točnost podatkov na nalepki in
podatkovni kartici proizvodov, ki jih dobavljajo.
(2) Dobavitelj ali distributer
proizvoda:
a) 
zagotovi, da je proizvod, ki je dan na trg, v
uporabo oziroma je dostopen na trgu, opremljen z nalepko in podatkovno kartico
proizvoda v skladu s to uredbo in delegirano uredbo;
b) 
posreduje elektronsko različico tehnične
dokumentacije na zahtevo nadzornega organa ali Komisije Evropske unije v roku
desetih delovnih dni po prejetju take zahteve;
c) 
trgovcem brezplačno in pravočasno zagotovi
nalepke in podatkovne kartice proizvoda;
č)  vključi standardne podatke
s podatkovne kartice proizvoda v prospekte o proizvodih ali kadar to ni mogoče,
v drugo gradivo, ki je priloženo proizvodu.
(3) Podatki na nalepki in podatkovni
kartici so javni.
5. člen
(tehnična dokumentacija)
Tehnična dokumentacija mora vsebovati
zlasti:
-      
splošen opis proizvoda;
-      
rezultate opravljenih projektnih izračunov;
-      
poročila o preskusih;
-      
sklice, ki omogočajo identifikacijo modelov, kadar se uporabijo
vrednosti za podobne modele.
6. člen
(odgovornost trgovcev)
Trgovci morajo proizvode, ki se prodajajo
končnemu uporabniku, jasno, na viden in čitljiv način opremiti z nalepkami.
Podatki s podatkovne kartice proizvoda se vključijo v prospekt o proizvodu ali
drugo gradivo, ki je priloženo proizvodu, ko se ta proda končnemu uporabniku.
7. člen
(prodaja na daljavo in druge oblike
prodaje)
Če so proizvodi ponujeni v prodajo, najem
ali nakup na obroke po pošti, s kataloško prodajo, prek interneta, telefonske
prodaje ali na drug način, ko končni uporabnik pred nakupom ne more videti
proizvoda razstavljenega, mora biti končni uporabnik seznanjen s podatki o
proizvodu, navedenimi na nalepki proizvoda in podatkovni kartici, preden proizvod
kupi.
8. člen
(prosti pretok)
(1) Proizvodov, ki izpolnjujejo
zahteve te uredbe in delegirane uredbe, se ne sme prepovedati, omejevati ali
ovirati njihovega dajanja na trg ali v uporabo.
(2) Dokler se ne dokaže nasprotno, se
šteje, da podatki na nalepki in podatkovni kartici ustrezajo zahtevam te uredbe
in delegirani uredbi. Če obstaja dvom v točnost podatkov, navedenih na nalepki
oziroma podatkovni kartici, lahko nadzorni organ od dobavitelja zahteva, da
zagotovi dokazila o točnosti podatkov.
9. člen
(razveljavitev predpisov)
(1) Z dnem uveljavitve te uredbe
prenehajo veljati naslednji podzakonski predpisi:
-      
Pravilnik o energijskih nalepkah za določene vrste gospodinjskih
aparatov (Uradni list RS, št. 104/01);
-      
Pravilnik za energijsko označevanje električnih hladilnikov,
zamrzovalnikov in njihovih kombinacij (Uradni list RS, št. 104/01 in 64/04);
-      
Pravilnik za energijsko označevanje gospodinjskih pralnih strojev
(Uradni list RS, št. 104/01 in 100/06);
-      
Pravilnik za energijsko označevanje gospodinjskih pomivalnih strojev
(Uradni list RS, št. 104/01 in 100/06).
(2) Z dnem uveljavitve te uredbe
prenehata veljati naslednja podzakonska predpisa, ki se uporabljata do
1. januarja 2013:
-      
Pravilnik o energijskem označevanju gospodinjskih klimatskih naprav
(Uradni list RS, št. 5/04);
-      
Seznam standardov, katerih uporaba ustvarja domnevo o skladnosti
klimatske naprave s Pravilnikom o energijskem označevanju gospodinjskih
klimatskih naprav (Uradni list RS, št. 60/05).
(3) Z dnem uveljavitve te uredbe
preneha veljati Pravilnik za energijsko označevanje gospodinjskih električnih
sušilnih strojev (Uradni list RS, št. 104/01, 4/02 – popr. in 100/06), ki se
uporablja do 28. maja 2013.
10. člen
(začetek veljavnosti)
Ta uredba začne veljati 6. julija
2012.
Št. 00729-16/2012
Ljubljana, dne 27. junija 2012
EVA 2012-2430-0012
Vlada Republike Slovenije
Karl Erjavec l.r.
Minister