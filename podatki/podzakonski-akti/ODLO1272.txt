1. člen
Sprejme se gozdnogospodarski načrt
Gozdnogospodarskega območja Ljubljana (v nadaljnjem besedilu: GGN GGO
Ljubljana) št. 04/01 z dne 29. 11. 2002, ki ga je izdelal Zavod za gozdove
Slovenije, Območna enota Ljubljana.
2. člen
V Gozdnogospodarskem območju Ljubljana, ki
meri 251.154 ha, je z dnem 1. 1. 2001 na podlagi podatkov gozdnogospodarskih
načrtov gozdnogospodarskih enot Blagovica, Domžale, Nadgorica–Senožeti,
Dol–Moravče, Grosuplje, Ivančna Gorica, Kamnik, Kamniška Bistrica,
Tuhinj-Motnik, Gabrovka, Litija, Litija – stabilna, Polje, Vače, Dobrova,
Polhov Gradec, Šentvid, Glince-Črnuče, Rast, Medvode, Ravnik, Žiri, Logatec,
Rovte, Ig, Lanišče–Krvava peč, Mokrec–Turjak, Preserje, Rakitna, Vrhnika,
Bistra-Borovnica, Trbovlje–Zagorje, Čemšenik, Dobovec, Hrastnik, Kolovrat, Kum
in Zeleni pas, z začetkom veljavnosti od 1. 1. 1991 do 31. 12. 2000,
ugotovljeno naslednje stanje gozdov: 
A)    
površina: 140.344,38 ha, od katere je: 
- 
132.134,56 ha večnamenskih gozdov, 1.436,41 ha gozdnih rezervatov, v
katerih gozdnogospodarski ukrepi niso dovoljeni, 1.162,70 ha gozdov s posebnim
namenom, v katerih so gozdnogospodarski ukrepi dovoljeni, vendar je
gospodarjenje prilagojeno socialnim in ekološkim funkcijam ter 5.610,71
varovalnih gozdov, ki so bili kot taki razglašeni z GGN GGO Ljubljana
1991–2000; 
- 
118.290,59 ha zasebnih gozdov v lasti fizičnih oseb ter 220,87 ha
zasebnih gozdov v lasti pravnih oseb, 21.315,81 ha državnih gozdov ter 517,11
ha občinskih gozdov; 
B)    
lesna zaloga: 219,2 m3/ha, od tega 103,2 m3/ha
iglavcev in 116,1 m3/ha listavcev; 
C)   
tekoči letni prirastek: 5,57 m3/ha, od tega 2,56 m3/ha
iglavcev in 3,01 m3/ha listavcev. 
GGN GGO Ljubljana prikazuje tudi območja,
ki so predlagana, da se jih razglasi za varovalne gozdove, na površini 4.025,38
ha.
3. člen
Ob upoštevanju usmeritev iz Programa razvoja
gozdov v Sloveniji (Uradni list RS, št. 14/96), ugotovljenega stanja gozdov,
analize preteklega gospodarjenja, zakonitosti razvoja gozdov ter pridobljenih
spoznanj pri spremljanju razvoja gozdov v Gozdnogospodarskem območju Ljubljana
je v GGN GGO Ljubljana določeno, da so: 
A)    
najbolj poudarjene funkcije gozdov, ki določajo način gospodarjenja z
gozdom, 
- 
proizvodne funkcije na površini 71.347,53 ha, 
- 
ekološke funkcije, med katerimi je najbolj izrazita funkcija varovanja
gozdnih zemljišč in sestojev, na površini 36.619,31 ha ter 
- 
socialne funkcije, med katerimi je najbolj pogosta
higiensko-zdravstvena, na površini 24.148,25 ha; 
B)    
cilji gospodarjenja z gozdom in gozdnim prostorom zlasti: 
- 
okrepljena biološka in mehanska stabilnost gozdov, 
- 
povečana izkoriščenost proizvodnih potencialov gozdov, 
- 
trajnost donosov in vseh funkcij gozda, 
- 
povečanje povprečne lesne zaloge sestojev, 
- 
varovanje gozdnih zemljišč in sestojev, predvsem na erozijskih območjih
Kamniške Bistrice, Iške, Save in Gradaščice, v območju snežnih plazov ter nad
gornjo gozdno mejo, 
- 
ohranjanje čistosti podtalnice, predvsem v območju vodnih zajetij, 
- 
varovanje kmetijskih površin in naselij pred vetrovi in ostalimi
podnebnimi skrajnostmi, 
- 
varovanje naselij, turističnih objektov in rekreacijskih površin pred
škodljivimi vplivi industrijskih in infrastrukturnih objektov, 
- 
ohranitev naravnega okolja ter ekološkega ravnovesja v krajini, 
- 
ohranitev poseljenosti ter izboljšanje kakovosti življenja na podeželju;
C)   
usmeritve za doseganje teh ciljev zlasti: 
- 
skupinsko raznodobna ali prebiralna zgradba sestojev, 
- 
približevanje naravni drevesni sestavi gozdov, 
- 
povečati delež debelega in kakovostnega drevja, 
- 
pospešeno obnavljanje sestojev, ki so nekvalitetni, poškodovani,
prestari, ki imajo rastišču neustrezno drevesno sestavo ali kjer se s starostjo
povečuje možnost razvrednotenja lesa, 
- 
oblikovanje gozdnega roba, 
- 
intenzivna nega z redčenji, zlasti v sestojih listavcev, 
- 
določitev predelov (zimovališč, gnezdišč) za nemoten razvoj
prostoživečih živali, 
- 
uskladitev številčnosti rastlinojede divjadi z okoljem, ki bo omogočala
naravno obnovo gozdov z rastiščem primernimi drevesnimi vrstami, zlasti na
jelovo – bukovih rastiščih, 
- 
premene propadajočih kostanjevih sestojev; 
Č)   na podlagi ciljev ter usmeritev načrtovani
ukrepi za obdobje 2001–2010 naslednji: 
- 
najvišji možni posek 4.508.012 m3, od tega 2.367.822 m3
iglavcev in 2.140.190 m3 listavcev, 
- 
gojitvena dela, potrebna za ohranitev in razvoj gozdov, na površini
16.742,4 ha, 
- 
nega mlajšega drogovnjaka na površini 1.332,5 ha, 
- 
dela varstva gozdov pred žuželkami in divjadjo v obsegu 8.883 delovnih
dni ter ostalega varstva v obsegu 1.270 delovnih dni, 
- 
nega habitatov prosto živečih živali z vzdrževanjem grmišč in travinj,
vodnih virov v gozdu ter postavljanjem valilnic v obsegu 862 delovnih dni, 
- 
gradnja gozdnih vlak v dolžini 250 km, 
- 
gradnja gozdnih cest v dolžini 20 km. 
Cilji, usmeritve in ukrepi so v GGN GGO
Ljubljana določeni tudi na nivoju gospodarskih razredov.
4. člen
Pri izdelavi gozdnogospodarskih načrtov gozdnogospodarskih
enot Mokrec, Polje, Vače, Litija–Šmartno, Preserje-Rakitna, Ivančna Gorica,
Polšnik, Primskovo, Hrastnik, Ljubljana, Ig, Polhov Gradec, Bistra–Borovnica,
Dobovec–Kum, Trbovlje–Zagorje, Vrhnika, Dobrova, Domžale, Žiri, Blagovica,
Tuhinj–Motnik, Logatec, Rovte, Kamniška Bistrica, Dol–Moravče, Kamnik in
Medvode v obdobju 2003–2010 se morajo upoštevati cilji, usmeritve in ukrepi iz
prejšnjega člena. 
Zavod za gozdove Slovenije mora preveriti
skladnost ciljev, usmeritev in ukrepov, določenih v gozdnogospodarskih načrtih
iz 2. člena tega odloka, katerim veljavnost poteče v letih 2006 do 2009, v
gozdnogospodarskih načrtih gozdnogospodarskih enot Ravnik in Čemšenik-Kolovrat
z začetkom veljavnosti v letu 2001 ter v gozdnogospodarskem načrtu gozdnogospodarske
enote Grosuplje z začetkom veljavnosti v letu 2002, s cilji, usmeritvami in
ukrepi iz prejšnjega člena, ter v primeru ugotovljenih neskladnosti najpozneje
v sedmem letu veljavnosti teh načrtov vložiti pobudo za njihovo spremembo pri
ministrstvu, pristojnem za gozdarstvo.
5. člen
Po en izvod GGN GGO Ljubljana je na vpogled
na Zavodu za gozdove Slovenije, Večna pot 2, Ljubljana, Zavodu za gozdove
Slovenije, Območna enota Ljubljana, Tržaška 2, Ljubljana, v Gozdarski knjižnici
Gozdarskega inštituta Slovenije in Biotehniške fakultete, Oddelka za gozdarstvo
in obnovljive gozdne vire, Večna pot 2, Ljubljana, ter na Ministrstvu za
kmetijstvo, gozdarstvo in prehrano, Dunajska cesta 56-58, Ljubljana, kjer se
nahaja tudi dokumentacija v zvezi s postopkom sprejemanja GGN GGO Ljubljana.
6. člen
Ta odlok začne veljati naslednji dan po
objavi v Uradnem listu Republike Slovenije.
Št. 321-09/2003-5
Ljubljana, dne 10. julija 2003.
EVA 2003–2311-0177
Vlada Republike Slovenije
mag. Anton Rop l. r.
Predsednik