1. člen
(vsebina)
S to uredbo se določajo območja v Republiki
Sloveniji, upravičena do regionalne pomoči in intenzivnosti regionalne pomoči
na posameznih upravičenih območjih.
2. člen
(karta regionalne pomoči)
(1) Karta regionalne pomoči je seznam
upravičenih območij za dodeljevanje regionalne pomoči. Regionalna pomoč je
vrsta državne pomoči za pospeševanje gospodarskega razvoja območij v Evropski
uniji (v nadaljnjem besedilu: EU) z omejenimi možnostmi, ki je na podlagi člena
107(3)(a)(c) Pogodbe o delovanju Evropske unije združljiva z notranjim trgom
EU.
(2) Kot karta regionalne pomoči se
določi celotno ozemlje Republike Slovenije.
(3) Območje »a« je območje, kjer so
gospodarske razmere izjemno neugodne v primerjavi z EU kot celoto. Kot območja
»a« se na karti regionalne pomoči določi celotno ozemlje teritorialne enote
NUTS 2 SI01 Vzhodna Slovenija.
(4) Območje »c« je območje, kjer so
gospodarske razmere neugodne, vendar manj kot v primerjavi z območji »a«. Kot
območja »c« na karti regionalne pomoči se določi celotno ozemlje teritorialne
enote NUTS 2 SI02 Zahodna Slovenija.
(5) Karta regionalne pomoči velja do
31. decembra 2021.
3. člen
(določitev intenzivnosti regionalne pomoči
na podlagi regionalne karte)
(1) Bruto ekvivalent nepovratnih
sredstev je diskontirana vrednost pomoči, izražena kot odstotek diskontirane
vrednosti upravičenih stroškov, kot se izračuna v času dodelitve pomoči na
podlagi referenčne mere, uporabljene v času dodelitve.
(2) Intenzivnost regionalne pomoči na
območju »a« ne sme presegati 25 % bruto ekvivalenta nepovratnih sredstev.
(3) Intenzivnost regionalne pomoči na
območju »c« ne sme presegati 15 % bruto ekvivalenta nepovratnih sredstev do
31. decembra 2017 in 10 % bruto ekvivalenta nepovratnih sredstev od
1. januarja 2018 do 31. decembra 2021.
(4) Največje intenzivnosti pomoči iz
prejšnjih dveh odstavkov se lahko povečajo za največ 20 odstotnih točk za mala
podjetja in za največ 10 odstotnih točk za srednja podjetja.
(5) Velik naložbeni projekt je začetna
naložba z upravičenimi stroški, ki presegajo 50 milijonov eurov, izračunano na
podlagi cen in menjalnih tečajev na dan dodelitve pomoči. Največja intenzivnost
pomoči za velike naložbene projekte bo prilagojena v skladu z določili smernic
EU. Povečane intenzivnosti pomoči za mala in srednja podjetja iz prejšnjega
odstavka se ne bodo uporabljale za pomoč, odobreno za velike naložbene
projekte.
(6) Intenzivnost
regionalne državne pomoči za konkreten projekt se določi na podlagi določb tega
člena ter drugih pogojev in omejitev iz Uredbe Komisije (EU) št. 651/2014 z dne
17. junija 2014 o razglasitvi nekaterih vrst pomoči za združljive z
notranjim trgom pri uporabi členov 107 in 108 Pogodbe o Evropski uniji (UL L
št. 187 z dne 26. 6. 2014, str. 1), nazadnje spremenjene z
Uredbo Komisije (EU) 2020/972 z dne 2. julija 2020 o spremembi Uredbe (EU)
št. 1407/2013 v zvezi s podaljšanjem njene veljavnosti in o spremembi
Uredbe (EU) št. 651/2014 v zvezi s podaljšanjem njene veljavnosti in ustreznimi
prilagoditvami (UL L št. 215 z dne 7. 7. 2020, str. 3), (v nadaljnjem
besedilu: Uredba 651/2014/EU), Smernic o regionalni državni pomoči za obdobje
2014–2020 (UL C št. 209 z dne 23. 7. 2013, str. 1) ter Uredbe o
dodeljevanju regionalnih državnih pomoči ter načinu uveljavljanja regionalne
spodbude za zaposlovanje ter davčnih olajšav za zaposlovanje in investiranje
(Uradni list RS, št. 93/14, 77/16 in 14/18).

Uredba o karti regionalne pomoči za obdobje
2014–2020 (Uradni list RS, št. 103/13) vsebuje naslednji končni določbi:
»KONČNI DOLOČBI
4. člen
(prenehanje
veljavnosti)
Z dnem uveljavitve te uredbe prenehata
veljati 3. in 4. člen Uredbe o dodeljevanju regionalnih državnih pomoči (Uradni list RS, št. 72/06, 70/07, 99/08, 17/09, 20/11
– ZSRR-2 in 8/12).
5. člen
(začetek
veljavnosti)
Ta uredba začne veljati 1. julija
2014.«.

Uredba o spremembah Uredbe o karti regionalne
pomoči za obdobje 2014–2020 (Uradni list RS, št. 173/20) vsebuje naslednjo končno določbo:
»KONČNA DOLOČBA
3. člen
Ta uredba začne veljati 1. januarja 2021.«.