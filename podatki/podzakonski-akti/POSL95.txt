1. člen
(1) S tem poslovnikom se ureja način
dela in organizacija Državnotožilskega sveta (v nadaljnjem besedilu: svet).
(2) Za izvajanje tega poslovnika skrbi
predsednik sveta.
2. člen
Sedež sveta je v Ljubljani, Trg OF 13.
3. člen
Svet ima pečat, v katerem se v sredini
nahaja grb Republike Slovenije, okrog njega je napis »Republika Slovenija«, v
spodnjem delu pa napis »Državnotožilski svet«.
4. člen
(1) Svet predstavlja predsednik sveta
(v nadaljevanju: predsednik), v njegovi odsotnosti pa ga nadomešča podpredsednik
sveta (v nadaljevanju: podpredsednik).
(2) Predsednik lahko pooblasti člana
sveta (v nadaljevanju: član) ali vodjo strokovne službe sveta, da v posameznem
primeru predstavlja svet.
(3) V poslovniku uporabljeni izrazi,
zapisani v moški obliki, se uporabljajo za osebe obeh spolov.
5. člen
(1) Predsednika in podpredsednika
izvolijo člani izmed sebe z dvotretjinsko večino glasov vseh članov s tajnim glasovanjem.
(2) Volitve predsednika in
podpredsednika se opravijo zadnji mesec pred potekom dvoletnega mandata, ter na
konstitutivni seji sveta.
(3) Predsednik oziroma podpredsednik
opravljata funkcijo do izvolitve novega predsednika oziroma podpredsednika.
6. člen
Predsednik sveta opravlja in izvršuje
naslednje naloge:
-      
koordinira in vodi delo sveta,
-      
sklicuje, vodi in soodloča na sejah sveta,
-      
podpisuje odločbe, sklepe in zapisnike sveta,
-      
predstavlja svet v postopkih odločanja pred državnimi organi,
-      
brez omejitev zastopa svet v sodnih postopkih,
-      
skrbi za sodelovanje z drugimi državnimi organi,
-      
skrbi za sodelovanje z organi iz tujih držav, ki imajo enake ali podobne
pristojnosti kot svet,
-      
v okviru dejavnosti sveta skrbi za sodelovanje z mednarodnimi
organizacijami,
-      
opravlja druge naloge v skladu z Ustavo, zakoni, tem poslovnikom in
drugimi akti sveta.
7. člen
(1) Seje sveta sklicuje predsednik, v
njegovi odsotnosti pa podpredsednik.
(2) Na pisno zahtevo najmanj štirih
članov sveta ali generalnega državnega tožilca je predsednik dolžan sklicati
sejo najpozneje v osmih dneh po prejemu zahteve.
(3) Član sveta lahko predlaga
predsedniku sveta, da uvrsti določeno zadevo na dnevni red naslednje seje. Če
predsednik sveta zadeve ne uvrsti na dnevni red, o tem odloči svet.
(4) Seje sveta so praviloma prvi
ponedeljek v mesecu.
(5) Pri posamezni točki dnevnega reda,
kjer so vabljene druge osebe, člani sveta iz vrst državnih tožilcev nosijo službeno
oblačilo.
8. člen
(1) Predsednik sveta po prejemu
gradiva iz pristojnosti sveta odloči o uvrstitvi posamezne zadeve na dnevni red
sveta.
(2) Vodja strokovne službe v skladu s
tem sestavi predlog dnevnega reda seje sveta in pripravi gradivo za sejo.
(3) Gradivo pošlje z vabilom in
predlogom dnevnega reda članom sveta in generalnemu državnemu tožilcu praviloma
najmanj pet dni pred datumom, za katerega je sklicana seja.
(4) Svet k obravnavanju zadev
državnotožilske ali pravosodne uprave, imenovanja vodij in namestnikov vodij
okrožnih državnih tožilstev, skupnega letnega poročila, predlogov zakonov in
predloga skupnega finančnega načrta za državna tožilstva povabi ministra
pristojnega za pravosodje, ki ima pravico udeležiti se seje ter dati svoja
stališča in predloge o obravnavanih zadevah.
(5) Svet lahko k obravnavanju vprašanj
iz svoje pristojnosti povabi predstavnike sodišč in drugih državnih organov,
institucij, društev in drugih nevladnih organizacij, ki delujejo na posameznih
področjih, povezanih z izvrševanjem pristojnosti državnih tožilstev.
(6) Rok iz tretjega odstavka velja
tudi za vabila drugim osebam, ki so vabljene na sejo.
(7) Izjemoma se lahko na dnevni red
seje uvrsti nujna zadeva brez gradiva ali z nepopolnim gradivom.
(8) Predsednik ali član sveta lahko
predlagata uvrstitev zadeve na dnevni red seje na sami seji.
(9) O uvrstitvi zadeve iz sedmega in
osmega odstavka na dnevni red odloča svet.
9. člen
(1) Svet odloča na sejah.
(2) Na sejah so navzoči predsednik,
podpredsednik in člani sveta, vodja strokovne službe in zapisnikar, lahko pa
tudi generalni državni tožilec, ter vabljene osebe in predstavniki državnih
organov in organizacij iz četrtega in petega odstavka 8. člena Poslovnika.
(3) Svet je sklepčen, če je na seji
navzočih najmanj šest članov.
(4) Za odločanje o zadevah, za katere
se po tem Poslovniku zahteva dvotretjinska večina vseh članov mora biti na seji
navzočih najmanj sedem članov.
10. člen
(1) Predsednik vodi sejo in skrbi za
njen nemoten potek.
(2) Predsednik najprej ugotovi
udeležbo na seji in sklepčnost.
(3) Po ugotovitvi sklepčnosti svet
odloča o predlaganem dnevnem redu seje.
(4) Kot prva točka dnevnega reda seje
se obravnava in potrdi zapisnik prejšnje seje sveta, razen če ni bil potrjen na
korespondenčni seji.
(5) Med sejo lahko predsednik iz
utemeljenih razlogov spremeni vrstni red obravnavanja posameznih točk dnevnega
reda.
(6) Predsednik lahko med sejo pred
dokončnim odločanjem umakne točko z dnevnega reda.
11. člen
(1) Predsednik na kratko predstavi
vsebino posamezne točke dnevnega reda, lahko pa za to pooblasti vodjo strokovne
službe.
(2) V razpravi daje predsednik besedo
članom sveta in vabljenim osebam.
(3) Predsednik sklene razpravo, ko
ugotovi, da ni več priglašenih k razpravi.
12. člen
(1) Po sklenjeni razpravi o posamezni
točki dnevnega reda predsednik predlaga sklep, o katerem se glasuje.
(2) Glasovanje je lahko predhodno ali
dokončno, o čemer odloča predsednik pred glasovanjem. Pri dokončnem glasovanju
član ni vezan na odločitev, ki jo je izrazil ob predhodnem glasovanju.
Predhodno glasovanje ni možno pri odločanju o kadrovskih zadevah.
(3) Predsednik lahko po predhodnem glasovanju
o posamezni točki to umakne z dnevnega reda.
13. člen
(1) Svet sprejema odločitve z javnim
ali tajnim glasovanjem. Pred glasovanjem lahko član sveta obrazloži svoj glas.
(2) Svet z dvotretjinsko večino vseh
članov sprejme poslovnik sveta, Akt o notranji organizaciji in sistemizaciji
delovnih mest Državnotožilskega sveta in odloča o podajanju predloga za
imenovanje generalnega državnega tožilca, o sprejetju meril za kakovost dela, o
mnenju k skupnemu letnemu poročilu in o dokončnem mnenju iz 33. člena ZDT-1.
(3) O ostalih vprašanjih sprejema svet
odločitev z večino glasov vseh članov.
(4) Obravnava o kadrovskih zadevah je
zaprta za javnost. Glasovanje o kadrovskih zadevah je tajno, glasuje pa se z
glasovnicami. Vsebino glasovnice določi svet s posebnim sklepom. Po izvedenem
tajnem glasovanju se glasovnice in zapisnik o glasovanju zaprejo v kuverto in
zapečatijo.
(5) Svet lahko z dvotretjinsko večino
glasov vseh članov odloči, da je obravnavanje posamične točke zaprto za javnost
ali da se o posamični točki dnevnega reda glasuje tajno.
(6) V primeru izločitve posameznega
člana, se računata polovica oziroma dve tretjini glasov od skupnega števila
preostalih članov sveta.
14. člen
(1) Za državne tožilce izdela
svet oceno državnotožilske službe vsaka tri leta, pred tem časom pa na zahtevo
generalnega državnega tožilca, pristojnega vodje državnega tožilstva ali
državnega tožilca samega. V prvih treh letih opravljanja državnotožilske službe
se izdela ocena vsako leto.
(2) Svet pozove vodje posameznih
državnih tožilstev, da po sprejetju letnega razporeda dela predložijo svetu
seznam državnih tožilcev, ki v naslednjem koledarskem letu izpolnijo pogoje iz
prvega odstavka tega člena.
(3) Za potrebe izdelave ocene
državnotožilske službe predsednik sveta pozove generalnega državnega tožilca,
da odredi delni strokovni pregled za posameznega tožilca. Poročilo z mnenjem
pregledovalca se posreduje svetu v roku 45 dni po odreditvi pregleda.
(4) Svet za potrebe izdelave ocene
pridobi tudi druge potrebne podatke, mnenja vodij državnih tožilstev, skupaj z
morebitnimi pripombami državnega tožilca ter dostopa do podatkov v skladu z
106. členom ZDT-1.
15. člen
(1) Mnenje o razvrstitvi
kandidatov za prosto mesto državnega tožilca (četrti odstavek 32. člena ZDT-1)
svet opravi tako, da v prvem krogu glasovanja najprej odloča o tem ali je
posamezni kandidat primeren.
(2) Kandidat, katerega pet članov
sveta oceni za neprimernega, je izločen iz nadaljnjega razvrščanja.
(3) V drugem krogu vsak član sveta k
imenu in priimku primernih kandidatov obkroži številko, ki pomeni mesto, na
katero ga uvrsti.
(4) Na prvo mesto se razvrsti tisti
kandidat, ki ga na to mesto razvrsti najmanj pet članov sveta.
(5) Če noben kandidat ni razvrščen na
prvo mesto, se opravi tretji krog glasovanja o tistih dveh kandidatih, ki imata
najvišje število točk, pri čemer se vsaka razvrstitev na prvo mesto točkuje z
dvema točkama, razvrstitev na drugo mesto pa z eno točko. Če več kandidatov na
prvem ali drugem mestu doseže enako število točk, se o teh kandidatih glasuje
ponovno.
(6) Na enak način se opravi glasovanje
za vsako naslednje mesto.
(7) V primeru več razpisanih prostih
mest, so na ta mesta uvrščeni kandidati po vrstnem redu razvrstitve.
16. člen
(1) Član ne more sodelovati pri
odločanju kadar svet podaja mnenja o predlogih za imenovanje državnih tožilcev,
izdeluje ocene državnotožilske službe in odloča o napredovanju državnih
tožilcev, podaja predlog za imenovanje generalnega državnega tožilca in mnenje
k imenovanju njegovega namestnika ter imenuje vodje okrožnih državnih tožilstev
in njihove namestnike, odloča o premestitvah in dodelitvah državnih tožilcev,
odloča o nezdružljivosti funkcije državnega tožilca, daje mnenje o izvedbi
pravosodnega nadzora, predlaga ali zahteva odpravo kršitve oziroma odpravi
kršitev, s katero je bila prizadeta samostojnost državnega tožilca, imenuje in
razrešuje disciplinske organe:
-      
če se odloča o njegovi kandidaturi ali če je s kandidatom oziroma
državnim tožilcem, o katerem se sprejema mnenje ali odločitev, v krvnem
sorodstvu v ravni vrsti, v stranski vrsti do četrtega kolena ali je z njim v
zakonu, izvenzakonski zvezi ali svaštvu do drugega kolena, ne glede na to, ali
je zakonska zveza prenehala,
-      
v drugih primerih in okoliščinah, kadar tako določi svet.
(2) Odločitev o predlogu za izločitev
člana se v obliki sklepa zapiše v zapisnik o seji sveta.
17. člen
(1) O sejah sveta se piše zapisnik v
skrajšani obliki. Posamičnih mnenj pri obravnavi in glasovanju o kadrovskih
zadevah se ne zapisuje, razen če to zahteva član sveta, ki je podal svoje
mnenje.
(2) Zapisnik vsebuje podatke o kraju,
datumu in zaporedni številki seje, imenih navzočih, zadevah, ki jih je obravnaval
svet, sprejeta stališča, mnenja in sklepe sveta. Zapisnik vsebuje tudi ločeno
mnenje, če član sveta, ki ga je izrazil, tako želi.
(3) Zapisnik se praviloma pošlje
članom sveta najkasneje pet dni po končani seji. Na zapisnik lahko člani podajo
pripombe. Če člani pripomb ne podajo se lahko zapisnik potrdi na korespondenčni
seji. Če ima član sveta pripombe na zapisnik, o pripombah odloči svet na
naslednji seji sveta, kjer ga po obravnavi pripomb svet potrdi.
(4) Tekst povzetka zapisnika pred
koncem vsake seje sprejme svet in ga objavi na svoji spletni strani.
18. člen
(1) Člani sveta in ostali navzoči so
dolžni varovati tajnost in zaupnost vseh osebnih in drugih podatkov, do katerih
javnost nima dostopa, v skladu z zakonodajo s področja varnosti osebnih
podatkov ter dostopa do informacij javnega značaja.
(2) Podatke, ki se nanašajo na
postopek obravnave kadrovskih zadev, mnenj in stališč posameznih članov sveta v
zvezi s kadrovskimi zadevami, so člani sveta in ostali navzoči dolžni varovati
kot tajnost.
(3) Predsednik sveta lahko dovoli
dostop do vsebine osebnih in drugih podatkov iz evidenc, odločb in zapisnikov
sveta posameznikom, na katere se podatki nanašajo ter drugim osebam, ki
izkažejo pravni interes, če to ne škoduje interesom postopkov, tajnosti
postopkov ali zasebnosti oseb.
(4) Vpogled se opravi pod nadzorom
pooblaščenega delavca strokovne službe sveta. Vsak takšen dostop do podatkov se
zabeleži v informacijski sistem sveta.
19. člen
(1) O odločitvah in stališčih
sveta obvešča državna tožilstva in javnost predsednik, po njegovem pooblastilu
pa član, ki ga določi svet ali vodja strokovne službe.
(2) Predsednik lahko zaradi obveščanja
javnosti o delu sveta skliče tiskovno konferenco.
20. člen
(1) V primerih, ko ni mogoče
pravočasno sklicati seje in gre za manj pomembno zadevo ali nujno zadevo, lahko
svet odloči o zadevi iz svoje pristojnosti na korespondenčni seji.
(2) Korespondenčno sejo skliče
predsednik, v njegovi odsotnosti pa podpredsednik. V primerih, ko predsednik in
podpredsednik nista dosegljiva, lahko korespondenčno sejo skliče člana sveta
ali vodja strokovne službe.
(3) V primerih iz prejšnjih odstavkov
se pošlje članom gradivo in predlog, o katerem glasujejo, v pisni obliki po elektronski
pošti ali po telefonu.
(4) Člani najprej glasujejo o tem ali
se strinjajo s sklicem korespondenčne seje, nato pa o predlaganem sklepu.
Sklepa sta sprejeta, če je zanju glasovala potrebna večina članov.
(5) O korespondenčni seji se sestavi
zapisnik, predsednik pa o sklepih obvesti člane na prvi naslednji redni seji.
21. člen
Svet ima svojo spletno stran, na kateri
objavlja odločitve, ki se nanašajo na položaj, pravice in dolžnosti državnih
tožilcev, ter sprejeta stališča, mnenja in sklepe sveta.
22. člen
(1) Strokovna in administrativna dela
za svet opravlja strokovna služba Državnotožilskega sveta.
(2) Za vodjo strokovne službe
Državnotožilskega sveta je lahko dodeljen državni tožilec z nazivom višjega ali
vrhovnega državnega tožilca.
(3) Naloge strokovne službe so
določene v Aktu o notranji organizaciji in sistemizaciji delovnih mest
Državnotožilskega sveta.
23. člen
(1) Za
udeležbo na seji pripada podpredsedniku in članom sveta sejnina v višini 100
EUR bruto, predsedniku 130 EUR bruto, za udeležbo na dopisni seji pa v višini
80 odstotkov redne sejnine. Če zaradi predsednikove odsotnosti vodi sejo
podpredsednik, je ta upravičen do sejnine v enaki višini, kot bi jo prejel
predsednik, če bi vodil sejo.
(2) Sejnina
se izplačuje enkrat mesečno.
(3) Člani sveta imajo pravico do povračila
stroškov v skladu z veljavno zakonodajo.
23.a člen
Komisija za etiko in integriteto (v
nadaljevanju Komisija):
-      
sprejema načelna mnenja glede ravnanj, ki pomenijo kršitev Kodeksa
državnotožilske etike (v nadaljevanju Kodeks);
-      
izdaja priporočila za spoštovanje pravil državnotožilske etike in
integritete v skladu s Kodeksom;
-      
sprejema smernice s področja državnotožilske etike in integritete v
skladu s Kodeksom;
-      
v sodelovanju s Centrom za izobraževanje v pravosodju skrbi za
izobraževanje in usposabljanje državnih tožilcev na področju državnotožilske
etike in integritete.
23.b člen
Komisijo sestavljajo trije državni tožilci.
Člane Komisije imenuje Državnotožilski svet
za dobo šest let z možnostjo ponovnega imenovanja: dva člana imenuje izmed
kandidatov, ki jih s kratko utemeljitvijo predlagajo državna tožilstva preko
vodij na poziv Državnotožilskega sveta, enega pa izmed članov Državnotožilskega
sveta.
Člani Komisije ne smejo biti niti ne smejo
postati člani organov, ki so pristojni za ocenjevanje državnotožilske službe
ali za vodenje in odločanje v disciplinskih postopkih.
23.c člen
Članu Komisije za področje etike in
integritete preneha funkcija pred potekom mandata:
1.    
če mu je izrečena disciplinska sankcija;
2.    
če Državnotožilski svet s pravnomočno oceno tožilske službe ugotovi, da
državni tožilec ne ustreza tožilski službi ali ne izpolnjuje pogojev za
napredovanje;
3.    
če Komisija oceni, da je s svojimi ravnanji kršil Kodeks;
4.    
če mu preneha državnotožilska funkcija ali je razrešen;
5.    
z odstopom;
6.    
s potekom mandata člana Državnotožilskega sveta.
Državnemu tožilcu, ki ga Državnotožilski
svet izmed predlaganih kandidatov imenuje namesto člana Komisije, ki mu je
funkcija prenehala, poteče mandat z iztekom mandata državnega tožilca, katerega
je nadomestil.
23.d člen
Člani Komisije izmed sebe izvolijo
predsednika in namestnika predsednika za dobo dveh let z možnostjo ponovne
izvolitve.
23.e člen
Komisija na podlagi prejetih predlogov
odloči, katere zadeve bo sprejela v obravnavo. O sklepu, da predloga ne bo
obravnavala, predlagatelja obvesti s kratko obrazložitvijo.
Komisija vselej obravnava predloge članov
Komisije, Državnotožilskega sveta, generalnega državnega tožilca RS in
ministra, pristojnega za pravosodje, ter v primeru, ko na podlagi danega
predloga ne sprejme mnenja, priporočila ali smernic, predlagatelja obvesti s
kratko obrazložitvijo.
Potem, ko Komisija sprejme sklep o
obravnavanju zadeve, mora državnega tožilca, katerega ravnanje bo obravnavala,
seznaniti s predlogom preko vodje in ga pozvati, da v 15-ih dneh pisno
predstavi svoje stališče. Državnemu tožilcu mora na njegov predlog ali na
predlog člana Komisije omogočiti tudi ustno predstavitev tega stališča na seji
Komisije.
23.f člen
Komisija je sklepčna, če sta na seji
navzoča dva člana Komisije.
Sklep je sprejet, če zanj glasujeta najmanj
dva člana Komisije.
Komisija objavi sprejeta načelna mnenja,
priporočila in smernice na spletnih straneh Vrhovnega državnega tožilstva RS in
Državnotožilskega sveta. Državnotožilski svet jih lahko upošteva pri izdelavi
ocene tožilske službe.
Delo v Komisiji je častno, člani pa so
upravičeni do povračila potnih stroškov.«

Poslovnik Državnotožilskega sveta (Uradni list
RS, št. 106/11) vsebuje naslednje prehodne
določbe:
»PREHODNE DOLOČBE
24. člen
Do organiziranja strokovne službe
Državnotožilskega sveta ureja spletno stran sveta Strokovno informacijski
center Vrhovnega državnega tožilstva, finančno računovodsko poslovanje sveta pa
finančno računovodska služba Vrhovnega državnega tožilstva.
25. člen
Nedokončani postopki iz sklica prejšnjega
Državnotožilskega sveta se dokončajo po dosedanjih predpisih, razen načina
glasovanja, ki se opravi po tem poslovniku.
26. člen
(1) Z dnem, ko začne veljati ta
Poslovnik, preneha veljati Poslovnik državnotožilskega sveta (Uradni list RS,
št. 34/03 in 97/10).
(2) Ta Poslovnik začne veljati
naslednji dan po objavi v Uradnem listu Republike Slovenije.«.

Sprememba Poslovnika Državnotožilskega sveta
(Uradni list RS, št. 9/12) dodaja 27. člen poslovnika tako, da
se glasi:
»27. člen
Zaradi omejitev učinkov finančne krize se
sejnine znižujejo za 50% v obdobju do 31. decembra 2012.«;
ter vsebuje naslednjo končno določbo:
»3. člen
Ta sprememba začne veljati naslednji dan po
objavi v Uradnem listu Republike Slovenije.«.

Spremembe in dopolnitve Poslovnika
Državnotožilskega sveta (Uradni list RS, št. 53/15)
vsebujejo naslednjo končno določbo:
»3. člen
Ta sprememba začne veljati naslednji dan po
objavi v Uradnem listu Republike Slovenije.«.