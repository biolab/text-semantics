I. SPLOŠNA DOLOČBA
1. člen
S tem pravilnikom se določa program in način opravljanja
strokovnih izpitov inženirjev in drugih oseb, ki opravljajo inženirske storitve
in druga strokovna dela pri graditvi objektov – projektiranju in z njim
povezanim tehničnim svetovanjem, gradnjah oziroma izvajanju del in
urbanističnem načrtovanju.
II. PROGRAM IZPITOV
2. člen
Strokovni izpit (v nadaljnjem besedilu: izpit) obsega splošni
in posebni del ter se opravlja po programih, predpisanih s tem pravilnikom.
3. člen
(1) Program splošnega dela izpita je enak za vse kandidate.
(2) Program posebnega dela izpita je prilagojen stopnji
strokovne izobrazbe in delom ter nalogam, ki jih kandidati opravljajo.
4. člen
Program splošnega dela izpita, ki ga kandidat opravlja ustno,
obsega poznavanje predpisov in pravil dobre prakse s področij:
1.     
temeljnih načel organizacije državne uprave, lokalne samouprave in
zborničnega sistema,
2.     
urejanja prostora, naselij in graditve objektov,
3.     
varstva okolja, varovanja zdravja in življenja ljudi, varstva pred
požarom, varstva pred naravnimi in drugimi nesrečami in varstva pri delu,
4.     
standardizacije in tehničnih predpisov in
5.     
investicijskih procesov, vodenja projektov oziroma projektnega vodenja,
gospodarnosti investicij, stroškov in kalkulacij, obligacijskih razmerij v
zvezi z nepremičninami, gradnjami in rekonstrukcijami objektov, tehničnih
pregledov objektov ter njihovega vzdrževanja.
5. člen
Program posebnega dela izpita, ki ga kandidat opravlja pisno
in ustno, obsega:
1.     
izdelavo pisne naloge s področja, na katerem kandidat dela in je lahko
projekt ali del projekta, analiza, informacija, elaborat, opis določenega
postopka in podobno,
2.     
zagovor pisne naloge, vključno z zagovorom izračunov in drugih izdelkov,
ki so v zvezi s pisno nalogo in
3.     
odgovore na vprašanja o poznavanju:
- 
tehničnih predpisov in standardov, kalkulacij, norm dela, enotnih opisov
del, vrst gradbenih proizvodov in objektov ter z njimi povezanega izpolnjevanja
bistvenih zahtev in norm kakovosti s področja, na katerem kandidat dela,
- 
predpisov o varstvu okolja, varovanju zdravja in življenja ljudi,
varstvu pred požarom, varstvu pred naravnimi in drugimi nesrečami in varstvu
pri delu, ki so v zvezi s področjem, na katerem kandidat dela,
- 
mehanizacije, opreme in postopkov pri gradnji objektov, organizacije
gradbišča, vzdrževanja mehanizacije ter napeljav, naprav in opreme za
tehnološke in druge postopke, ki so v zvezi s področjem, na katerem kandidat dela,
- 
predpisov s področja kmetijskih, gozdnih, vodnih in stavbnih zemljišč,
nepremičninskega poslovanja in evidenc ter javnih naročil, ki so v zvezi s
področjem, na katerem kandidat dela,
- 
predpisov s področja geodetskega, geološkega, geofizikalnega, geotehničnega,
geokemičnega in drugega opazovanja, meritev in kartiranja, prostorskega
planiranja in urbanističnega načrtovanja, arhitektonskega,
krajinsko-arhitektonskega in gradbenega projektiranja, strojnega in
elektrotehničnega projektiranja, projektiranja elektronike, telekomunikacij in
kemijske tehnologije, geotehnološkega in rudarskega projektiranja ter drugega
tehnično-tehnološkega projektiranja in z njim povezanih tehničnih svetovanj, ki
so v zvezi s področjem, na katerem kandidat dela in
- 
izvajanja pripravljalnih del na gradbiščih ter splošnih gradbenih del,
montaže in vgrajevanja strojnih in električnih napeljav, naprav in opreme ter
izvajanja zaključnih gradbenih (obrtniških) del, ki so v zvezi s področjem, na
katerem kandidat dela.
6. člen
(1) Področja iz prejšnjega člena, na katerih opravljajo
kandidati posebni del izpita, se razvrščajo po strokah, kjer je znotraj vsake
stroke lahko več različnih smeri, na katerih področju kandidat dela (v
nadaljnjem besedilu: področje opravljanja inženirske storitve).
(2) Stroke iz prejšnjega odstavka so:
1.     
arhitekturna, krajinsko-arhitekturna in urbanistična stroka,
2.     
gradbena stroka,
3.     
elektrotehnična stroka,
4.     
stroka s področja elektronike in telekomunikacij,
5.     
strojniška stroka,
6.     
geotehnološko-rudarska stroka,
7.     
kemijsko-tehnološka stroka in
8.     
druge tehnično-tehnološke stroke.
(3) Področja opravljanja inženirskih storitev posamezne
stroke iz prejšnjega odstavka se določajo v skladu s predpisi, ki urejajo
standardno klasifikacijo poklicev.
7. člen
(1) Inženirska zbornica Slovenije (v nadaljnjem besedilu:
zbornica) vodi seznam slovenske strokovne literature in predpisov, ki se
nanašajo na programe izpitov ter kandidatom posreduje ustrezne informacije.
(2) V skladu s svojimi pravili poslovanja in statutom
zbornice lahko upravni odbor zbornice (v nadaljnjem besedilu: pristojni organ
zbornice) tudi organizira oziroma skrbi za izvedbo pripravljalnih tečajev za
kandidate, ki nameravajo opravljati izpit. Pripravljalni tečaji se organizirajo
ločeno za posamezne stroke iz prejšnjega člena.
III. IZPITNE KOMISIJE
8. člen
(1) Kandidati opravljajo izpit pred komisijo za strokovne
izpite (v nadaljnjem besedilu: izpitna komisija).
(2) Izpitnih komisij je toliko, kot je strok iz drugega
odstavka 6. člena tega pravilnika.
(3) Vsaka izpitna komisija ima
predsednika in dva člana, od katerih je eden izpraševalec za splošni del
izpita, drugi pa za posebni del izpita. Člani izpitnih komisij so dolžni
nadzorovati opravljanje pisnega dela izpita.
9. člen
(1) Izpitno komisijo (predsednika in člane) z odločbo imenuje
pristojni organ zbornice, na predlog ustrezne matične sekcije.
(2) V odločbi se tudi določi, s katerih področij inženirskih
storitev stroke, za katero je izpitna komisija imenovana, lahko izprašujejo
posamezni izpraševalci.
10. člen
(1) Predsednik in član izpitne komisije, ki je zadolžen za
posebni del izpita, morata imeti najmanj visoko strokovno izobrazbo tiste
stroke, za katero je v skladu z drugim odstavkom prejšnjega člena izpitna
komisija imenovana, najmanj deset let delovnih izkušenj v svoji stroki in
opravljen izpit.
(2) Član izpitne komisije, ki je zadolžen za splošni del
izpita, mora izpolnjevati pogoje iz prejšnjega odstavka, lahko pa je tudi
diplomirani pravnik s pravosodnim izpitom in z najmanj tremi leti delovnih
izkušenj na področju graditve objektov.
11. člen
(1) Organizacijska in tehnična opravila za izpitne komisije
zagotavlja in opravlja tista služba zbornice, ki je v skladu s statutom
zbornice zadolžena za opravljanje javnih pooblastil zbornice (v nadaljnjem
besedilu: pristojna služba zbornice).
(2) Izpitnim komisijam se zagotavlja pogoje za njihovo
delovanje v skladu s pravili o delu izpitnih komisij, ki jih v skladu s
statutom zbornice sprejema pristojni organ zbornice.
(3) Za vsako področje strok iz 6. člena tega pravilnika zbornica
zagotavlja opravljanje izpita vsaj dvakrat na leto.
(4) Zbornica objavi za celo leto vnaprej roke za opravljanje
izpitov.
IV. PRIJAVA K IZPITU
12. člen
(1) Kandidat, ki želi opravljati izpit, vloži najmanj 20 dni
pred željenim rokom prijavo pristojni službi zbornice. V prijavi mora navesti
iz katere stroke in področja opravljanja inženirskih storitev želi opravljati
izpit ter željeni rok za opravljanje izpita. Prijavi mora kandidat priložiti
tudi dokazila o strokovni izobrazbi in delovnih izkušnjah.
(2) Za delovne izkušnje iz prejšnjega odstavka se šteje za
delavce z visoko in višjo strokovno izobrazbo tehnične smeri dve leti dela v
stroki, za delavce s končano srednjo šolo tehnične smeri pa tri leta dela v
stroki.
13. člen
(1) Če so dokazila iz prejšnjega člena nepopolna, mora
zbornica v roku petnajst dni po prejemu kandidatove prijave zahtevati dopolnila
in kandidat jih mora dopolniti v osmih dneh. Če kandidat v tem roku dokazil ne
dopolni, se šteje, da je kandidat od prijave odstopil.
(2) Če zbornica ne zahteva dopolnitve, se šteje, da je
prijava na izpit popolna.
14. člen
(1) Kandidat, ki je že opravil izpit po tem pravilniku in je
z nadaljnjim izobraževanjem dosegel naslednjo stopnjo strokovne izobrazbe, se
lahko prijavi ponovno k izpitu (v nadaljnjem besedilu: dopolnilni izpit) eno
leto po tako pridobljeni izobrazbi.
(2) Kandidat, ki je že opravil izpit po tem pravilniku za
določeno področje opravljanja inženirskih storitev posamezne stroke iz drugega
odstavka 6. člena tega pravilnika in je dosegel izobrazbo druge stroke ter
namerava opraviti izpit še za kakšno drugo področje inženirskih storitev
oziroma stroko, se lahko prijavi k dopolnilnemu izpitu, ko ima najmanj enoletne
delovne izkušnje v tej stroki.
(3) Kandidati iz prejšnjih odstavkov opravljajo pisni del
izpita v celoti, ustni del pa le iz programa posebnega dela izpita, za katerega
izpita še niso opravljali.
14.a člen
(1) Kandidat, ki je vpisan v posebni imenik odgovornih
projektantov pri Inženirski zbornici (v nadaljnjem besedilu: posebni imenik) in
namerava v predpisanem roku opravljati strokovni izpit za izdelovanje
posameznih načrtov (v nadaljnjem besedilu: dopolnilni izpit za projektanta),
vloži najmanj 20 dni pred izpitnim rokom prijavo pristojni službi zbornice. V
prijavi mora navesti, za katero vrsto izdelovanja posameznih načrtov je bil
pred 9. novembrom 1996 imenovan za odgovornega projektanta v skladu s tretjim
odstavkom 28. člena zakona o graditvi objektov (Uradni list SRS, št. 34/84)
oziroma je pred tem datumom kot poklic opravljal dejavnost projektiranja v
skladu z 79. členom navedenega zakona. Prijavi mora kandidat predložiti tudi
dokazila o strokovni izobrazbi in delovnih izkušnjah, za katere se štejejo tudi
referenčna dela.
(2) Kandidati iz prejšnjega odstavka opravljajo pisni del
izpita v celoti, ustni del pa le iz programa posebnega dela izpita.
15. člen
Kandidatu, ki se je prijavil na izpit v skladu s 13., 14.
oziroma prejšnjim členom tega pravilnika in izpolnjuje vse zahtevane pogoje,
zbornica pošlje obvestilo o datumu izpita najmanj 15 dni pred dnem, ki je
določen za opravljanje izpita. Hkrati kandidata tudi obvesti o priporočljivi
strokovni literaturi s področja opravljanja izpita.
V. OPRAVLJANJE IZPITA
16. člen
Kandidati opravljajo najprej pisni del izpita oziroma
izdelajo izpitno nalogo. Ustni del se prične z zagovorom izpitne naloge.
17. člen
Izpit začne predsednik izpitne komisije ali njegov
pooblaščenec tako, da kandidatom pojasni namen in potek izpita.
18. člen
(1) Izpitno nalogo kandidat izdela na tiskovinah z označbo “IZS
– Inženirska zbornica Slovenije”, ki jih prejme na dan pisnega dela izpita.
Velikost tiskovin mora biti najmanj v formatu 21 x 29,7 cm (SIST ISO A4
format). Podrobnejšo obliko in velikost tiskovin za opravljanje izpitne naloge
posameznih strok iz 6. člena tega pravilnika določi pristojni organ zbornice.
(2) Nalogo za pisni del izpita določi član izpitne komisije,
ki ga imenuje predsednik izpitne komisije. Naloga se nanaša na dela in naloge
iz stroke oziroma področja opravljanja inženirskih storitev, za katero kandidat
dela izpit in je prilagojena stopnji njegove strokovne izobrazbe.
(3) Član izpitne komisije, ki je določil nalogo, mora
predsedniku komisije pred začetkom izpita posredovati tematiko pisne naloge.
(4) Pisni del izpita opravlja kandidat pod nadzorstvom
najmanj enega člana izpitne komisije (v nadaljnjem besedilu: mentor). Mentor je
praviloma tisti član izpitne komisije, ki je določil nalogo za pisni del
izpita.
(5) Izpitna naloga se piše in riše z uporabo ustrezne risalne
opreme, ki jo kandidat prinese s seboj na izpit, lahko pa tudi na roko s
tehnično pisavo oziroma risbo.
(6) Kandidat mora oddati pisno nalogo po poteku osmih učnih
ur (360 min) ne glede na to ali je nalogo izdelal do konca.
19. člen
(1) Pisni in ustni del izpita se ne moreta opravljati isti
dan, vendar razmak med njima ne sme biti daljši od petnajstih dni.
(2) Ustni del izpita se prične z zagovorom pisne naloge in
nadaljuje z odgovori na vprašanja o poznavanju specifičnih tem s področja
opravljanja inženirskih storitev, na katerem kandidat dela.
(3) Kandidat, ki ne opravi uspešno zagovora pisne naloge, ne
more nadaljevati splošnega dela izpita in se šteje, da izpita ni opravil.
20. člen
(1) Pisna vprašanja, ki jih postavijo izpraševalci kandidatu
pri ustnem delu izpita, morajo biti taka, da je mogoče iz odgovorov nanje
oceniti kandidatovo znanje.
(2) Po uspešno opravljanjem posebnem delu izpita pristopi
kandidat k splošnemu delu izpita.
21. člen
(1) O poteku izpita se za vsakega kandidata vodi zapisnik.
(2) Zapisnik se piše na obrazcu, ki je v prilogi 1, ki je
sestavni del tega pravilnika.
(3) Zapisnik podpišejo predsednik in člani izpitne komisije.
22. člen
(1) Komisija oceni celotni uspeh kandidata na podlagi ocen iz
posameznih predmetov. Ocena uspeha kandidata je lahko, da “je opravil” ali da
“ni opravil”.
(2) O oceni odloča komisija z večino glasov. Če je število
glasov izenačeno, je odločilen glas predsednika.
23. člen
(1) Kandidatu iz 14. člena
tega pravilnika, ki je opravil izpit, se izda potrdilo o izpitu na obrazcu, ki
je v prilogi 2, ki je sestavni del tega pravilnika.
(2) Kandidatu iz 14.a člena
tega pravilnika, ki je opravil izpit, se izda potrdilo na obrazcu, ki je
identičen obrazcu iz prejšnjega odstavka, s tem da se pred besedama “STROKOVNI
IZPIT” doda beseda “DOPOLNILNI”.
(3) Potrdilo o izpitu podpišeta predsednik izpitne komisije
in predsednik zbornice.
24. člen
(1) Kandidat, ki ni uspešno opravil zagovora pisnega dela
izpita, ponavlja izpit v celoti.
(2) Kandidat, ki sicer uspešno opravi zagovor pisnega dela
izpita, ne opravi pa ustnega dela izpita iz več kot polovice postavljenih
vprašanj iz programa splošnega in posebnega dela izpita, ponavlja izpit v
celoti.
(3) Kandidat, ki je uspešno opravil zagovor pisnega dela
izpita, ne opravi pa ustnega dela izpita iz največ dveh področij splošnega in
posebnega dela izpita, lahko ponavlja ta del izpita (v nadaljnjem besedilu:
popravni izpit) v izpitnem roku.
25. člen
(1) Če kandidat brez opravičenega razloga določenega dne ne
pristopi k opravljanju izpita ali če odstopi, ko je začel opravljati izpit, se
šteje, kot da izpita ni opravil.
(2) O opravičenosti razlogov iz prejšnjega odstavka odloči
predsednik izpitne komisije.
VI. STROŠKI IZPITOV
26. člen
(1) Stroške izpita poravna kandidat ali njegov delodajalec ob
prijavi.
(2) Stroški izpita se določijo s pristojbino za kritje
stroškov izpita ter kritje stroškov vodenja predpisanih evidenc in izdaje potrdil
zbornice, ki so v zvezi z izpiti (v nadaljnjem besedilu: pristojbina).
(3) Višina pristojbine za opravljanje izpita ali dopolnilnega
izpita je 95.000 SIT, pristojbina za opravljanje popravnega izpita je 45.000 SIT,
pristojbina za opravljanje dopolnilnega strokovnega izpita za projektanta pa je
50.000 tolarjev.
27. člen
(1) Višina pristojbine se za vsako leto valorizira v skladu z
indeksom cen na drobno, ki ga ugotovi organ, pristojen za državno statistiko,
za obdobje enega leta pred letom, v katerem je določena višina pristojbine, v
primerjavi z enakim obdobjem prejšnjega leta, če je indeks cen na drobno večji
od 5%.
(2) Če so izpolnjeni pogoji iz prejšnjega odstavka, se višina
pristojbine poveča, ko na predlog pristojnega organa zbornice da k njenemu
povečanju soglasje minister, pristojen za graditev (v nadaljnjem besedilu:
minister).
(3) Nova višina pristojbine in soglasje ministra se
objavljata v uradnem glasilu Republike Slovenije.
28. člen
(1) Predsedniku in članom izpitne komisije pripada nagrada za
delo v izpitni komisiji. Višina zneska za nagrade je vključena v znesku
pristojbin.
(2) Višino zneska nagrad, ki pa ne sme preseči 40% višine
pristojbine, določi v okviru pravilnika o svojem finančnem poslovanju pristojni
organ zbornice.
VII. EVIDENCE O IZPITIH
29. člen
(1) Za vsakega kandidata, ki opravlja izpit, pristojna služba
zbornice vzpostavi, vodi in vzdržuje spis, ki vsebuje:
1.     
prijavo k izpitu s prilogami,
2.     
zapisnik o poteku izpita,
3.     
izpitno nalogo,
4.     
potrdilo o plačilu stroškov izpita in
5.     
kopijo potrdila o opravljenem izpitu.
(2) Spisi se vzpostavijo, vodijo in vzdržujejo do
opravljenega izpita oziroma izdaje potrdil iz 23. člena tega pravilnika, na
način in pod pogoji, ki jih določajo predpisi o pisarniškem poslovanju in
arhiviranju v javni upravi.
(3) Po izdaji potrdila o opravljenem izpitu in prepisu
ustreznih podatkov iz spisa v register o opravljenih izpitih (v nadaljnjem
besedilu: knjiga izpitov), se spis preda kandidatu, ki je opravil izpit.
30. člen
(1) Za vse kandidate, ki so opravili izpit, pristojna služba
zbornice vzpostavi, vodi in vzdržuje knjigo izpitov. Knjiga izpitov se ločeno
vzpostavi, vodi in vzdržuje po posameznih strokah iz drugega odstavka 6. člena
tega pravilnika.
(2) V knjigi izpitov morajo biti naslednji podatki:
1.     
zaporedna številka z označbo številke spisa, ki je bila predana
kandidatu,
2.     
ime in priimek ter podatki o identifikaciji kandidata, ki je opravil
izpit,
3.     
datum opravljenega izpita,
4.     
registrska številka potrdila,
5.     
datum izdaje potrdila,
6.     
področje stroke, z navedbo področja opravljanja inženirskih storitev, za
katerega je kandidat opravil izpit in
7.     
naslov izpitne naloge ter ime in priimek mentorja.
(3) Knjiga izpitov se vzpostavi, vodi in vzdržuje trajno na
način in pod pogoji, ki jih določajo predpisi o arhivskem gradivu.
31. člen
(1) Vse potrebne spise o izpitih ter knjigo izpitov (v
nadaljnjem besedilu: evidence o izpitih) vzpostavi, vodi in vzdržuje pristojna
služba zbornice v skladu s svojimi pravili in statutom zbornice.
(2) Pristojni organ zbornice mora sprejeti organizacijske in
druge ustrezne postopke in ukrepe, s katerimi pristojna služba zbornice
preprečuje nepooblaščen ali neregistriran dostop do evidenc o izpitih ali
namerno uničevanje oziroma spreminjanje podatkov, vpisanih vanje ali njihovo
izgubo, kakor tudi nepooblaščen dostop do njih, ter obdelavo in posredovanje
podatkov, vpisanih vanje, nepooblaščenim osebam in njihovo neregistrirano
uporabo.
32. člen
Nadzorstvo nad vzpostavitvijo, vodenjem in vzdrževanjem
evidenc o izpitih ter nad njihovim zavarovanjem opravlja ministrstvo, pristojno
za graditev.

Priloga
1: Zapisnik
Priloga
2: Inženirska zbornica Slovenije

Pravilnik o programu in načinu opravljanja
strokovnih izpitov pri Inženirski zbornici Slovenije (Uradni list RS, št. 35/98)
vsebuje naslednje prehodne in končne določbe:
»VIII. PREHODNE IN KONČNE DOLOČBE
33. člen
(1) Potrdilo o izpitu, opravljenem po dosedanjih predpisih,
velja v obsegu, za katerega je bilo dano.
(2) Šteje se, da je bilo potrdilo iz prejšnjega odstavka dano
za tisto področje opravljanja inženirske storitve, za katero je bil opravljen
posebni del izpita.
(3) Šteje se, da oseba, na katero se glasi potrdilo o izpitu
za področje arhitekturne stroke, izpolnjuje pogoje za izdelovanje strokovnih
podlag za prostorske plane, osnutkov prostorskih izvedbenih aktov in lokacijske
dokumentacije.
(4) V primerih dvoma, za katero področje opravljanja
inženirske storitve je bilo dano potrdilo o izpitu, na zahtevo imetnika
takšnega potrdila odloča pristojni organ zbornice po pridobitvi predhodnega
mnenja ustrezne matične sekcije zbornice ter o tem izda sklep.
34. člen
(1) Že začeti izpiti se končajo po dosedanjih predpisih.
(2) Izpit se šteje za začet, če je bilo kandidatu poslano
obvestilo o datumu izpita v skladu s 15. členom pravilnika o programu in načinu
opravljanja strokovnih izpitov po zakonu o graditvi objektov (Uradni list SRS,
št. 27/85 in Uradni list RS, št. 47/95).
(3) Ne glede na določbo prejšnjega odstavka se zapisnik o
poteku izpita piše in potrdilo o opravljenem izpitu izda na obrazcih,
predpisanih s tem pravilnikom.
35. člen
Kandidat, ki je že opravil izpit po dosedanjih predpisih in
je z nadaljnjim izobraževanjem dosegel naslednjo stopnjo strokovne izobrazbe,
opravlja izpit po določbah 14. člena tega pravilnika.
36. člen
(1) Zbornica vzpostavi in prične voditi knjigo izpitov
najpozneje v treh mesecih po uveljavitvi tega pravilnika. Do vzpostavitve
predpisanih evidenc se knjiga izpitov in druge evidence, ki so v zvezi z
izpiti, vodijo po dosedanjih predpisih.
(2) Z dnem uveljavitve tega pravilnika se šteje, da je knjiga
izpitov iz 30. člena pravilnika o programu in načinu opravljanja strokovnih
izpitov po zakonu o graditvi objektov (Uradni list SRS, št. 27/85 in Uradni
list RS, št. 47/95) sestavni del knjige izpitov iz 30. člena tega pravilnika.
37. člen
(1) Do imenovanja izpitnih komisij po tem pravilniku člani
izpitnih komisij, imenovani v skladu z dosedanjimi predpisi, nadaljujejo z
delom in nalogami kot člani izpitnih komisij po določbah tega pravilnika.
(2) Ne glede na določbo prejšnjega odstavka član izpitne
komisije iz prejšnjega odstavka, ki ne izpolnjuje pogojev iz 10. člena tega
pravilnika, lahko nadaljuje z delom in nalogami kot član izpitne komisije
najdalj eno leto po uveljavitvi tega pravilnika.
38. člen
Zbornica vzpostavi seznam strokovne literature in predpisov
iz prvega odstavka 7. člena tega pravilnika ter prične kandidatom posredovati
informacije, ki so v zvezi z opravljanjem izpitov, najpozneje v treh mesecih po
uveljavitvi tega pravilnika.
39. člen
Z dnem uveljavitve tega pravilnika preneha veljati pravilnik
o programu in načinu opravljanja strokovnih izpitov po zakonu o graditvi
objektov (Uradni list SRS, št. 27/85 in Uradni list RS, št. 47/95).
40. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah
pravilnika o programu in načinu opravljanja strokovnih izpitov pri Inženirski
zbornici Slovenije (Uradni list RS, št. 64/99)
vsebuje naslednjo prehodno in končno določbo:
7. člen
Zbornica prvič objavi rok za opravljanje dopolnilnih izpitov
za projektante najpozneje v enem letu po vzpostavitvi posebnega imenika.
8. člen
Ta pravilnik začne veljati petnajsti dan po objavi v Uradnem
listu RS.«.

Sklep o
zvišanju cene strokovnih izpitov pri Inženirski zbornici Slovenije (Uradni list
RS, št. 68/01)
vsebuje naslednjo končno določbo:
»2
Nova višina pristojbine začne veljati petnajsti dan po objavi
v Uradnem listu Republike Slovenije.«.