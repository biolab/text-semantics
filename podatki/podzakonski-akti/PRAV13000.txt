I. SPLOŠNA DOLOČBA
1. člen
(vsebina pravilnika)
S tem pravilnikom se določajo dejavniki neznatnega in
povečanega tveganja v zvezi s stranko, poslovnim razmerjem, transakcijo,
produktom, storitvijo, distribucijsko potjo ali državo, ki jih upošteva zavezanec
iz 4. člena Zakona o preprečevanju pranja denarja in financiranja terorizma
(Uradni list RS, št. 68/16; v nadaljnjem besedilu: ZPPDFT-1) pri ocenjevanju
tveganja za pranje denarja ali financiranje terorizma.
II. DEJAVNIKI NEZNATNEGA TVEGANJA
2. člen
(dejavniki neznatnega tveganja v zvezi s stranko)
V skladu s tretjim odstavkom 57. člena ZPPDFT-1 lahko
zavezanec pri ocenjevanju tveganja za pranje denarja ali financiranje terorizma
v zvezi s stranko upošteva naslednje dejavnike neznatnega tveganja:
1.     
stranka je družba, katere vrednostni papirji so uvrščeni v trgovanje na
organiziranem trgu v eni ali več državah članicah v skladu z zakonodajo
Evropske unije, oziroma družba s sedežem v tretji državi, katere vrednostni
papirji so uvrščeni v trgovanje na organiziranem trgu v državi članici ali tej
tretji državi, pod pogojem, da v tej tretji državi veljajo zahteve za razkritje
podatkov v skladu z zakonodajo Evropske unije ali primerljivimi mednarodnimi
standardi;
2.     
stranka je del javnega sektorja, kamor se štejejo državni organi, uprave
samoupravnih lokalnih skupnosti, javne agencije, javni skladi, javni zavodi in
javni gospodarski zavodi ter druge osebe javnega prava, če so posredni
uporabniki državnega proračuna ali proračuna lokalne skupnosti;
3.     
stranka je pravna oseba, ki ima sedež v državi iz 4. člena tega
pravilnika;
4.     
stranka je fizična oseba, ki ima stalno ali začasno prebivališče v
državi iz 4. člena tega pravilnika;
5.     
stranka je fizična oseba, ki ima državljanstvo države iz 4. člena tega
pravilnika.
3. člen
(dejavniki neznatnega tveganja v zvezi s poslovnim
razmerjem, transakcijo, produktom, storitvijo ali distribucijsko potjo)
V skladu s tretjim odstavkom 57. člena ZPPDFT-1 lahko
zavezanec pri ocenjevanju tveganja za pranje denarja ali financiranje terorizma
v zvezi s poslovnim razmerjem, transakcijo, produktom, storitvijo ali
distribucijsko potjo upošteva naslednje dejavnike neznatnega tveganja:
1.     
police življenjskega zavarovanja, pod pogojem, da posamezni obrok
premije ali več obrokov premije zavarovanja skupaj, ki jih je treba plačati v
enem letu, ne presega vrednosti 1000 eurov, ali kadar plačilo enkratne premije
zavarovanja ne presega vrednosti 2500 eurov;
2.     
posle pokojninskega zavarovanja pod pogojem, da
- 
jih ni mogoče prenesti na drugo osebo in zastaviti pravic iz naslova
sredstev pokojninskega sklada, vpisanih na osebnem računu stranke, in da gre za
sklenitev zavarovalne police pokojninske sheme;
- 
gre za sklenitev kolektivnega zavarovanja v okviru pokojninske ali druge
podobne sheme, ki zaposlenim zagotavlja pravico do pokojnine, če premije
zavarovanja v korist zavarovanca plačuje delodajalec, ali če se premije
zavarovanja vplačujejo z odtegovanjem od plače in v okviru sheme ni dovoljen
prenos pravic na drugo osebo;
- 
gre za sklenitev individualnih zavarovanj oziroma lastne udeležbe
zavarovancev skladno z zakonom, ki ureja dodatna pokojninska zavarovanja, v
kolikor vplačila premij v enem letu ne presegajo višine, kot jo Zakon o
dohodnini določa za davčno olajšavo za dodatno pokojninsko zavarovanje;
- 
gre za sklenitev doživljenjske pokojninske rente skladno z zakonom, ki
ureja dodatna pokojninska zavarovanja;
3.     
finančni produkti ali storitve, ki so ustrezno opredeljeni in omejeni
ter namenjeni določenim vrstam strank zaradi zagotavljanja njihove finančne
vključenosti;
4.     
produkti, pri katerih se tveganja za pranje denarja in financiranje
terorizma v zadostni meri obvladuje z ukrepi, kot so omejitve poslovanja na
računu, določanje maksimalne višine transakcije, zagotavljanje preglednosti
lastništva;
5.     
produkti, pri katerih je tveganje za pranje denarja in financiranje
terorizma v zadostni meri obvladovana zaradi reguliranosti dejavnosti
zavezanca, kot na primer poslovanje v skladu z zakonom, ki ureja delovanje
javnih skladov;
6.     
produkti, ki so opredeljeni kot klasične igre na srečo, kot jih določa
zakon, ki ureja igre na srečo.
4. člen
(dejavniki neznatnega geografskega tveganja)
V skladu s tretjim odstavkom 57. člena ZPPDFT-1 lahko
zavezanec pri ocenjevanju tveganja za pranje denarja ali financiranje terorizma
v zvezi s stranko, poslovnim razmerjem, transakcijo, produktom, storitvijo ali
distribucijsko potjo upošteva naslednje dejavnike neznatnega geografskega
tveganja (registracija, ustanovitev, prebivališče), povezane z državo ali
geografskim območjem:
1.     
države članice Evropske unije;
2.     
tretje države, ki imajo vzpostavljene učinkovite sisteme preprečevanja
in odkrivanja pranja denarja in financiranja terorizma;
3.     
tretje države, za katere je na podlagi zanesljivih virov ugotovljeno, da
imajo nizko stopnjo korupcije ali drugih kaznivih dejanj;
4.     
tretje države, za katere je na podlagi zanesljivih virov (kot so
vzajemna ocenjevanja, poročila mednarodnih teles o stanju na področju
preprečevanja pranja denarja in financiranja terorizma, poročila o spremljanju
izvajanja ukrepov) ugotovljeno, da imajo vzpostavljene in učinkovito izvedene
ukrepe glede boja proti pranju denarja in financiranju terorizma v skladu z
revidiranimi priporočili Projektne skupine za finančno ukrepanje glede pranja
denarja (Financial Action Task Force – FATF).
III. DEJAVNIKI POVEČANEGA TVEGANJA
5. člen
(dejavniki povečanega tveganja v zvezi s stranko)
V skladu s tretjim odstavkom 59. člena ZPPDFT-1 zavezanec pri
ocenjevanju tveganja za pranje denarja ali financiranje terorizma v zvezi s
stranko upošteva najmanj naslednje dejavnike povečanega tveganja:
1.     
poslovni odnos s stranko poteka v nenavadnih okoliščinah (na primer:
velika nepojasnjena geografska oddaljenost med zavezancem in stranko ali druga
okoliščina, ki izrazito odstopa od običajnega načina poslovanja);
2.     
stranka je pravna oseba, ki ima sedež v državi iz 7. člena tega
pravilnika;
3.     
stranka je fizična oseba, ki ima stalno ali začasno prebivališče v
državi iz 7. člena tega pravilnika;
4.     
stranka je pravna oseba, tuj sklad, tuja ustanova ali podoben pravni
subjekt tujega prava, ki je namenjen upravljanju zasebnega premoženja;
5.     
stranka je delniška družba, ki omogoča tretjim osebam, da opravljajo
vlogo zastopnika v imenu delničarja, ali delniška družba izdaja delnice na
prinosnika, razen v primerih iz 1. točke 2. člena tega pravilnika;
6.     
stranka intenzivno posluje v gotovini;
7.     
lastniška struktura oziroma spremembe v lastniški strukturi stranke so
neobičajne ali čezmerno zapletene glede na naravo njenega poslovanja;
8.     
v zvezi s stranko je zavezanec že poročal Uradu RS za preprečevanje
pranja denarja (v nadaljnjem besedilu: urad) zaradi razlogov za sum pranja
denarja ali financiranja terorizma;
9.     
v zvezi s stranko je urad že zahteval izvajanje odredbe o začasni
ustavitvi transakcije ali tekočega spremljanja poslovanja;
10.  
za stranko je splošno znano (npr. iz medijev), da je že bila obravnavana
za kazniva dejanja s področja pranja denarja ali financiranja terorizma;
11.  
stranka je državljan tretje države, ki zaprosi za pravico do prebivanja
ali za državljanstvo v državi članici v zameno za prenos kapitala, nakup
nepremičnine ali državnih obveznic ali naložbo v gospodarske subjekte v tej
državi članici.
6. člen
(dejavniki povečanega tveganja v zvezi s poslovnim
razmerjem, transakcijo, produktom, storitvijo ali distribucijsko potjo)
V skladu s tretjim odstavkom 59. člena ZPPDFT-1 zavezanec pri
ocenjevanju tveganja za pranje denarja ali financiranje terorizma v zvezi s
poslovnim razmerjem, transakcijo, produktom, storitvijo ali distribucijsko
potjo upošteva najmanj naslednje dejavnike povečanega tveganja:
1.     
upravljanje premoženja stranke v okviru storitve zasebnega bančništva;
2.     
produkte ali transakcije, ki bi lahko spodbujali anonimnost;
3.     
poslovna razmerja ali transakcije brez navzočnosti stranke in brez
določenih zaščitnih ukrepov (na primer sredstev elektronske identifikacije,
zadevne storitve zaupanja, kot je določeno v Uredbi (EU) št. 910/2014
Evropskega parlamenta in Sveta z dne 23. julija 2014 o elektronski
identifikaciji in storitvah zaupanja za elektronske transakcije na notranjem
trgu in o razveljavitvi Direktive 1999/93/ES (UL L št. 257 z dne 28. 8.
2014, str. 73), ali drugih varnih, daljinsko upravljanih ali elektronskih
prenosov identifikacije, ki jih urejajo, priznavajo, odobrijo ali sprejmejo
ustrezni nacionalni organi);
4.     
prejem vplačil od neznanih ali nepovezanih tretjih oseb;
5.     
novi produkti ali nove poslovne prakse, vključno z novim načinom
distribucije, ter uporabo novih ali razvijajočih se tehnologij za nove in
obstoječe produkte;
6.     
transakcije, povezane z nafto, orožjem, plemenitimi kovinami, tobačnimi
izdelki, kulturnimi predmeti in drugimi predmeti arheološkega, zgodovinskega,
kulturnega in verskega pomena ali posebne znanstvene vrednosti ter s slonovino
in zaščitenimi vrstami.
7. člen
(dejavniki povečanega geografskega tveganja)
V zvezi s tretjim odstavkom 59. člena ZPPDFT-1 lahko
zavezanec pri ocenjevanju tveganja za pranje denarja ali financiranje terorizma
v zvezi s stranko, poslovnim razmerjem, transakcijo, produktom, storitvijo ali
distribucijsko potjo upošteva naslednje dejavnike povečanega geografskega
tveganja, povezane z državo ali geografskim območjem:
1.     
države, ki so uvrščene na seznam visoko tveganih tretjih držav s
strateškimi pomanjkljivostmi, v katerih ne veljajo ustrezni ukrepi za
preprečevanje in odkrivanje pranja denarja ali financiranja terorizma;
2.     
države, za katere je na podlagi zanesljivih virov ugotovljeno, da imajo
precejšnjo stopnjo korupcije ali drugih kaznivih dejanj;
3.     
države, za katere je na podlagi zanesljivih virov (kot so vzajemna
ocenjevanja, poročila mednarodnih teles o stanju na področju preprečevanja
pranja denarja in financiranja terorizma, poročila o spremljanju izvajanja
ukrepov) ugotovljeno, da nimajo vzpostavljenih oziroma učinkovito izvedenih
ukrepov glede boja proti pranju denarja in financiranju terorizma v skladu z
revidiranimi priporočili Projektne skupine za finančno ukrepanje glede pranja
denarja (Financial Action Task Force – FATF);
4.     
države, za katere veljajo sankcije, embargi ali podobni ukrepi, izdani s
strani mednarodnih organizacij, kot sta Evropska unija ali Organizacija
združenih narodov;
5.     
države, ki zagotavljajo financiranje ali podporo terorističnim
organizacijam ali v katerih delujejo teroristične organizacije s seznama
potrjenih terorističnih organizacij.
8. člen
(objava seznamov tveganih držav)
Pri upoštevanju dejavnikov povečanega geografskega tveganja
iz prejšnjega člena zavezanec upošteva tudi seznama držav iz tretjega odstavka
50. člena ZPPDFT-1, ki ju na svoji spletnih straneh objavlja urad.
9. člen
(upoštevanje dejavnikov v smernicah)
Poleg zgoraj navedenih dejavnikov neznatnega oziroma
povečanega tveganja za pranje denarja in financiranje terorizma zavezanec
upošteva tudi dejavnike, ki so določeni v smernicah pristojnih nadzornih
organov iz 139. člena ZPPDFT-1.

Pravilnik o dejavnikih neznatnega in
povečanega tveganja za pranje denarja ali financiranje terorizma (Uradni list
RS, št. 6/18) vsebuje naslednji prehodni in
končno določbo:
»IV. PREHODNI IN KONČNA DOLOČBA
10. člen
(prehodna določba)
Zavezanec izda oziroma uskladi svoje notranje akte s tem
pravilnikom najpozneje v šestih mesecih po začetku veljavnosti tega pravilnika.
11. člen
(prenehanje uporabe)
Z dnem začetka veljavnosti tega pravilnika se preneha uporabljati
Pravilnik o določitvi pogojev za obravnavo osebe kot stranke z neznatnim
tveganjem za pranje denarja ali financiranje terorizma (Uradni list RS, št.
10/08 in 68/16 – ZPPDFT-1).
12. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembi in dopolnitvah
Pravilnika o dejavnikih neznatnega in povečanega tveganja za pranje denarja ali
financiranje terorizma (Uradni list RS, št. 152/20) vsebuje naslednjo prehodno in
končno določbo:
»PREHODNA IN KONČNA DOLOČBA
4. člen
(uskladitev notranjih
aktov)
Zavezanec uskladi svoje notranje akte s tem pravilnikom
najpozneje v šestih mesecih po uveljavitvi tega pravilnika.
5. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.