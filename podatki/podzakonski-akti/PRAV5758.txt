I. SPLOŠNE DOLOČBE
1. člen
Ta pravilnik določa postopek redne overitve
za merilnike krvnega tlaka (v nadaljnjem besedilu: merilnik), meroslovne
zahteve, ki jih morajo izpolnjevati merilniki pri redni overitvi, njihovo označevanje
ter rok redne overitve.
2. člen
Določbe tega pravilnika veljajo za
merilnike, ki se uporabljajo v zdravstveni dejavnosti, lekarnah ter na javnih
mestih, kjer se izvajajo merjenja krvnega tlaka in za katere je bila ugotovljena
skladnost na podlagi pravilnika o medicinskih pripomočkih (Uradni list RS, št.
71/03) ali pravilnika o metroloških pogojih za manometre za merjenje krvnega
tlaka (Uradni list SFRJ, št. 20/86).
3. člen
Izrazi, uporabljeni v tem pravilniku,
pomenijo:
-      
»avtomatski elektronski merilniki« so merilniki z elektromehanskim
zaznavalnim elementom, ki prikazujejo izmerjeni tlak v manšeti na digitalnem
prikazovalniku in pri katerih faza merjenja sistoličnega in diastoličnega tlaka
poteka samodejno;
-      
»pnevmatski sistem« so vsi deli merilnika pod tlakom in vsi deli za
nadzor tlaka kot so manšeta, pripadajoče gibljive cevi, spojke, ventili, zračna
tlačilka in zaznavalo tlaka;
-      
»manšeta« je napihljivi del pnevmatskega sistema merilnika, ki v
napihnjenem stanju zapre pretok krvi skozi opazovano arterijo, da se lahko ob
nadzorovanem zniževanju zračnega tlaka v manšeti izmerijo značilne vrednosti
krvnega tlaka;
-      
»izpustni ventil« je sestavni del merilnika za ročno ali avtomatsko
nadzorovano zniževanje zračnega tlaka v manšeti;
-      
»histerezni pogrešek« je razlika med izmerjenima vrednostima istega
statičnega tlaka v padajoči in naraščajoči smeri;
-      
»največji dopustni merilni pogrešek« je absolutna vrednost razlike med
dogovorjeno pravo vrednostjo tlaka in izmerjeno vrednostjo pri redni overitvi;
-      
»merilni pogrešek v uporabi« je izključno za namene kontrolnih pregledov
določena posebna vrednost dopustnega merilnega pogreška;
-      
»temperaturno območje« je področje temperatur, v katerih mora merilnik
izpolnjevati kriterij največjega dopustnega merilnega pogreška in zagotavljati
izpolnjevanje vseh za normalno delovanje predpisanih meroslovnih in tehničnih
zahtev.
4. člen
Redna overitev po tem pravilniku vključuje:
-      
prepoznavo merilnika iz seznama odobrenih tipov iz baze podatkov
priglašenih organov EU oziroma s certifikatom o odobritvi tipa,
-      
preskus merilnika, z namenom ugotovitve izpolnjevanja predpisanih
meroslovnih zahtev,
-      
označitev merilnika in/ali izdajo potrdila o skladnosti s predpisi.
5. člen
Redne overitve potekajo po postopku, ki je
določen v mednarodnem priporočilu OIML R 16-1 Mednarodne organizacije za
zakonsko meroslovje (v nadaljnjem besedilu: OIML R 16-1) in mednarodnem
priporočilu OIML R 16-2 Mednarodne organizacije za zakonsko meroslovje (v
nadaljnjem besedilu: OIML R 16-2).
Izvirnika mednarodnega priporočila OIML R
16-1 in OIML R 16-2 sta dosegljiva na Uradu Republike Slovenije za meroslovje v
Ljubljani.
II. MEROSLOVNE ZAHTEVE, KI JIH MORAJO IZPOLNJEVATI MERILNIKI
PRI REDNI OVERITVI IN POSTOPKI NJIHOVEGA PREVERJANJA
1. Splošne meroslovne zahteve za vse vrste
merilnikov
6. člen
Pri katerikoli kombinaciji pogojev okolice
v temperaturnem območju od 15 °C do 25 °C in pri relativni vlažnost zraka okolice med 20% in 85%, pri zviševanju in zniževanju tlaka, merilni pogreški
merilnika pri redni overitvi ne smejo preseči vrednosti največjega dopustnega
pogreška, ki znaša ±3 mmHg (±0,4 kPa).
Preverjanje izpolnjevanja zahtev iz
prejšnjega odstavka se izvede po OIML R 16-1, točka A1 dodatka A ali OIML R
16-2, točka A.2 dodatka A.
7. člen
Merilni pogrešek merilnika v uporabi ne sme
preseči vrednosti ±4 mmHg (±0,5 kPa).
Preverjanje izpolnjevanja zahtev iz
prejšnjega odstavka se za potrebe meroslovnega nadzora izvede po OIML R 16-1,
točka A1 dodatka A ali OIML R 16-2, točka A.2 dodatka A.
8. člen
Pri preskusu tesnosti, zniževanje tlaka v
pnevmatskem sistemu merilnika ne sme preseči vrednosti 4 mmHg/min (0,5
kPa/min). Če se na enem zaznavalu tlaka uporablja več različnih pnevmatskih
sistemov, se preskus opravi na vseh pnevmatskih sistemih.
Preverjanje izpolnjevanja zahtev iz
prejšnjega odstavka se izvede po OIML R 16-1, točka A4 dodatka A ali po OIML R
16-2, točka A6 dodatka A. Preverjanje se izvede pri tlaku 50 mmHg (7 kPa) in
200 mmHg (27 kPa).
Merilniki za merjenje krvnega tlaka
novorojenčkov se preskusijo pri tlaku 50 mmHg (7 kPa) in 120 mmHg (16 kPa).
9. člen
Pri preskusu hitrega izpustnega ventila
pnevmatskega sistema merilnika čas zmanjševanja tlaka od 260 mmHg do 15 mmHg ne
sme biti večji od 10 s.
Preverjanje izpolnjevanja zahtev iz
prejšnjega odstavka se glede na vrsto merila izvede po po OIML R 16-1, točka A6
dodatka A oziroma OIML R 16-2, točka A8 dodatka A.
2. Dodatne zahteve za živosrebrne merilnike
10. člen
Prenosni živosrebrni merilnik mora imeti
delujoč mehanizem držala pokončne skale, ki omogoča zanesljivo postavljanje v
položaj za merjenje.
Preverjanje izpolnjevanja zahtev iz
prejšnjega odstavka se izvede po OIML R 16-1, poglavje 6.4.2.
11. člen
Čas izpuha živosrebrnega merilnika ne sme
preseči 1,5 s pri prehodu živosrebrnega stolpca od 200 mmHg (27 kPa) do 40 mmHg
(5 kPa).
Preverjanje izpolnjevanja zahtev iz
prejšnjega odstavka se izvede po OIML R 16-1, točka A10 dodatka A.
12. člen
Preveri se tesnenje zapore proti razlitju
živega srebra.
Preskus iz prejšnjega odstavka se izvede v
skladu z opisom in zahtevami v OIML R 16-1, točka A9 dodatka A.
13. člen
Živo srebro mora ustvariti čist meniskus,
stolpec pa mora biti brez zračnih mehurčkov.
Preverjanje izpolnjevanja zahtev iz
prejšnjega odstavka se izvede pri tlaku v okolici zgornje meje merilnega območja
merilnika.
3. Dodatne zahteve za aneroidne merilnike
14. člen
Histerezni pogrešek merilnika v vseh
merilnih točkah sme imeti vrednost, ki ni manjša od 0 in ni večja od 4 mmHg (0,5 kPa).
Preverjanje izpolnjevanja zahtev iz
prejšnjega odstavka se izvede po OIML R 16-1, točka A11 dodatka A.
4. Dodatne zahteve za elektronske avtomatske
merilnike
15. člen
Pri preskusu tesnosti elektronskega
avtomatskega merilnika, zniževanje tlaka v pnevmatskem sistemu ne sme preseči
vrednosti 6 mmHg/min (0,8 kPa/min).
Preverjanje izpolnjevanja zahtev iz
prejšnjega odstavka se izvede po OIML R 16-2, točka A6, dodatek A.
Preskus tesnosti elektronskega avtomatskega
merilnika se izvede pri tlaku 50 mmHg (7 kPa) in 200 mmHg (27 kPa).
Merilniki za merjenje krvnega tlaka
novorojenčkov se preskusijo pri tlaku 50 mmHg (7 kPa) in 120 mmHg (16 kPa).
16. člen
Pri preskusu hitrega izpustnega ventila
elektronskega avtomatskega merilnika za merjenje krvnega tlaka novorojenčkov
čas zmanjševanja tlaka od 150 mmHg (20 kPa) do 5 mmHg (0,7 kPa) ne sme biti
večji od 5 s.
Preverjanje izpolnjevanja zahtev iz
prejšnjega odstavka se izvede po OIML R 16-2, točka A8 dodatka A.
III. NAPISI IN OZNAKE, KI SE PREVERJAJO PRI POSTOPKU REDNE OVERITVE
17. člen
Pri postopku redne overitve se preverjajo
naslednji podatki:
-      
ime ali logotip proizvajalca, 
-      
serijska številka, leto proizvodnje ali leto izvedenega postopka
ugotavljanja skladnosti, 
-      
oznaka CE in številčna oznaka priglašenega organa EU ali uradna oznaka
odobritve tipa.
IV. ROK REDNE OVERITVE IN IZREDNA OVERITEV
18. člen
Rok redne overitve za merilnik je dve leti.
Rok redne overitve se prične šteti z dnem, ko je merilnih dan v uporabo.
19. člen
Izredna overitev je obvezna za merilnike,
ki so bili zaradi okvare, predelave ali drugih tehničnih pomanjkljivosti začasno
izločeni iz uporabe.
Za postopek izredne overitve se smiselno
uporablja postopek redne overitve merilnikov.

Pravilnik o postopku redne overitve merilnikov
krvnega tlaka (Uradni list RS, št. 24/04)
vsebuje naslednje prehodne in končne določbe:
»V. PREHODNE IN KONČNE DOLOČBE
20. člen
Merilniki, ki imajo odobritev tipa in prvo
overitev na podlagi pravilnika o metroloških pogojih za manometre za merjenje
krvnega tlaka (Uradni list SFRJ, št. 20/86), se po uveljavitvi tega pravilnika
overjajo v skladu s tem pravilnikom, ne glede na to, če imajo v odločbi o
odobritvi tipa določene drugačne preskusne pogoje.
21. člen
Vsi merilniki v uporabi za katere veljajo
določbe tega pravilnika morajo biti v skladu s tem pravilnikom prvič redno
overjeni najkasneje do 1. decembra 2004.
22. člen
Z dnem uveljavitve tega pravilnika preneha
veljati pravilnik o meroslovnih zahtevah za merilnike krvnega tlaka (Uradni
list RS, št. 30/02).
23. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o postopku redne overitve merilnikov krvnega tlaka (Uradni list RS,
št. 37/06) vsebuje naslednjo končno določbo:
»8. člen
Ta pravilnik začne veljati petnajsti dan po
objavi v Uradnem listu Republike Slovenije.«.