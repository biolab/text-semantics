I. SPLOŠNE DOLOČBE
1. člen
(vsebina)
Ta pravilnik določa natančnejši postopek uveljavljanja
izplačila nadomestila plače iz obveznega zdravstvenega zavarovanja (v
nadaljnjem besedilu: OZZ) med začasno zadržanostjo delavca od dela (v
nadaljnjem besedilu: nadomestilo plače), ki ga Zavod za zdravstveno zavarovanje
Slovenije (v nadaljnjem besedilu: Zavod) izplača delodajalcu (v nadaljnjem
besedilu: povračilo nadomestila plače) ali na njegovo zahtevo neposredno
delavcu.
2. člen
(nadomestilo plače)
Nadomestilo plače se iz OZZ zagotavlja:
-       
od prvega delovnega dne začasne zadržanosti od dela zaradi presaditve
živega tkiva in organov v korist druge osebe, zaradi darovanja krvi na dan, ko
prostovoljno darujejo kri, posledic dajanja krvi, nege ožjega družinskega
člana, sobivanja, izolacije in spremstva, ki ju odredi osebni zdravnik ter
zaradi poškodbe pri delu in poklicne bolezni, nastale v okoliščinah iz 18.
člena Zakona o zdravstvenem varstvu in zdravstvenem zavarovanju (Uradni list
RS, št. 72/06 – uradno prečiščeno besedilo, 114/06 – ZUTPG, 91/07, 76/08, 62/10
– ZUPJS, 87/11, 40/12 – ZUJF, 21/13 – ZUTD-A, 91/13, 99/13 – ZUPJS-C, 99/13 –
ZSVarPre-C, 111/13 – ZMEPIZ-1, 95/14 – ZUJF-C, 47/15 – ZZSDT, 61/17 – ZUPŠ,
64/17 – ZZDej-K, 36/19, 189/20 – ZFRO, 51/21, 159/21, 196/21 – ZDOsk, 15/22,
43/22, 100/22 – ZNUZSZS, 141/22 – ZNUNBZ in 40/23 – ZČmIS-1; v nadaljnjem
besedilu: zakon);
-       
od 31. delovnega dne začasne nezmožnosti za delo zaradi poklicne bolezni
ali poškodbe pri delu;
-       
od 21. delovnega dne začasne nezmožnosti za delo zaradi bolezni ali
poškodbe, ki ni povezana z delom, razen v primerih iz četrte in pete alineje
tega člena;
-       
od prvega delovnega dne začasne nezmožnosti za delo zaradi bolezni ali
poškodbe, ki ni povezana z delom, potem ko je bilo za posamezno zadržanost od
dela do 20 delovnih dni zaradi bolezni ali poškodbe, ki ni povezana z delom,
izplačano nadomestilo plače v breme istega delodajalca v koledarskem letu za 80
delovnih dni;
-       
od prvega dne po prekinitvi, če gre za dve ali več zaporednih
zadržanosti od dela zaradi iste bolezni ali poškodbe, ki ni povezana z delom,
do 20 delovnih dni, in je v posameznem primeru prekinitev med eno in drugo
zadržanostjo manj kot deset delovnih dni (recidiv).
3. člen
(izrazi)
Izrazi, uporabljeni v tem pravilniku, pomenijo:
1.     
I. bruto nadomestila plače je bruto nadomestilo plače, od katerega so
obračunani in plačani prispevki delavca in akontacija dohodnine;
2.     
II. bruto nadomestila plače je I. bruto nadomestila plače, povečan za
obračunane in plačane prispevke delodajalca;
3.     
bolniški list je listina Potrdilo o upravičeni zadržanosti od dela,
določena s splošnim aktom Zavoda, ki ureja obrazec in listine za uresničevanje
OZZ;
4.     
dejanski obračun je obračun nadomestila plače na podlagi dejanske
delovne obveznosti;
5.     
delavec je fizična oseba, ki je v delovnem razmerju na podlagi pogodbe o
zaposlitvi in je zavarovana na podlagi 1., 2. ali 3. točke prvega odstavka 15.
člena zakona;
6.     
delodajalec je pravna in fizična oseba ter drug subjekt, ki zaposluje
delavca na podlagi pogodbe o zaposlitvi;
7.     
fiksni obračun je obračun nadomestila plače na podlagi povprečne mesečne
delovne obveznosti;
8.     
količnik valorizacije je količnik, objavljen na spletni strani Zavoda,
ki je izračunan v skladu z zakonom, ki ureja usklajevanje transferjev
posameznikom in gospodinjstvom;
9.     
minimalna osnova je minimalna osnova za obračun prispevkov, kakor je
opredeljena v zakonu, ki ureja pokojninsko in invalidsko zavarovanje;
10.  
neto nadomestilo plače je I. bruto nadomestila plače, zmanjšano za
obračunane in plačane prispevke in davke;
11.  
obračunski dokumenti je skupni izraz za bolniški list, potrdilo o
prostovoljnem darovanju krvi, ki ga izstavi izvajalec, ki opravlja dejavnost
jemanja krvi, potrdilo zdravstvenega zavoda ali zdravilišča o sobivanju,
potrdilo delodajalca iz 7. člena tega pravilnika in druge obračunske dokumente,
s katerimi se dokazuje upravičenost zahtevka (npr. sodba);
12.  
odmerni odstotek je z zakonom določen odstotek od osnove za nadomestilo
plače, ki se uporablja pri obračunu nadomestila plače, in je odvisen od razloga
začasne zadržanosti od dela;
13.  
posebni delovni koledar je delovni koledar, ko je tedenska delovna
obveznost delavca krajša od 40 ur ali je delovna obveznost razporejena drugače
kot v primeru splošnega delovnega koledarja;
14.  
prispevek je zakonsko predpisan prispevek za socialno varnost;
15.  
sistem SPOT je informacijski sistem za podporo poslovnim subjektom;
16.  
splošni delovni koledar je delovni koledar, ko je 40-urna tedenska
delovna obveznost razporejena od ponedeljka do petka, vsak dan po osem ur;
17.  
zahtevek je skupni izraz za zahtevek za neposredno izplačilo nadomestila
plače in zahtevek za refundacijo;
18.  
zahtevek za neposredno izplačilo nadomestila plače je zahtevek
delodajalca za neposredno izplačilo nadomestila plače delavcu;
19.  
zahtevek za refundacijo je zahtevek delodajalca za povračilo izplačanega
II. bruto nadomestila plače, povečanega za prispevke od razlike do minimalne
osnove, ki bremenijo delodajalca.
4. člen
(uporaba določb tega pravilnika o zahtevku za refundacijo)
Določbe tega pravilnika, ki veljajo za zahtevek za
refundacijo in povračilo nadomestila plače, se uporabljajo v primeru vložitve
zahtevka za neposredno izplačilo nadomestila plače, če ni v tem pravilniku zanj
določeno drugače.
II. ZAHTEVEK ZA REFUNDACIJO
5. člen
(način izplačevanja nadomestila plače)
(1) Nadomestilo plače obračuna in izplača delavcu
delodajalec.
(2) Delodajalec pri obračunu nadomestila plače upošteva
predpise in splošne akte, ki urejajo uresničevanje pravice do nadomestila
plače.
6. člen
(zahtevek za refundacijo)
(1) Zavod povrne delodajalcu nadomestilo plače na podlagi
zahtevka za refundacijo, ki v primeru:
-       
dejanskega obračuna vsebuje podatke iz »Zahtevka za refundacijo –
dejanski obračun«, ki je v Prilogi 1, ki je sestavni del tega pravilnika;
-       
fiksnega obračuna vsebuje podatke iz »Zahtevka za refundacijo – fiksni
obračun«, ki je v Prilogi 2, ki je sestavni del tega pravilnika.
(2) Delodajalec priloži zahtevku za refundacijo obračunske
dokumente.
(3) Delodajalec pripravi zahtevek za refundacijo za vsak
koledarski mesec začasne zadržanosti od dela posebej.
(4) Če je na enem bolniškem listu navedeno obdobje začasne
zadržanosti od dela za polni delovni čas in obdobje začasne zadržanosti od dela
za krajši delovni čas, se za vsako obdobje začasne zadržanosti od dela izvede
ločen obračun.
7. člen
(potrdilo delodajalca)
(1) Delodajalec zahtevku za refundacijo priloži ali v
zahtevku za refundacijo navede podatke iz »Potrdila delodajalca«, ki je v
Prilogi 3, ki je sestavni del tega pravilnika, na podlagi katerih se izvede
obračun nadomestila plače (v nadaljnjem besedilu: potrdilo delodajalca).
(2) Delodajalec izpolni oziroma v zahtevku za refundacijo
navede podatke iz 1. točke Priloge 3 tega pravilnika o obdobju osnove za
nadomestilo plače, skupni višini osnove za nadomestilo plače in številu ur
osnove za nadomestilo plače.
(3) Če je za celotno obdobje neprekinjene začasne zadržanosti
od dela izdanih več bolniških listov, delodajalec izpolni oziroma v zahtevku za
refundacijo navede podatke iz 1. točke Priloge 3 tega pravilnika le ob prvem
prehodu nadomestila plače v breme OZZ.
(4) Delodajalec za mesec začasne zadržanosti od dela, za
katerega vlaga zahtevek za refundacijo, izpolni oziroma v zahtevku za
refundacijo navede podatke iz 2. točke Priloge 3 tega pravilnika, in sicer:
1.     
urno osnovo za delo;
2.     
dejansko mesečno delovno obveznost v urah in na koliko dni bi bila
razporejena;
3.     
dejansko tedensko delovno obveznost v urah in na koliko dni bi bila
razporejena;
4.     
morebitno delovno obveznost ob sobotah z navedbo datuma in števila ur;
5.     
število ur delovne obveznosti v drugih dneh tedna z delovno soboto;
6.     
povprečno mesečno delovno obveznost v urah v primeru fiksnega obračuna.
(5) Če za delavca delovne obveznosti ni mogoče pregledno in
razumljivo vpisati na potrdilu delodajalca, delodajalec zahtevku za refundacijo
priloži posebni delovni koledar za posameznega delavca, skupino delavcev ali
vse delavce pri delodajalcu, iz katerega je nedvoumno razvidno, kako je
razporejena delovna obveznost delavca v obdobju, za katerega delodajalec vlaga
zahtevek za refundacijo. Upošteva se delovna obveznost delavca, na podlagi katere
bi se mu obračunala plača, če bi v obdobju začasne zadržanosti od dela delal.
(6) Delodajalec ob prvem prehodu nadomestila plače v breme
OZZ izpolni oziroma v zahtevku za refundacijo navede podatke iz 3. točke
Priloge 3 tega pravilnika, tako da vpiše datume delovnih sobot, če je imel
delavec v času začasne zadržanosti od dela v breme delodajalca po delovnem
koledarju delovne sobote.
(7) Delodajalec izpolni oziroma v zahtevku za refundacijo
navede podatke iz 4. točke Priloge 3 tega pravilnika, če uveljavlja povračilo
nadomestila plače v primeru iz četrte alineje 2. člena tega pravilnika.
8. člen
(Priloge zahtevka za refundacijo na podlagi bolniškega
lista)
(1) Delodajalec zahtevku za refundacijo na podlagi bolniškega
lista priloži:
-       
bolniški list, če ni izdan v elektronski obliki, in
-       
potrdilo delodajalca, če podatkov iz tega potrdila ne navede v samem
zahtevku za refundacijo.
(2) Osebni zdravnik izda bolniški list v elektronski obliki,
za delavca, ki je zaposlen pri delodajalcu, ki ni vpisan v Poslovni register
Slovenije, pa ga izstavi tudi v fizični obliki.
(3) Delodajalec, ki je vpisan v Poslovni register Slovenije,
prevzame bolniški list prek sistema SPOT, delodajalcu, ki ni vpisan v Poslovni
register Slovenije, pa bolniški list dostavi delavec.
9. člen
(Priloge zahtevka za refundacijo za dan, ko delavec
prostovoljno daruje kri)
Delodajalec zahtevku za refundacijo za dan, ko delavec
prostovoljno daruje kri, priloži:
-       
potrdilo o prostovoljnem darovanju krvi, ki ga izstavi izvajalec, ki
opravlja dejavnost jemanja krvi, in
-       
potrdilo delodajalca, če podatkov iz tega potrdila ne navede v zahtevku
za refundacijo.
10. člen
(Priloge zahtevka za refundacijo za obdobje sobivanja
delavca)
Delodajalec zahtevku za refundacijo za dneve, ko je delavec
začasno zadržan od dela zaradi sobivanja, priloži:
-       
potrdilo zdravstvenega zavoda ali zdravilišča o sobivanju in
-       
potrdilo delodajalca, če podatkov iz tega potrdila ne navede v zahtevku
za refundacijo.
11. člen
(drugi obračunski dokumenti)
Delodajalec zahtevku za refundacijo priloži morebitne druge
obračunske dokumente, s katerimi dokazuje upravičenost svojega zahtevka.
12. člen
(način vložitve zahtevka za refundacijo z obračunskimi
dokumenti)
(1) Delodajalec, ki je vpisan v Poslovni register Slovenije,
vloži zahtevek za refundacijo z obračunskimi dokumenti v elektronski obliki
prek sistema SPOT.
(2) Delodajalec, ki ni vpisan v Poslovni register Slovenije,
vloži zahtevek za refundacijo z obračunskimi dokumenti v fizični obliki.
(3) Objavo elektronske oblike zahtevka za refundacijo
zagotovi upravljavec sistema SPOT na spletni strani tega sistema.
(4) Delodajalec pri izpolnjevanju zahtevka za refundacijo v
elektronski obliki upošteva tudi navodila, ki veljajo za sistem SPOT in so
objavljena na spletni strani tega sistema.
13. člen
(odgovornost za pravilnost posredovanih podatkov)
(1) Odgovorna oseba delodajalca z žigom, če ga delodajalec
uporablja pri svojem poslovanju, in s podpisom potrdi pravilnost vpisanih
podatkov na zahtevku za refundacijo in potrdilu delodajalca.
(2) Če je zahtevek za refundacijo vložen v elektronski
obliki, odgovorna oseba delodajalca pravilnost podatkov iz prejšnjega odstavka
potrdi z elektronskim podpisom.
(3) Zavod lahko preveri pravilnost posredovanih podatkov
tako, da od delodajalca zahteva posredovanje ali vpogled v dokumentacijo, na
podlagi katere so bili posredovani podatki.
14. člen
(zastaranje pravice do povračila nadomestila plače)
(1) Pravica zahtevati povračilo nadomestila plače zastara v
treh letih.
(2) Zastaralni rok iz prejšnjega odstavka začne teči 19. dan
v mesecu po preteku meseca, v katerem je bil delavec začasno zadržan od dela.
Če je bilo nadomestilo plače izplačano pred tem dnem, začne zastaralni rok teči
naslednji dan po izplačilu nadomestila plače.
(3) Glede drugih vprašanj zastaranja pravice do zahtevka
povračila nadomestila plače, ki niso urejena s tem pravilnikom, se uporabljajo
določbe zakonika, ki ureja obligacijska razmerja.
15. člen
(ponovna vložitev zahtevka za refundacijo zaradi novih
dejstev in dokazov)
(1) Če delodajalec po izplačilu nadomestila plače delavcu
izve za nova dejstva ali najde ali pridobi nove dokaze, delavcu izplača razliko
med prvotno izplačanim in na novo obračunanim nadomestilom plače.
(2) Nova dejstva in novi dokazi iz prejšnjega odstavka so
dejstva in dokazi, ki so obstajali že v času prvotnega izplačila nadomestila
plače, ali so nastali do 19. dne v mesecu po preteku meseca, v katerem je bil
delavec začasno zadržan od dela, in bi sami zase ali v zvezi z že uporabljenimi
dejstvi ali dokazili pripeljali do drugačnega obračuna nadomestila plače.
(3) Ne glede na prejšnji odstavek se za novo dejstvo in nov
dokaz šteje neposredno izvršljiv pravni akt (npr. sodba sodišča, odločba
upravnega organa, sodna poravnava), s katerim je odločeno o vprašanjih, ki
vplivajo na višino nadomestila plače.
(4) V primeru iz prvega odstavka tega člena delodajalec vloži
nadomestni zahtevek za refundacijo. Če je nadomestni zahtevek za refundacijo
višji od prvotnega, Zavod nakaže delodajalcu razliko. Če je nadomestni zahtevek
za refundacijo nižji od prvotnega, Zavod odšteje razliko od naslednjega
zahtevka za refundacijo. Če delodajalec naslednji mesec ne vloži nobenega
novega zahtevka za refundacijo, preveč prejeto nadomestilo plače nakaže na
transakcijski račun Zavoda.
16. člen
(upravičenost do povračila nadomestila plače)
(1) Zavod povrne delodajalcu nadomestilo plače v višini,
obračunani na podlagi predpisov in splošnih aktov, ki urejajo uresničevanje
pravice do nadomestila plače.
(2) Zavod povrne delodajalcu II. bruto nadomestilo plače in
prispevke od razlike do minimalne osnove, ki bremenijo delodajalca, razen če je
kot ukrep ekonomske politike s posebnim zakonom določeno, da je delodajalec
oproščen plačila ali upravičen do povračila prispevkov.
(3) Če Zavod obračuna nadomestilo plače za posameznega
delavca v višjem znesku, kot je naveden v zahtevku za refundacijo, Zavod zavrne
povračilo tega nadomestila plače in vrne delodajalcu obračunske dokumente.
Delodajalec lahko po ugotovitvi vzroka za neskladje med svojim obračunom in
obračunom Zavoda vloži nov zahtevek za refundacijo.
17. člen
(neupravičenost do povračila nadomestila plače)
Zavod delodajalcu ne povrne nadomestila plače:
-       
če delodajalec nadomestila plače ni izplačal delavcu, ki ima do njega
pravico;
-       
če delodajalec ni izkazal, da je plačal delavcu iz lastnih sredstev
nadomestilo plače za 80 delovnih dni v koledarskem letu v primeru začasne
nezmožnosti delavca za delo zaradi bolezni ali poškodbe, ali če ne izkaže, da
gre za dve ali več zaporednih zadržanosti od dela zaradi iste bolezni ali
poškodbe, ki ni povezana z delom, do 20 delovnih dni, in je v posameznem
primeru prekinitev med eno in drugo zadržanostjo manj kot deset delovnih dni
(recidiv);
-       
če v primerih začasne nezmožnosti za delo, ko gre nadomestilo plače v
breme OZZ, ni odločal imenovani zdravnik ali zdravstvena komisija, da je
začasna zadržanost od dela utemeljena, razen če gre za nego, spremstvo ali
izolacijo delavca, o kateri odloča njegov osebni zdravnik, če gre za nego
otroka, o kateri odloča otrokov osebni zdravnik ali če gre za zadržanost od
dela zaradi prostovoljnega darovanja krvi ali sobivanja.
III. ZAHTEVEK ZA NEPOSREDNO IZPLAČILO NADOMESTILA PLAČE
18. člen
(pogoji za neposredno izplačilo nadomestila plače)
(1) Ne glede na prvi odstavek 5. člena tega pravilnika
delodajalec do osmega dne v mesecu po preteku meseca, v katerem je nadomestilo
plače zapadlo v plačilo, vloži zahtevek za neposredno izplačilo nadomestila
plače, če:
-       
delavcem ni izplačal plač in nadomestil plač v zakonsko določenem
oziroma pogodbeno dogovorjenem roku in
-       
nadomestila plače, katerega izplačilo zahteva od Zavoda, delavcu ni
delno ali v celoti izplačal drugi subjekt.
(2) Če je nadomestilo plače delavcu izplačal drugi subjekt,
delodajalec vloži zahtevek za neposredno izplačilo nadomestila plače za
neizplačani del.
(3) Zahtevek za neposredno izplačilo nadomestila plače lahko
vloži delavec, če ga delodajalec v roku iz prvega odstavka tega člena pisno ne
obvesti, da je sam vložil zahtevek za neposredno izplačilo nadomestila plače.
19. člen
(zahtevek za neposredno izplačilo nadomestila plače)
(1) Zavod delavcu neposredno izplača nadomestilo plače na
podlagi zahtevka za neposredno izplačilo nadomestila plače, ki v primeru:
-       
dejanskega obračuna vsebuje podatke iz »Zahtevka za neposredno izplačilo
nadomestila plače – dejanski obračun«, ki je v Prilogi 4, ki je sestavni del
tega pravilnika;
-       
fiksnega obračuna vsebuje podatke iz »Zahtevka za neposredno izplačilo
nadomestila plače – fiksni obračun«, ki je v Prilogi 5, ki je sestavni del tega
pravilnika.
(2) Zahtevek za neposredno izplačilo nadomestila plače se
lahko vloži le v fizični obliki.
20. člen
(neposredno izplačilo nadomestila plače)
(1) Zavod na podlagi zahtevka za neposredno izplačilo
nadomestila plače obračuna nadomestilo plače in delavcu neposredno izplača neto
nadomestilo plače.
(2) Zavod obračuna in plača prispevke in davke.
(3) Zavod delodajalca obvesti o izvedenem neposrednem
izplačilu nadomestila plače delavcu.
21. člen
(zastaranje pravice zahtevati neposredno izplačilo
nadomestila plače)
(1) Pravica zahtevati neposredno izplačilo nadomestila plače
zastara v treh letih od devetega dne v mesecu po preteku meseca, v katerem je
nadomestilo plače zapadlo v plačilo.
(2) Nadomestilo plače zapade v plačilo 18. dne v mesecu po
preteku meseca, v katerem je bil delavec začasno zadržan od dela.
(3) Glede drugih vprašanj zastaranja pravice zahtevati
neposredno izplačilo nadomestila plače, ki niso urejena s tem pravilnikom, se
uporabljajo določbe zakonika, ki ureja obligacijska razmerja.
IV. OBRAČUN NADOMESTILA PLAČE
22. člen
(začasna zadržanost od dela)
Delodajalec obračuna delavcu nadomestilo plače za delovne
dneve oziroma delovne ure, ko je bil delavec upravičeno začasno zadržan od dela
zaradi zakonsko določenih razlogov ter za praznične in druge dela proste dni,
določene z zakonom, ki določa praznike in dela proste dneve.
23. člen
(dejanski obračun)
Delodajalec višino nadomestila plače obračuna s pomočjo
dejanskih ur začasne zadržanosti od dela, če pri obračunu plače uporablja
dejanski obračun na podlagi dejanske mesečne delovne obveznosti.
24. člen
(fiksni obračun)
Delodajalec višino nadomestila
plače obračuna s pomočjo normiranih ur začasne zadržanosti od dela, če pri
obračunu plače uporablja fiksni obračun na podlagi povprečne mesečne delovne
obveznosti, pri čemer število normiranih ur začasne zadržanosti od dela
izračuna po naslednji enačbi:


število normiranih ur začasne zadržanosti od dela =


število dejanskih ur začasne zadržanosti od dela x
  povprečna mesečna delovna obveznost

.


dejanska mesečna delovna obveznost


25. člen
(višina nadomestila plače)
Višina nadomestila plače je odvisna od osnove za nadomestilo
plače, načina valorizacije osnove za nadomestilo plače in odmernega odstotka.
26. člen
(osnova za nadomestilo plače)
(1) Osnova za nadomestilo plače je povprečje izplačanih
mesečnih plač, osnov za plačilo prispevkov in izplačanih nadomestil v
koledarskem letu pred letom, v katerem je nastala začasna zadržanost od dela.
(2) Delavcu, ki ni imel plače in nadomestila plače oziroma
osnove za plačilo prispevkov v celotnem preteklem koledarskem letu, se osnova
za nadomestilo plače izračuna iz izplačanih mesečnih plač in nadomestil plač
oziroma od osnove za plačilo prispevkov v obdobju, v katerem je delal.
(3) Delavcu, ki ni imel plače in nadomestila plače oziroma
osnove za plačilo prispevkov v preteklem koledarskem letu, se osnova za
nadomestilo plače izračuna iz izplačanih mesečnih plač in nadomestil plač
oziroma od osnove za plačilo prispevkov v obdobju iz OZZ v tekočem koledarskem
letu, preden je bil začasno zadržan od dela.
(4) Delavcu, ki do nastopa začasne zadržanosti od dela še ni
imel plače in nadomestila plače oziroma osnove za plačilo prispevkov, ter
delavca, ki se poškoduje na poti na delo, preden je nastopil delo, se za
izračun osnove za nadomestilo plače upošteva plača, ki bi jo prejel, če bi
delal.
(5) V osnovo za nadomestilo plače se vštevajo vsa nadomestila
plač, ki jih je delavec prejel iz naslova delovnega razmerja, nadomestila za
brezposelnost, starševska nadomestila in nadomestila iz OZZ.
(6) Če je delavec v delovnem razmerju pri več delodajalcih in
s tem dosega polni delovni čas ali če je v delovnem razmerju pri enem ali več
delodajalcih za polni delovni čas, pri drugem pa največ za osem ur na teden, se
v osnovo za nadomestilo plače vštevajo plače in nadomestila plač, ki jih je
delavec prejel pri vseh delodajalcih.
27. člen
(prejemki, ki se ne vštevajo v osnovo za nadomestilo plače)
V osnovo za nadomestilo plače se ne vštevajo:
1.     
dohodki iz drugega pogodbenega razmerja;
2.     
regres, jubilejna nagrada, odpravnina ob upokojitvi in druge odpravnine,
solidarnostna pomoč;
3.     
povračila stroškov v zvezi z delom;
4.     
dohodek, prejet v naravi;
5.     
poračuni plač v tekočem letu za obdobja, na katera se nanaša osnova za
obračun nadomestila plače;
6.     
nadomestila iz pokojninskega in invalidskega zavarovanja;
7.     
bonitete;
8.     
osnove za plačevanje prispevkov iz drugega in tretjega odstavka 55.a
člena zakona.
28. člen
(način valorizacije osnove za nadomestilo plače)
(1) Osnova za nadomestilo plače se uskladi na način in v
roku, ki ga določa zakon, ki ureja usklajevanje transferjev posameznikom in
gospodinjstvom.
(2) Količnike valorizacije Zavod objavi na svoji spletni
strani.
29. člen
(odmerni odstotek)
Nadomestilo plače se odmeri v odmernem odstotku, določenem
glede na razlog začasne zadržanosti od dela v »Preglednici po razlogih
obravnave«, ki je v Prilogi 6, ki je sestavni del tega pravilnika.
30. člen
(najvišje in najnižje nadomestilo plače)
(1) Nadomestilo plače ne more biti nižje od 60 % minimalne
plače, ki je določena z zakonom, ki ureja minimalno plačo (v nadaljnjem
besedilu: spodnji limit).
(2) Nadomestilo plače ne more biti višje od plače, ki bi jo
delavec dobil, če bi delal (zgornji limit).
(3) Podatek o višini plače, ki bi jo delavec dobil, če bi
delal, je podatek o višini urne osnove za delo, ki ga posreduje delodajalec.
31. člen
(obračun višine nadomestila plače)
(1) Višina II. bruto nadomestila plače se obračuna:
-       
na podlagi izhodiščne urne osnove za nadomestilo plače,
-       
na podlagi urne osnove za nadomestilo plače,
-       
ob upoštevanju določb glede najvišjega in najnižjega nadomestila plač
ter
-       
ob upoštevanju veljavnih višin prispevkov.
(2) Izhodiščna urna osnova za
nadomestilo plače se izračuna po naslednji enačbi:


izhodiščna urna osnova za nadomestilo plače = 

skupna bruto osnova za nadomestilo plače

.


skupno število ur osnove za nadomestilo plače


(3) Urna osnova za nadomestilo
plače se izračuna po naslednji enačbi:


urna osnova za nadomestilo plače =


izhodiščna urna osnova za nadomestilo plače x količnik
  valorizacije

x

odmerni odstotek

.


100


32. člen
(obračun višine nadomestila plače v primeru dejanskega
obračuna)
(1) Če je v primeru dejanskega obračuna urna osnova za nadomestilo
plače nižja od urne osnove za delo, se bruto nadomestilo plače obračuna na
podlagi urne osnove za nadomestilo plače po naslednjih enačbah:
-       
I. bruto nadomestila plače = urna osnova za nadomestilo plače x število
dejanskih ur začasne zadržanosti od dela,
-       
II. bruto nadomestila plače = I. bruto nadomestila plače + prispevki
delodajalca.
(2) Če je v primeru dejanskega obračuna urna osnova za
nadomestilo plače višja od urne osnove za delo, se bruto nadomestilo plače
obračuna na podlagi urne osnove za delo po naslednjih enačbah:
-       
I. bruto nadomestila plače = urna osnova za delo x število dejanskih ur
začasne zadržanosti od dela,
-       
II. bruto nadomestila plače = I. bruto nadomestila plače + prispevki
delodajalca.
(3) Če je v primeru dejanskega
obračuna I. bruto nadomestilo plače, obračunano iz urne osnove za nadomestilo
plače, nižje od preračunanega spodnjega limita, se pri obračunu bruto
nadomestila plače upošteva spodnji limit po naslednjih enačbah:


-       
  preračunan spodnji limit =

spodnji limit x število dejanskih ur v breme OZZ

,


dejanska celomesečna delovna obveznost pri delodajalcu

-       
I. bruto nadomestila plače = preračunan spodnji limit,
-       
II. bruto nadomestila plače = I. bruto nadomestila plače + prispevki
delodajalca.
33. člen
(obračun višine nadomestila plače v primeru fiksnega
obračuna)
(1) Če je v primeru fiksnega obračuna urna osnova za
nadomestilo plače nižja od urne osnove za delo, se bruto nadomestilo plače
obračuna na podlagi urne osnove za nadomestilo plače po naslednjih enačbah:
-       
I. bruto nadomestila plače = urna osnova za nadomestilo plače x število
normiranih ur začasne zadržanosti od dela,
-       
II. bruto nadomestila plače = I. bruto nadomestila plače + prispevki
delodajalca.
(2) Če je v primeru fiksnega obračuna urna osnova za
nadomestilo plače višja od urne osnove za delo, se bruto nadomestilo plače
obračuna na podlagi urne osnove za delo po naslednjih enačbah:
-       
I. bruto nadomestila plače = urna osnova za delo x število normiranih ur
začasne zadržanosti od dela,
-       
II. bruto nadomestila plače = I. bruto nadomestila plače + prispevki
delodajalca.
(3) Če je v primeru fiksnega
obračuna I. bruto nadomestilo plače, obračunano iz urne osnove za nadomestilo
plače, nižje od preračunanega spodnjega limita, se pri obračunu bruto
nadomestila plače upošteva spodnji limit po naslednjih enačbah:


-       
  preračunan spodnji limit =

spodnji limit x število normiranih ur v breme OZZ

,


dejanska celomesečna delovna obveznost pri delodajalcu

-       
I. bruto nadomestila plače = preračunan spodnji limit,
-       
II. bruto nadomestila plače = I. bruto nadomestila plače + prispevki
delodajalca.
34. člen
(povračilo prispevkov od razlike do minimalne osnove za
obračun prispevkov)
(1) Če je nadomestilo plače nižje od minimalne osnove, Zavod
povrne delodajalcu tudi obračunane in plačane prispevke od razlike med višino
minimalne osnove in višino izplačanega I. bruto nadomestila plače.
(2) Zahtevek za refundacijo praviloma vsebuje tudi zahtevo za
povračilo prispevkov od razlike do minimalne osnove.
(3) Delodajalec v zahtevku za refundacijo navede skupno
višino prispevkov od razlike do minimalne osnove, ki predstavlja seštevek vseh
posamezno izračunanih prispevkov od razlike do minimalne osnove. Pri obračunu
se upoštevajo zakonsko določene prispevne stopnje tistih posameznih vrst
prispevkov, za katere je zakonsko določeno, da se plačujejo od minimalne osnove
in bremenijo delodajalca.
(4) Če je nadomestilo plače obračunano za celomesečno delovno
obveznost, se izračun prispevkov izvede po naslednjih enačbah:
-       
razlika do minimalne osnove = minimalna osnova – I. bruto nadomestila
plače,


-       
  posamezni prispevek v breme OZZ = razlika do minimalne osnove

x

prispevna stopnja

.


100

(5) Če nadomestilo plače ni
obračunano za celomesečno delovno obveznost, se obračun prispevkov v primeru
dejanskega obračuna izvede po naslednjih enačbah:


– preračunana minimalna osnova =


veljavna minimalna osnova x število dejanskih ur začasne
  zadržanosti od dela v breme OZZ

,


dejanska celomesečna delovna obveznost pri delodajalcu


-       
razlika do minimalne osnove = preračunana minimalna osnova – I. bruto
nadomestila plače,


-       
  posamezni prispevek v breme OZZ = razlika do minimalne osnove

x

prispevna stopnja

.


100

(6) Če nadomestilo plače ni
obračunano za celomesečno delovno obveznost, se obračun prispevkov v primeru
fiksnega obračuna izvede po naslednjih enačbah:

– preračunana minimalna osnova =


veljavna minimalna osnova x število dejanskih ur začasne
  zadržanosti od dela v breme OZZ

,


dejanska celomesečna delovna obveznost pri delodajalcu

-       
razlika do minimalne osnove = preračunana minimalna osnova – I. bruto
nadomestila plače,


-       
  posamezni prispevek v breme OZZ = razlika do minimalne osnove

x

prispevna stopnja

.


100

(7) Znesek prispevkov od razlike do minimalne osnove, ki jih
delodajalec zahteva od Zavoda za posameznega delavca, ne sme presegati skupnega
zneska prispevkov od razlike do minimalne osnove, ki so bili obračunani na
podlagi skupnega zneska plač in nadomestil plač delavca za določeni mesec.
35. člen
(zaokroževanje)
(1) Urna osnova za delo se zaokroži na štiri decimalna mesta.
(2) Količnik valorizacije se zaokroži na štiri decimalna
mesta.
(3) Drugi podatki v postopku obračuna nadomestila plače se
zaokrožijo na dve decimalni mesti.
V. KONČNI DOLOČBI
36. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o uveljavljanju izplačila nadomestila plače iz obveznega zdravstvenega
zavarovanja na zahtevo delodajalca (Uradni list RS, št. 12/20).
37. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-6/2022-DI/11
Ljubljana, dne 31. avgusta 2023
EVA 2023-2711-0030
Predsednica Upravnega odbora
Zavoda za zdravstveno
zavarovanje Slovenije
Irena Ilešič Čujovič

Priloga
1: Zahtevek za refundacijo – dejanski obračun
Priloga
2: Zahtevek za refundacijo – fiksni obračun
Priloga
3: Potrdilo delodajalca
Priloga
4: Zahtevek za neposredno izplačilo nadomestila plače – dejanski obračun
Priloga
5: Zahtevek za neposredno izplačilo nadomestila plače – fiksni obračun
Priloga
6: Preglednica po razlogih obravnave