1. člen
(vsebina)
Ta pravilnik ureja v skladu z Direktivo 1999/95/ES Evropskega
parlamenta in Sveta z dne 13. decembra 1999 o uveljavljanju določb o delovnem
času pomorščakov na krovu ladij, ki pristajajo v pristaniščih Skupnosti (UL L
št. 14 z dne 20. 1. 2000, str. 29), inšpekcijski nadzor nad izvajanjem predpisov
o razporejanju delovnega časa pomorščakov.
2. člen
(pomen izrazov)
Posamezni izrazi, uporabljeni v tem pravilniku, imajo
naslednji pomen: 
1.    
"ladja" je katero koli morsko plovilo, razen ribiškega
plovila, v javni ali zasebni lasti, ki se navadno uporablja za pomorske
trgovske posle; 
2.    
''država zastave'' je država, v kateri je ladja registrirana oziroma pod
zastavo katere pluje; 
3.    
"prijava" je vsakršna informacija ali poročilo člana posadke,
združenja, sindikata ali katere koli osebe glede varnosti ladje ter varnosti in
zdravja njene posadke.
3. člen
(priprava poročil)
(1) Če pomorski inšpektor prejme prijavo, katere ne šteje za
očitno neutemeljeno, ali pridobi dokaz, da ladja, ki se prostovoljno nahaja v
pristanišču Republike Slovenije, ne izpolnjuje standardov iz Konvencije o
delovnem času pomorščakov in številu članov posadke na ladji (v nadaljnjem
besedilu: Konvencija ILO št. 180), pripravi poročilo za državo zastave. 
(2) Poveljniku ali ladjarju se ne sme razkriti identitete
osebe, ki je podala prijavo.
4. člen
(pregled in podrobnejši pregled)
(1) Pomorski inšpektor mora pri opravljanju inšpekcijskega
pregleda, z namenom, da ugotovi, ali ladja izpolnjuje zahteve iz Konvencije ILO
št. 180, preveriti ali: 
-    
je izdelana razpredelnica o razporeditvi dela na ladji v delovnem jeziku
ali jezikih ladje in v angleščini na obrazcu iz Priloge 1, ki je sestavni del
tega pravilnika, ali na drugem enakovrednem obrazcu, in je izobešena na krovu
na lahko dostopnem mestu; 
-    
je izdelana evidenca delovnega časa ali počitka pomorščakov v delovnem
jeziku ali jezikih ladje in v angleščini na obrazcu iz Priloge 2, ki je
sestavni del tega pravilnika, ali na drugem enakovrednem obrazcu, in se hrani
na ladji ter obstaja dokaz, da je evidenco potrdil pristojni organ države
zastave. 
(2) Če pomorski inšpektor prejme prijavo ali če na podlagi
ogledov na ladji meni, da so pomorščaki preutrujeni, mora opraviti podrobnejši pregled
skladno s prejšnjim odstavkom. S podrobnejšim pregledom mora pomorski inšpektor
ugotoviti, ali je zabeležen delovni čas ali počitek v skladu s standardi iz
Konvencije ILO št. 180 in ali so bili ti standardi ustrezno upoštevani, pri
čemer upošteva tudi vse druge zabeležke v zvezi s plovbo ladje.
5. člen
(odprava pomanjkljivosti)
(1) Če pregled ali podrobnejši pregled razkrije, da ladja ne
izpolnjuje zahtev Konvencije ILO št. 180, lahko pomorski inšpektor ladji
prepove izplutje iz pristanišča, dokler pomanjkljivosti niso odpravljene ali
pomorščaki dovolj spočiti. 
(2) Če obstajajo očitni dokazi, da je osebje za prvo stražo
ali naslednje straže preutrujeno, pomorski inšpektor ladji prepove izplutje iz
pristanišča, dokler ugotovljene pomanjkljivosti niso odpravljene ali pomorščaki
dovolj spočiti.
6. člen
(nadaljnji postopki)
(1) Če je bilo ladji na podlagi prejšnjega člena prepovedano
izplutje iz pristanišča, pomorski inšpektor obvesti poveljnika ladje, ladjarja,
upravo države zastave ali konzularnega funkcionarja, v primeru njegove
odsotnosti pa najbližjega diplomatskega predstavnika, o ugotovitvah pregledov
iz 4. člena tega pravilnika, o izdanih odločbah in zahtevanih ukrepih. 
(2) Pri opravljanju pregleda v skladu s tem pravilnikom mora
pomorski inšpektor skrbeti, da ladja ni neupravičeno zadržana.
7. člen
(objava podatkov)
Podatki o ukrepih, sprejetih v skladu s 4. in 5. členom tega
pravilnika, se objavijo po postopku, določenem v prvem odstavku 16. člena
Pravilnika o inšpekcijskem nadzoru varnosti plovbe (Uradni list RS, št. 64/04).
8. člen
(izključitev ugodnejše obravnave)
Pri pregledu ladje, ki pluje pod zastavo države, ki ni
podpisnica Konvencije ILO št. 180 ali Protokola h Konvenciji ILO št. 147 o
minimalnih normativih v trgovski mornarici, mora pomorski inšpektor ravnati
tako, da takšna ladja in njena posadka ni deležna ugodnejše obravnave kot
ladja, ki pluje pod zastavo države, ki je pogodbenica Konvencije ILO št. 180,
Protokola h Konvenciji ILO št. 147 ali obeh.
9. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-11/2007/11
Ljubljana, dne 21. marca 2007
EVA 2006-2411-0028
mag. Janez Božič l.r. 
Minister 
za promet

Priloga
1: Vzorec obrazca za razpredelnico o razporeditvi dela na ladji
Priloga
2: Vzorec obrazca za evidenco delovnega časa ali počitka pomorščakov