1. člen
S tem odlokom se za opravljanje nalog v zvezi z dodeljevanjem
sredstev za odpravo posledic škode v kmetijstvu ustanovi Komisija za odpravo
posledic škode v kmetijstvu (v nadaljnjem besedilu: komisija).
2. člen
Naloge komisije so predvsem:
1.     
dajanje mnenj in predlogov pri pripravi predpisov na podlagi zakona, ki
ureja odpravo posledic naravnih nesreč,
2.     
pregled in potrditev programov odprave posledic škode v kmetijstvu,
3.     
pregled in potrditev ocene škode zaradi naravne nesreče v kmetijstvu za
posamezne upravičence,
4.     
pregled in potrditev izpada dohodka zaradi naravne nesreče v kmetijstvu
za posamezne upravičence,
5.     
pregled in potrditev korekcijskega faktorja, če izračunana višina pomoči
po vseh merilih preseže razpoložljiva sredstva,
6.     
dajanje mnenja k letnemu poročilu ministrstva, pristojnega za
kmetijstvo, o izvedbi programa za odpravo posledic škode v kmetijstvu,
7.     
pregled in potrditev poročila o porabi sredstev za odpravo posledic
škode v kmetijstvu zaradi naravnih nesreč za posamezno leto, v katerem je
nastala škoda zaradi naravne nesreče,
8.     
pregled in potrditev letnega poročila o delu komisije za posamezno leto,
v katerem je nastala škoda zaradi naravne nesreče,
9.     
dajanje mnenj in predlogov o zadevah v zvezi z dodeljevanjem sredstev,
za katere jih zaprosijo organi, pristojni za upravno in inšpekcijsko odločanje
po zakonu, ki ureja odpravo posledic naravnih nesreč.
3. člen
(1) Komisijo sestavljajo:
-       
en predstavnik ministrstva, pristojnega za varstvo pred naravnimi in
drugimi nesrečami,
-       
dva predstavnika ministrstva, pristojnega za okolje, s področja
monitoringa naravnih pojavov ter s področja agrometeorologije,
-       
en predstavnik ministrstva, pristojnega za finance,
-       
dva predstavnika ministrstva, pristojnega za kmetijstvo, s področja
posrednih in neposrednih izplačil v kmetijstvu ter s področja priprave in
izvedbe programov odprave posledic škode v kmetijstvu,
-       
en predstavnik Kmetijsko gozdarske zbornice Slovenije.
(2) Člane in predsednika komisije ter njihove namestnike
imenuje in razrešuje Vlada Republike Slovenije.
4. člen
(1) Delo komisije poteka na rednih in dopisnih sejah.
(2) Seje komisije sklicuje in vodi predsednik komisije.
(3) Podrobnejši način dela komisije in način odločanja
komisije se določita s poslovnikom o delu komisije.
(4) Poslovnik o delu komisije sprejme komisija.
5. člen
Strokovne podlage za delo komisije pripravlja ministrstvo,
pristojno za kmetijstvo.
6. člen
Predsednik in člani komisije ter njihovi namestniki
opravljajo naloge iz 2. člena tega odloka v okviru svojih rednih delovnih
obveznosti.
PREHODNA IN KONČNA DOLOČBA
7. člen
(1) Člani komisije se imenujejo v treh mesecih od
uveljavitve tega odloka.
(2) Komisija sprejme poslovnik o delu komisije iz
4. člena tega odloka na prvi redni seji, ki se skliče v šestih mesecih od
uveljavitve tega odloka.
8. člen
Ta odlok začne veljati naslednji dan po objavi v Uradnem
listu Republike Slovenije.
Št. 00715-61/2021
Ljubljana, dne 23. decembra 2021
EVA 2021-2330-0119
Vlada Republike Slovenije
Janez Janša
predsednik