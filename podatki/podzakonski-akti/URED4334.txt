I. SPLOŠNE DOLOČBE
1. člen
(vsebina)
Ta uredba določa delež zaposlenih invalidov
od celotnega števila zaposlenih pri posameznem delodajalcu (v nadaljnjem
besedilu: kvota), dokazila o izpolnjevanju kvote ter višino in čas prejemanja
nagrade za preseganje kvote.
2. člen
(zavezanci za izpolnjevanje kvote)
(1) Zavezanec za izpolnjevanje kvote
(v nadaljnjem besedilu: zavezanec) je vsak delodajalec, ki zaposluje najmanj 20
oseb.
(2) V celotno število zaposlenih oseb
se štejejo tudi družbeniki zasebnih družb in zavodov v Republiki Sloveniji, ki
so poslovodne osebe na podlagi pogodbe o zaposlitvi pri istem delodajalcu,
samostojni podjetniki posamezniki in druge osebe, ki na območju Republike
Slovenije samostojno opravljajo poklicno oziroma drugo dovoljeno dejavnost ter
so na teh podlagah zavarovani.
(3) Ta uredba ne velja za tuja
diplomatska in konzularna predstavništva, invalidska podjetja in zaposlitvene
centre.
3. člen
(kvota glede na dejavnost zavezanca)
(1) Kvota se določi različno po
dejavnostih, in sicer glede na področja v skladu z Uredbo o standardni
klasifikaciji dejavnosti (Uradni list RS, št. 69/07 in 17/08).
(2) Dejavnost zavezanca iz prejšnjega
odstavka je tista, ki je razvidna iz obvestila o identifikaciji in razvrstitvi
po dejavnosti za poslovni subjekt Agencije Republike Slovenije za javnopravne
evidence in storitve (AJPES).
(3) V skladu s prvim odstavkom tega člena
se določi: 
2-odstotna kvota za:
-      
G) trgovina; vzdrževanje in popravila motornih vozil, 
-      
I) gostinstvo, 
-      
J) informacijske in komunikacijske dejavnosti, 
-      
K) finančne in zavarovalniške dejavnosti, 
-      
M) strokovne, znanstvene in tehnične dejavnosti, 
-      
O) dejavnost javne uprave in obrambe; dejavnost obvezne socialne
varnosti, 
-      
R) kulturne, razvedrilne in rekreacijske dejavnosti, 
-      
S) druge dejavnosti; 
3-odstotna kvota za: 
-      
F) gradbeništvo, 
-      
H) promet in skladiščenje, 
-      
L) poslovanje z nepremičninami, 
-      
P) izobraževanje;
6-odstotna kvota za: 
-      
A) kmetijstvo in lov, gozdarstvo, ribištvo, 
-      
B) rudarstvo, 
-      
C) predelovalne dejavnosti, 
-      
D) oskrba z električno energijo, plinom in paro, 
-      
E) oskrba z vodo; ravnanje z odplakami in odpadki; saniranje okolja, 
-      
N) druge raznovrstne poslovne dejavnosti in 
-      
Q) zdravstvo in socialno varstvo.
4. člen
(kvota glede na velikost zavezanca)
Kvota iz prejšnjega člena se za zavezance,
ki zaposlujejo manj kot 50 oseb, zniža za eno odstotno točko, vendar ne more
biti nižja od dveh odstotkov.
5. člen
(možnost izbire za zavezanca)
Zavezanec lahko svojo obveznost glede kvote
izpolni tako, da:
-      
ima zaposleno predpisano število invalidov,
-      
sklene pogodbo o poslovnem sodelovanju z invalidskim podjetjem oziroma
zaposlitvenim centrom, po kateri so priznani stroški dela najmanj v višini
minimalne plače mesečno za vsakega manjkajočega invalida (v nadaljnjem
besedilu: nadomestna izpolnitev kvote),
-      
plača prispevek za vzpodbujanje zaposlovanja invalidov.
II. IZPOLNJEVANJE KVOTE Z ZAPOSLOVANJEM INVALIDOV
6. člen
(vštevanje invalidov v kvoto)
(1) Delodajalec lahko izpolni kvoto le
z zaposlenimi invalidi, ki jih je prijavil v zavarovanje v skladu z Navodilom
za izpolnjevanje obrazca prijave v zavarovanje za invalide (Uradni list RS, št.
10/05 in 43/05, v nadaljnjem besedilu: navodilo).
(2) V kvoto za posamezni mesec se
štejejo le invalidi, ki so bili prijavljeni v zavarovanje kot invalidi
najpozneje do zadnjega dne v mesecu.
(3) V kvoto se štejejo invalidi, ki se
skladno s 3. členom navodila štejejo kot zavarovanci invalidi in imajo
sklenjeno pogodbo o zaposlitvi za najmanj 20 ur na teden.
7. člen
(neustrezno prijavljeni invalidi)
Invalidi, ki niso prijavljeni v skladu s
prejšnjim členom, se delodajalcu ne štejejo v kvoto, niti je delodajalec z
njimi ne more presegati.
III. NADOMESTNA IZPOLNITEV KVOTE
8. člen
(pogoji za nadomestno izpolnitev kvote)
(1) Zavezanec lahko nadomestno izpolni
kvoto s sklenitvijo in obojestransko izpolnitvijo obveznosti iz pogodbe o poslovnem
sodelovanju (v nadaljnjem besedilu: pogodba) z zaposlitvenim centrom ali
invalidskim podjetjem. Nadomestna izpolnitev kvote za posamezni mesec je
izpolnjena, če stroški dela iz pogodbe dosegajo ali presegajo znesek minimalne
plače za vsakega invalida, ki bi ga moral delodajalec zaposliti, da bi izpolnil
predpisano kvoto.
(2) Izdelki oziroma storitve, ki so
predmet pogodbe iz prejšnjega odstavka, morajo biti izdelani oziroma storitve
opravljene z delavci zaposlitvenega centra ali invalidskega podjetja.
(3) V izpisu iz sodnega registra mora
biti razvidno, da ima invalidsko podjetje ali zaposlitveni center registrirano
dejavnost, na katero se nanaša predmet pogodbe.
(4) Sklenjeno pogodbo mora zavezanec,
ki želi nadomestno izpolniti kvoto, poslati Skladu Republike Slovenije za vzpodbujanje
zaposlovanja invalidov (v nadaljnjem besedilu: sklad) v sedmih dneh po
sklenitvi.
9. člen
(napoved nadomestne izpolnitve kvote)
(1) Sklad poslano pogodbo šteje kot
napoved zavezanca, da namerava nadomestno izpolniti kvoto. Zaradi lažjega evidentiranja
mora zavezanec skupaj s pogodbo poslati skladu tudi izpolnjen obrazec za
napoved nadomestne izpolnitve, ki ga pripravi sklad.
(2) Sklad upošteva napoved nadomestne
izpolnitve kvote od prvega dne v mesecu, ko prejme pogodbo z obrazcem sklada za
napoved.
(3) Nadomestno izpolnitev kvote je
možno napovedati za največ dvanajst mesecev. Po preteku tega časa je potrebna
ponovna napoved.
10. člen
(vsebina pogodbe)
V pogodbi se določijo zlasti:
-      
predmet pogodbe,
-      
vrednost za posamezno vrsto storitve oziroma izdelkov in skupna
pogodbena vrednost, brez DDV,
-      
stroški dela za posamezno vrsto storitve oziroma izdelkov in celotni
stroški dela po pogodbi,
-      
rok za izpolnitev pogodbenih obveznosti in
-      
plačilni rok.
11. člen
(sprememba pogodbe)
Ob spremenjenih elementih pogodbe sta
pogodbeni stranki dolžni skleniti aneks k pogodbi in ga predložiti skladu v
sedmih dneh po sklenitvi skupaj z obrazcem sklada za napoved. Sklad upošteva
aneks z mesecem, ko ga prejme.
12. člen
(dolžnost zavezanca, da dokaže nadomestno
izpolnitev kvote)
(1) Zavezanec mora najpozneje v roku
60 dni po izteku koledarskega leta, v katerem je uveljavljal nadomestno
izpolnitev kvote, poslati skladu poročilo o obojestranski izpolnitvi pogodbene
obveznosti na obrazcu, ki ga pripravi sklad (v nadaljnjem besedilu: obrazec
poročila).
(2) Obrazec poročila poleg odgovorne
osebe zavezanca podpiše tudi odgovorna oseba zaposlitvenega centra ali invalidskega
podjetja. Na zahtevo sklada sta pogodbeni stranki dolžni predložiti dodatna
dokazila o obojestranski izpolnitvi pogodbe, na primer bančne izpiske in druga
dokazila.
(3) Zavezanca, ki skladu ne bo
pravočasno predložili poročila, bo sklad pozval, da to stori najpozneje v
sedmih dneh po prejemu poziva. Če zavezanec tudi v naknadno postavljenem roku
skladu ne bo predložil poročila in dokazil iz prvega in drugega odstavka tega
člena, bo sklad štel, da nadomestna izpolnitev kvote ni bila opravljena.
13. člen
(neizpolnitev kvote)
(1) Če zavezanec, ki je napovedal
nadomestno izpolnitev kvote, le te ni izpolnil v celoti, mora mesečno ob
izplačilu plač obračunati in plačati v sklad sorazmerni prispevek iz 15. člena
te uredbe.
(2) Zavezancu, ki kvote ne izpolni, niti
ne poravna prispevka za zaposlovanje invalidov, izda sklad odločbo o obveznosti
plačila prispevka za zaposlovanje invalidov skupaj z zamudnimi obrestmi,
izračunanimi na zadnji dan v mesecu, ko je obveznost nastala.
14. člen
(dolžnost poročanja za invalidska podjetja
in zaposlitvene centre)
Zaposlitveni centri in invalidska podjetja
so dolžni v letnih poročilih oziroma revidiranih letnih poročilih poročati tudi
o izpolnitvi pogodbenih obveznosti na podlagi sklenjenih pogodb, po katerih so
zavezanci uveljavljali nadomestno izpolnitev kvote.
IV. PLAČILO PRISPEVKA ZA VZPODBUJANJE ZAPOSLOVANJA INVALIDOV
15. člen
(višina in način plačevanja prispevka za
vzpodbujanje zaposlovanja invalidov)
Zavezanec, ki kvote ne izpolni z
zaposlovanjem invalidov niti z nadomestno izpolnitvijo, je dolžan mesečno ob
izplačilu plač obračunati in plačati v sklad prispevek za vzpodbujanje
zaposlovanja invalidov v višini 70 odstotkov minimalne plače za vsakega
invalida, ki bi ga bil dolžan zaposliti za izpolnitev predpisane kvote.
V. NAGRADA ZA PRESEGANJE KVOTE
16. člen
(upravičenci do nagrade za preseganje
kvote)
(1) Delodajalec, ki zaposluje več
invalidov, kakor je določeno s kvoto, in delodajalec, ki zaposluje manj kakor
20 zaposlenih in ima zaposlene invalide, katerih invalidnost ni nastala
zaradi poškodbe pri delu ali poklicne bolezni pri tem delodajalcu, je upravičen
do nagrade v višini 25 odstotkov minimalne plače na mesec za vsakega
zaposlenega invalida nad predpisano kvoto.
(2) Nagrade za preseganje kvote ne
morejo uveljavljati delodajalci, ki so neposredni proračunski uporabniki
državnega proračuna.
17. člen
(uveljavljanje pravice do nagrade za
preseganje kvote)
(1) Delodajalec, ki en mesec presega
predpisano kvoto, lahko do 20. v naslednjem mesecu vloži na sklad vlogo za nagrado
za preseganje kvote.
(2) Nagrada za preseganje kvote se
lahko prizna za največ dvanajst zaporednih mesecev. V to obdobje se od
preteklih mesecev lahko všteje največ en mesec pred vložitvijo vloge.
(3) O pravici do nagrade za preseganje
kvote odloči sklad z odločbo.
(4) Nagrada se začne izplačevati
najpozneje v 90 dneh od pravnomočnosti odločbe sklada.
18. člen
(kronološko načelo)
Delodajalci, ki zaposlujejo več invalidov,
kakor je s to uredbo določeno za njihovo dejavnost, morajo pri uveljavljanju
finančnih vzpodbud pri skladu upoštevati kronološko načelo in sicer tako, da se
invalidi vštevajo v kvoto po datumu sklenitve pogodbe o zaposlitvi pri istem
delodajalcu ne glede na čas nastanka invalidnosti. V kvoto se vštevajo invalidi
s starejšim datumom sklenitve pogodbe o zaposlitvi, finančne vzpodbude zaradi
preseganja kvote pa lahko delodajalci uveljavljajo za invalide z novejšim
datumom sklenitve pogodbe o zaposlitvi.
19. člen
(smiselna uporaba)
(1) Določbi prvega in tretjega
odstavka 17. člena te uredbe se smiselno uporabljata tudi za uveljavljanje
oprostitve plačila prispevkov za pokojninsko in invalidsko zavarovanje po 74.
členu Zakona o zaposlitveni rehabilitaciji in zaposlovanju invalidov.
(2) Delodajalec oziroma samozaposleni
invalid sta oproščena plačila prispevkov iz prejšnjega odstavka od prvega dne
naslednjega meseca po izdaji odločbe sklada o priznanju pravice do oprostitve
plačila prispevkov za pokojninsko in invalidsko zavarovanje.
VI. NADZOR
20. člen
(nadzor)
(1) Izpolnjevanje kvote za zaposlovanje
invalidov nadzira Sklad Republike Slovenije za vzpodbujanje zaposlovanja invalidov.
(2) Zavod za zdravstveno zavarovanje
Slovenije (v nadaljnjem besedilu: zavod) skladu mesečno pošilja podatke o zaposlenih
delavcih pri posameznem delodajalcu na zadnji dan v mesecu, in sicer iz matične
evidence po zakonu, ki ureja matično evidenco zavarovancev in uživalcev pravic
iz pokojninskega in invalidskega zavarovanja.
(3) Nadzor nad izpolnjevanjem pogodb,
na podlagi katerih zavezanci nadomestno izpolnjujejo kvoto, izvaja sklad
oziroma oseba, ki jo sklad pooblasti za izvajanje nadzora.
(4) Nadzor nad izpolnjevanjem pogodb,
na podlagi katerih zavezanci nadomestno izpolnjujejo kvoto, lahko v zaposlitvenih
centrih in invalidskih podjetjih izvaja tudi strokovna komisija iz 56. člena
Zakona o zaposlitveni rehabilitaciji in zaposlovanju invalidov.

Uredba o določitvi kvote za zaposlovanje
invalidov (Uradni list RS, št. 32/07)
vsebuje naslednje prehodne in končne določbe:
»VII. PREHODNE IN KONČNE DOLOČBE
21. člen
(prehodna
določba)
Delodajalci, ki so na dan uveljavitve te
uredbe zaposlovali invalide, niso jih pa imeli prijavljene na zavodu kot invalide
v skladu z navodilom, ne morejo uveljavljati njihovega vštevanja v kvoto
oziroma preseganja kvote za nazaj.
22. člen
(razveljavitev
predpisov)
Z dnem začetka veljavnosti te uredbe
preneha veljati Uredba o določitvi kvote za zaposlovanje invalidov (Uradni list
RS, št. 111/05).
23. člen
(veljavnost)
Ta uredba začne veljati 1. maja 2007.«.

Uredba o spremembah Uredbe o določitvi kvote
za zaposlovanje invalidov (Uradni list RS, št. 21/08) vsebuje naslednjo končno določbo:
»4. člen
Ta uredba začne veljati 1. marca 2008.«.