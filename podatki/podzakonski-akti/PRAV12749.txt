I. SPLOŠNE DOLOČBE
1. člen
(vsebina pravilnika)
(1) Ta pravilnik določa strokovne nazive v knjižnični
dejavnosti. Podrobneje določa postopek imenovanja ter splošne in posebne pogoje
za imenovanje v strokovne nazive za strokovne knjižničarske delavce, roke in
način predložitve vloge ter obvezna dokazila, imenovanje, mandat in
pristojnosti komisije za strokovne nazive v knjižnični dejavnosti ter način
odločanja o imenovanju v strokovni naziv.
(2) Po tem pravilniku so v strokovne nazive lahko
imenovani strokovni knjižničarski delavci, ki so zaposleni v knjižnicah iz
7. člena Zakona o knjižničarstvu (Uradni list RS, št. 87/01, 96/02 –
ZUJIK in 92/15, v nadaljnjem besedilu: zakon), in v drugih organizacijah, ki
delujejo na področju knjižnične dejavnosti, razen strokovnih delavcev v šolskih
knjižnicah.
2. člen
(pomen izrazov)
V tem pravilniku uporabljeni izrazi pomenijo:
-       
»anotacija« je zgoščena objektivna predstavitev vsebine knjige oziroma
drugega knjižničnega gradiva, namenjena javnosti, in obsega najmanj 200 besed
oziroma 1.600 znakov,
-       
»avtorska objava« je objava individualne intelektualne stvaritve s
področja knjižnične dejavnosti na katerem koli mediju, ki upošteva vsaj
minimalna merila za strokovne objave, in sicer ima naslov, uvod, jedro, ki
obravnava strokovno vprašanje ali uporabo znanja v praksi, razpravo in
zaključek ter navedbo virov in literature, 
-       
»avtorski povzetek« je zgoščena, neocenjujoča predstavitev vsebine
dokumenta, ki lahko nadomesti branje izvirnika in ga napiše avtor sam. Povzema
glavne, bistvene misli napisanega sporočila. Vsebovati mora najmanj 250 besed
oziroma 2.000 znakov,
-       
»bibliotekarski izpit« pomeni izpit v skladu z 39.b členom zakona in
pravilnikom, ki ureja bibliotekarski izpit,
-       
»članek« je avtorska objava v kontinuiranem viru oziroma samostojni
sestavek ali poglavje v monografski publikaciji,
-       
»delovna skupina« je skupina formalno imenovanih posameznikov, ki
uresničujejo skupni program za doseganje konkretnih strokovnih ciljev,
-       
»delovne izkušnje na področju knjižnične dejavnosti« pomenijo redno,
daljše časovno obdobje trajajoče strokovno knjižničarsko delo v knjižnicah iz
7. člena zakona ali v drugih organizacijah,
-       
»druge organizacije, ki delujejo na področju knjižnične dejavnosti«, so
po tem pravilniku pravne osebe javnega prava, ki niso knjižnice, vendar v
skladu z 2. členom zakona delujejo tudi na področju ali za potrebe
knjižnične dejavnosti (v nadaljnjem besedilu: druge organizacije),
-       
»knjižnična dejavnost« je dejavnost knjižnice, ki je pravna oseba ali
njena organizacijska enota, oziroma druge organizacije iz sedme alineje tega
člena, ki se izvaja v skladu z zakonom,
-       
»kritika, recenzija« je avtorska objava v znanstveni ali strokovni
publikaciji, v kateri avtor ocenjuje ali dokazuje pravilnost/nepravilnost
nekega znanstvenega ali strokovnega dela, merila, mnenja ali ugotovitve in/ali
izpodbija/podpira/ocenjuje ugotovitve, dela ali mnenja drugih avtorjev.
Poudarek je na prikazu strokovnega mnenja oziroma sodbe o znanstvenem,
strokovnem ali umetniškem delu, zlasti glede na njegovo kakovost,
-       
»mentorstvo« je izvajanje pedagoškega dela s posameznikom po določenem
pisnem programu s področja knjižnične dejavnosti. Sem sodi mentorstvo
strokovnih knjižničarskih delavcev pripravnikom in študentom na obvezni
študijski praksi oziroma mentorstvo pri specialističnih nalogah ter pri
strokovnem usposabljanju za opravljanje bibliotekarskega izpita,
-       
»poljudni članek« je članek, ki strokovno ali znanstveno vsebino prikaže
na poljuden način in je namenjen popularizaciji znanstvenih in strokovnih
spoznanj,
-       
»posebna knjižnična zbirka« (tudi posebna zbirka knjižnice) je po
različnih jasno določenih merilih zbran in oddeljen del zbirke knjižničnega
gradiva knjižnice. Posebna knjižnična zbirka mora imeti katalog knjižničnega
gradiva. Knjižnica organizira posebne knjižnične zbirke za opravljanje nalog na
domoznanskem ali informacijskem področju oziroma za opravljanje dejavnosti za
skupine uporabnikov s posebnimi potrebami, 
-       
»posebna podatkovna zbirka« je računalniška zbirka bibliografskih,
faktografskih, besedilnih, slikovnih ali drugih podatkov, zbranih po različnih
strokovnih merilih, namenjena poizvedovanju in javni predstavitvi podatkov.
Osnovni knjižnični katalogi niso posebna podatkovna zbirka,
-       
»posebni dosežek« je teoretično, raziskovalno ali strokovno delo, ki
pomembno prispeva k razvoju bibliotekarske stroke ali knjižnične dejavnosti v
Republiki Sloveniji in je kot tako javno priznano ali ima izkazano odmevnost v
domači in/ali mednarodni bibliotekarski javnosti,
-       
»predgovor, spremna beseda« je pisna individualna intelektualna
stvaritev strokovnega knjižničarskega delavca, objavljena pred ali za glavnim
besedilom, ki opisuje vsebinske in druge značilnosti glavnega besedila ali
njegovega avtorja,
-       
»projekt« je zaključena celota med seboj povezanih aktivnosti, za katere
sta značilna skupni cilj in sodelovanje različnih sodelavcev. Zaključen mora
biti v predpisanem času v skladu s projektno specifikacijo. Izvaja ga projektna
skupina, ki jo oblikujejo raziskovalci/sodelavci ene ustanove ali več ustanov.
Vodja projekta je ena oseba, drugi sodelujoči so sodelavci projekta. Rezultati
projekta so (glede na to, ali je projekt temeljni ali razvojni) nova spoznanja,
nove metode dela, novi postopki, nove storitve ali proizvodi in podobno,
-       
»razstava« je vsebinsko zaokrožena predstavitev po strokovnih merilih
izbranega knjižničnega ali drugega gradiva, ki je namenjena seznanjanju
javnosti z vlogo in pomenom vsebine izbrane teme ali avtorja ter dejavnostjo in
storitvami knjižnic,
-       
»recenzenstvo« je oblikovanje pisnih strokovnih mnenj, namenjenih
uredniku publikacije oziroma napisanih na njegovo pobudo, o kakovosti oziroma
ustreznosti pisnega avtorskega dela pred objavo,
-       
»selektivna osebna bibliografija s področja knjižnične dejavnosti« je po
pravilih stroke pripravljeni seznam avtorskih objav, namenjenih strokovni
javnosti, ki mora vključevati tudi COBISS ID vsake od vključenih bibliografskih
enot,
-       
»spletno mesto« je vsebinsko zaokroženi, organizirani in strukturirani
skupek spletnih strani s področja knjižnične dejavnosti s predstavitvijo
dejavnosti in vsebin uporabnikom, npr. spletno mesto knjižnice, projekta,
društva ipd.,
-       
»strokovna monografija« je samostojna zaključena publikacija, v kateri
se strokovno obravnava neki problem, vprašanje ali predmet. Publikacija mora
imeti predpisane sestavine za pridobitev CIP in ISBN ter obsegati več kot 49 strani,
-       
»strokovni blog« je spletno mesto s poljudnimi ali strokovnimi prispevki
s področja knjižnične dejavnosti, ki jih avtor ali več avtorjev objavlja v
kronološkem zaporedju in jih bralci lahko komentirajo,
-       
»strokovni članek« je članek, v katerem je opisana uporaba znanja v
praksi,
-       
»strokovni knjižničarski delavec« je strokovni delavec v skladu z drugim
odstavkom 39. člena zakona, ki opravlja temeljna strokovna dela za
izvajanje knjižnične dejavnosti,
-       
»urednik« je formalno imenovana oseba, odgovorna za izvajanje uredniške
politike publikacije ali spletnega mesta, njeno pripravo in objavo ter
sodelovanje z avtorji in recenzenti. Ime urednika mora biti navedeno v
publikaciji (urednik, glavni urednik, odgovorni urednik),
-       
»znanstvena monografija« je samostojna zaključena publikacija, v kateri
se znanstveno, sistematično in izčrpno obravnava neki problem, vprašanje ali
predmet. Publikacija mora biti recenzirana in imeti predpisane sestavine za
pridobitev CIP in ISBN ter obsegati več kot 49 strani,
-       
»znanstveni članek« je članek, v katerem so opisani potek in izsledki
znanstvene raziskave in avtorjeva lastna dognanja. Objavljen je v znanstveni
reviji z recenzentskim sistemom sprejemanja objav.
II. POGOJI ZA IMENOVANJE V STROKOVNI NAZIV
3. člen
(splošni pogoji za imenovanje v strokovni naziv)
(1) Strokovni knjižničarski delavec je lahko imenovan v
strokovni naziv iz 14. člena tega pravilnika, in sicer glede na stopnjo
izobrazbe in opravljeni ustrezni bibliotekarski izpit.
(2) Strokovni knjižničarski delavec je imenovan v
strokovni naziv, če:
-       
ima izobrazbo, določeno v 14. členu tega pravilnika,
-       
je opravil bibliotekarski izpit in
-       
izpolnjuje druge pogoje, določene s tem pravilnikom.
(3) Drugi pogoji za imenovanje v strokovni naziv so:
-       
delovne izkušnje na področju knjižnične dejavnosti,
-       
opravljanje strokovnega dela,
-       
strokovna usposobljenost za opravljanje strokovnega dela,
-       
posebni dosežki na področju knjižnične dejavnosti.
4. člen
(ugotavljanje izpolnjevanja pogoja delovnih izkušenj)
(1) Delovne izkušnje na področju knjižnične dejavnosti
se štejejo od začetka opravljanja dela na področju knjižnične dejavnosti.
(2) Za eno leto delovnih izkušenj na področju knjižnične
dejavnosti se šteje redna zaposlitev na delovnem mestu strokovnega
knjižničarskega delavca s polnim delovnim časom v trajanju 12 mesecev. Če
delavec dela s krajšim delovnim časom, se mu za eno leto delovnih izkušenj
šteje seštevek v daljšem časovnem obdobju, ki pomeni opravljanje dela v polnem
delovnem času.
(3) Pri manjšem obsegu dela v koledarskem letu se za eno
leto šteje seštevek 12 mesecev dela v več koledarskih letih.
5. člen
(ugotavljanje izpolnjevanja pogoja opravljanja strokovnega
dela)
(1) Strokovno knjižničarsko delo obsega vsebine,
navedene v prvem odstavku 2. člena zakona, ki jih opravljajo knjižničar,
višji knjižničar, bibliotekar pomočnik, bibliotekar, bibliotekar z magisterijem
znanosti in bibliotekar z doktoratom.
(2) Strokovno delo, ki se upošteva kot pogoj za
imenovanje v strokovni naziv v drugih organizacijah po tem pravilniku, obsega
tudi druge vsebine dela, ki se nanašajo na knjižnično dejavnost.
6. člen
(ugotavljanje izpolnjevanja pogoja strokovne
usposobljenosti)
(1) Strokovno usposobljenost strokovni knjižničarski
delavec izkazuje z dosežki pri strokovnem knjižničarskem delu, kot so avtorske
objave, urejanje publikacij, strokovna predavanja, sodelovanje pri razvojnih in
raziskovalnih projektih, priprava razstav, pedagoška dejavnost in
popularizacija knjižnične dejavnosti, izboljšave strokovnih postopkov ter
razvoj in uvedba novih storitev, aktivno sodelovanje v strokovnih telesih in
združenjih, pridobljeno dodatno strokovno in funkcionalno znanje, prejeta
osebna priznanja in nagrade.
(2) Strokovna usposobljenost se izkazuje na podlagi
pisnih dokazil za posamezni dosežek s področja knjižnične dejavnosti, kot so
sklepi o imenovanjih članov delovnih teles, članov projektnih skupin, seznami
predavateljev, raziskovalna poročila, poročila o izvedbi projekta, selektivna
osebna bibliografija s področja knjižnične dejavnosti oziroma kopija objavljenega
besedila, če gre za krajšo objavo, ipd. Uspešno opravljeno strokovno ali
funkcionalno izpopolnjevanje se izkazuje s potrdili o udeležbi ali uspehu, ki
morajo vsebovati poleg podatkov o izvajalcu in udeležencu še ime programa in
njegovo trajanje v dnevih ali urah.
(3) Za imenovanje v strokovni naziv mora strokovni
knjižničarski delavec zbrati število točk, določeno s tem pravilnikom. Če je
kandidat že pridobil strokovni naziv, se število doseženih točk, ki je bilo
upoštevano pri pridobitvi zadnjega strokovnega naziva, upošteva pri
ugotavljanju izpolnjevanja pogoja doseženih točk za imenovanje v strokovni
naziv, ki ga želi pridobiti.
(4) Strokovna usposobljenost se ocenjuje na podlagi
meril za ocenjevanje strokovne usposobljenosti v knjižnični dejavnosti, ki so v
prilogi, ki je sestavni del tega pravilnika. Merila za posamezni dosežek so
izražena v točkah. Točke se seštevajo.
(5) Posebni dosežki se ocenjujejo na podlagi
izpolnjevanja zahtev, navedenih v četrti točki tretjega odstavka 20. člena
tega pravilnika.
III. POSTOPEK IMENOVANJA V STROKOVNI NAZIV
7. člen
(odločanje o imenovanju v strokovni naziv)
(1) O imenovanju v strokovni naziv po tem pravilniku
odloča predstojnik nacionalne knjižnice (v nadaljnjem besedilu: predstojnik) z
odločbo po predhodnem mnenju komisije za strokovne nazive v knjižnični
dejavnosti, če so izpolnjeni pogoji, določeni v tem pravilniku, po postopku,
predpisanem v tem poglavju.
(2) Predstojnik podeli strokovni naziv s 15. majem
tekočega leta, če je bila vloga vložena do vključno 31. januarja tekočega
leta.
(3) Zoper odločitev se kandidat lahko pritoži na
ministrstvo, pristojno za kulturo, v 15 dneh po vročitvi. O pritožbi odloči
pristojni minister v 60 dneh.
8. člen
(imenovanje, mandat in pristojnosti komisije za strokovne
nazive v knjižnični dejavnosti)
(1) Predstojnik na podlagi neposrednega povabila k
sodelovanju imenuje komisijo za strokovne nazive v knjižnični dejavnosti (v
nadaljnjem besedilu: komisija) za pet let. Članstvo v komisiji je omejeno na
največ dva zaporedna mandata.
(2) Komisija obravnava vloge iz 11. člena tega
pravilnika in podaja mnenja o izpolnjevanju pogojev za pridobitev strokovnega
naziva v skladu s tem pravilnikom. Mnenja komisije morajo biti obrazložena.
9. člen
(sestava komisije za strokovne nazive v knjižnični
dejavnosti in pogoji za člane)
(1) Komisija ima predsednika in najmanj štiri člane.
Predsednik in člani morajo imeti najmanj visokošolsko izobrazbo, pridobljeno po
študijskih programih druge stopnje, oziroma raven izobrazbe, ki v skladu z
zakonom ustreza izobrazbi druge stopnje, in vsaj strokovni naziv bibliotekarski
specialist. Predsednik komisije mora biti priznani strokovnjak s področja
knjižnične dejavnosti in mora imeti najmanj 20 let delovnih izkušenj na
področju knjižnične dejavnosti.
(2) Komisija ima tudi dva strokovna tajnika. Strokovna
tajnika nista člana komisije. Strokovna tajnika imenuje predstojnik s sklepom o
imenovanju komisije.
10. člen
(sedež in način dela komisije za strokovne nazive v
knjižnični dejavnosti)
(1) Komisija deluje pri nacionalni knjižnici.
(2) O sejah komisije se vodi zapisnik, ki ga podpišeta
predsednik in strokovni tajnik.
(3) Komisija dela po poslovniku, ki ga sprejme z večino
glasov vseh svojih članov.
11. člen
(vloga za pridobitev strokovnega naziva v knjižnični dejavnosti)
(1) Strokovni knjižničarski delavec, ki želi pridobiti
strokovni naziv iz 14. člena tega pravilnika, mora vložiti vlogo za
imenovanje v strokovni naziv v elektronski obliki na obrazcu »vloga za
imenovanje v strokovni naziv«, dostopnem na spletni strani nacionalne knjižnice
(v nadaljnjem besedilu: elektronska vloga). Elektronska vloga mora biti vložena
najpozneje do vključno 31. januarja tekočega leta in mora vsebovati
najmanj:
-       
osebne podatke in podatke o zaposlitvi,
-       
strokovni naziv, ki ga želi strokovni knjižničarski delavec pridobiti,
-       
podatke o zaposlitvi na delovnem mestu strokovnega knjižničarskega
delavca.
(2) Če elektronska vloga iz prejšnjega odstavka ni
digitalno podpisana, mora strokovni knjižničarski delavec ob elektronski vlogi
na poštni naslov nacionalne knjižnice oddati tudi podpisano vlogo v natisnjeni
obliki.
(3) K vlogi za pridobitev strokovnega naziva v
knjižnični dejavnosti mora priložiti:
-       
življenjepis s podatki o strokovnem delu,
-       
dokazila o izpolnjevanju posameznih pogojev za pridobitev strokovnega
naziva,
-       
dokazila o morebitnih že pridobljenih strokovnih nazivih na podlagi
zakona in
-       
za pridobitev strokovnih nazivov iz četrtega odstavka 17. in četrtega
odstavka 18. člena ter strokovnih nazivov iz 19. in 20. člena tega
pravilnika tudi selektivno osebno bibliografijo s področja knjižnične
dejavnosti kot dokazilo za izpolnjevanje pogoja »avtorske objave« iz razdelka I
iz priloge tega pravilnika.
12. člen
(popolnost vloge za pridobitev strokovnega naziva v
knjižnični dejavnosti)
Če komisija ugotovi, da iz vloge ni mogoče razbrati
izpolnjevanja pogojev iz drugega in tretjega odstavka 3. člena tega
pravilnika, se strokovnega delavca pozove k dopolnitvi vloge v roku, ki ne sme
biti krajši od 15 dni od prejema poziva. Če vloga v danem roku ni dopolnjena,
jo komisija obravnava takšno, kakor je bila vložena.
13. člen
(ocenjevalec za presojo izpolnjevanja pogojev za naziv
bibliotekarski višji svetnik)
Za podeljevanje strokovnega naziva bibliotekarski višji
svetnik lahko za presojo izpolnjevanja pogojev iz tretjega odstavka
20. člena tega pravilnika predstojnik imenuje posebnega ocenjevalca.
Ocenjevalec mora biti priznani strokovnjak s področja knjižnične dejavnosti,
imeti mora doktorat znanosti in vsaj 20 let delovnih izkušenj na področju knjižnične
dejavnosti.
IV. IZOBRAZBA IN STROKOVNI NAZIVI
14. člen
(vrste strokovnih nazivov)
(1) S srednjo strokovno izobrazbo ali srednjo splošno
izobrazbo (v nadaljnjem besedilu: srednješolska izobrazba) lahko knjižničar
pridobi naslednje strokovne nazive:
-       
knjižničarski referent,
-       
višji knjižničarski referent,
-       
samostojni knjižničarski referent.
(2) Z višjo strokovno izobrazbo oziroma z izobrazbo, ki
po zakonu ustreza višji strokovni izobrazbi (v nadaljnjem besedilu: višješolska
izobrazba), lahko višji knjižničar pridobi naslednje strokovne nazive:
-       
bibliotekarski sodelavec,
-       
višji bibliotekarski sodelavec,
-       
samostojni bibliotekarski sodelavec.
(3) Z visokošolsko izobrazbo, pridobljeno po študijskih
programih prve stopnje, oziroma z izobrazbo, ki v skladu z zakonom ustreza
izobrazbi prve stopnje (v nadaljnjem besedilu: visokošolska izobrazba prve
stopnje), lahko bibliotekar pomočnik pridobi naslednje strokovne nazive:
-       
bibliotekarski referent,
-       
višji bibliotekarski referent,
-       
samostojni bibliotekarski referent.
(4) Z visokošolsko izobrazbo, pridobljeno po študijskih
programih druge stopnje, oziroma z izobrazbo, ki v skladu z zakonom ustreza
izobrazbi druge stopnje (v nadaljnjem besedilu: visokošolska izobrazba druge
stopnje), lahko bibliotekar pridobi naslednje strokovne nazive:
-       
samostojni bibliotekar,
-       
višji bibliotekar,
-       
bibliotekarski specialist.
(5) S specializacijo po univerzitetnih programih ali z
magisterijem znanosti (v nadaljnjem besedilu: magisterij znanosti) lahko
bibliotekar pridobi naslednje strokovne nazive:
-       
bibliotekarski svetovalec,
-       
višji bibliotekarski svetovalec,
-       
nižji bibliotekarski svetnik.
(6) Z doktoratom znanosti (v nadaljnjem besedilu:
doktorat) lahko bibliotekar pridobi naslednja strokovna naziva:
-       
bibliotekarski svetnik,
-       
bibliotekarski višji svetnik.
(7) Strokovni nazivi, pridobljeni v skladu s tem
pravilnikom, so trajni.
15. člen
(pogoji za strokovni naziv za knjižničarje)
(1) Strokovni knjižničarski delavci s srednješolsko
izobrazbo, ki so opravili bibliotekarski izpit za knjižničarja, pridobivajo
strokovne nazive, navedene v tem členu.
(2) Strokovni naziv »knjižničarski referent« lahko
pridobi strokovni knjižničarski delavec, ki:
-       
ima izpolnjene pogoje iz prejšnjega odstavka in najmanj pet let delovnih
izkušenj na področju knjižnične dejavnosti in
-       
je izkazal strokovno usposobljenost z dosežki s področja knjižnične
dejavnosti v skladu s prilogo ter pri tem zbral najmanj 25 točk vsaj iz dveh
različnih razdelkov iz priloge.
(3) Strokovni naziv »višji knjižničarski referent« lahko
pridobi strokovni knjižničarski delavec, ki:
-       
ima izpolnjene pogoje iz prvega odstavka tega člena in najmanj 10 let
delovnih izkušenj na področju knjižnične dejavnosti in
-       
je izkazal strokovno usposobljenost z dosežki s področja knjižnične
dejavnosti v skladu s prilogo ter pri tem zbral najmanj 50 točk vsaj iz dveh
različnih razdelkov iz priloge in
-       
je od tega vsaj 25 zahtevanih točk zbral v zadnjih petih letih.
(4) Strokovni naziv »samostojni knjižničarski referent«
lahko pridobi strokovni knjižničarski delavec, ki:
-       
ima izpolnjene pogoje iz prvega odstavka tega člena in najmanj 15 let
delovnih izkušenj na področju knjižnične dejavnosti in
-       
je izkazal strokovno usposobljenost z dosežki s področja knjižnične
dejavnosti v skladu s prilogo ter pri tem zbral najmanj 75 točk vsaj iz dveh
različnih razdelkov iz priloge in
-       
je od tega vsaj 25 zahtevanih točk zbral v zadnjih petih letih.
16. člen
(pogoji za strokovni naziv za višje knjižničarje)
(1) Strokovni knjižničarski delavci z višješolsko
izobrazbo, ki so opravili bibliotekarski izpit za knjižničarja oziroma
strokovni izpit za višjega knjižničarja, pridobivajo strokovne nazive, navedene
v tem členu.
(2) Strokovni naziv »bibliotekarski sodelavec« lahko
pridobi strokovni knjižničarski delavec, ki:
-       
ima izpolnjene pogoje iz prejšnjega odstavka in najmanj pet let delovnih
izkušenj na področju knjižnične dejavnosti in
-       
je izkazal strokovno usposobljenost z dosežki s področja knjižnične
dejavnosti v skladu s prilogo ter pri tem zbral najmanj 40 točk vsaj iz dveh
različnih razdelkov iz priloge.
(3) Strokovni naziv »višji bibliotekarski sodelavec«
lahko pridobi strokovni knjižničarski delavec, ki:
-       
ima izpolnjene pogoje iz prvega odstavka tega člena in najmanj 10 let
delovnih izkušenj na področju knjižnične dejavnosti in
-       
je izkazal strokovno usposobljenost z dosežki s področja knjižnične
dejavnosti v skladu s prilogo ter pri tem zbral najmanj 80 točk vsaj iz dveh
različnih razdelkov iz priloge in
-       
je od tega vsaj 40 zahtevanih točk zbral v zadnjih petih letih.
(4) Strokovni naziv »samostojni bibliotekarski sodelavec«
lahko pridobi strokovni knjižničarski delavec, ki:
-       
ima izpolnjene pogoje iz prvega odstavka tega člena in najmanj 15 let
delovnih izkušenj na področju knjižnične dejavnosti in
-       
je izkazal strokovno usposobljenost z dosežki s področja knjižnične
dejavnosti v skladu s prilogo ter pri tem zbral najmanj 120 točk vsaj iz dveh
različnih razdelkov iz priloge in
-       
je od tega vsaj 40 zahtevanih točk zbral v zadnjih petih letih.
17. člen
(pogoji za strokovni naziv za bibliotekarje pomočnike)
(1) Strokovni knjižničarski delavci z visokošolsko
izobrazbo prve stopnje, ki so opravili bibliotekarski izpit za bibliotekarja,
pridobivajo strokovne nazive, navedene v tem členu.
(2) Strokovni naziv »bibliotekarski referent« lahko
pridobi strokovni knjižničarski delavec, ki:
-       
ima izpolnjene pogoje iz prejšnjega odstavka in najmanj pet let delovnih
izkušenj na področju knjižnične dejavnosti in
-       
je izkazal strokovno usposobljenost z dosežki s področja knjižnične
dejavnosti v skladu s prilogo ter pri tem zbral najmanj 75 točk vsaj iz dveh
različnih razdelkov iz priloge.
(3) Strokovni naziv »višji bibliotekarski referent«
lahko pridobi strokovni knjižničarski delavec, ki:
-       
ima izpolnjene pogoje iz prvega odstavka tega člena in najmanj 10 let
delovnih izkušenj na področju knjižnične dejavnosti in
-       
je izkazal strokovno usposobljenost z dosežki s področja knjižnične
dejavnosti v skladu s prilogo ter pri tem zbral najmanj 150 točk vsaj iz treh
različnih razdelkov iz priloge in
-       
je od tega vsaj 75 zahtevanih točk zbral v zadnjih petih letih.
(4) Strokovni naziv »samostojni bibliotekarski referent«
lahko pridobi strokovni knjižničarski delavec, ki:
-       
ima izpolnjene pogoje iz prvega odstavka tega člena in najmanj 15 let
delovnih izkušenj na področju knjižnične dejavnosti in
-       
je izkazal strokovno usposobljenost z dosežki s področja knjižnične
dejavnosti v skladu s prilogo ter pri tem zbral najmanj 225 točk vsaj iz treh
različnih razdelkov iz priloge, od tega vsaj 75 točk z »avtorskimi objavami« iz
razdelka I priloge, in
-       
je od tega vsaj 75 zahtevanih točk zbral v zadnjih petih letih.
18. člen
(pogoji za strokovni naziv za bibliotekarje)
(1) Strokovni knjižničarski delavci z visokošolsko
izobrazbo druge stopnje, ki so opravili bibliotekarski izpit za bibliotekarja,
pridobivajo strokovne nazive, navedene v tem členu.
(2) Strokovni naziv »samostojni bibliotekar« lahko
pridobi strokovni knjižničarski delavec, ki:
-       
ima izpolnjene pogoje iz prejšnjega odstavka in najmanj pet let delovnih
izkušenj na področju knjižnične dejavnosti in
-       
je izkazal strokovno usposobljenost z dosežki s področja knjižnične
dejavnosti v skladu s prilogo ter pri tem zbral najmanj 100 točk vsaj iz treh
različnih razdelkov iz priloge.
(3) Strokovni naziv »višji bibliotekar« lahko pridobi
strokovni knjižničarski delavec, ki:
-       
ima izpolnjene pogoje iz prvega odstavka tega člena in najmanj 10 let
delovnih izkušenj na področju knjižnične dejavnosti in
-       
je izkazal strokovno usposobljenost z dosežki s področja knjižnične
dejavnosti v skladu s prilogo ter pri tem zbral najmanj 200 točk vsaj iz treh
različnih razdelkov iz priloge in
-       
je od tega vsaj 100 zahtevanih točk zbral v zadnjih petih letih.
(4) Strokovni naziv »bibliotekarski specialist« lahko
pridobi strokovni knjižničarski delavec, ki:
-       
ima izpolnjene pogoje iz prvega odstavka tega člena in najmanj 15 let
delovnih izkušenj na področju knjižnične dejavnosti in
-       
je izkazal strokovno usposobljenost z dosežki s področja knjižnične
dejavnosti v skladu s prilogo ter pri tem zbral najmanj 300 točk vsaj iz treh
različnih razdelkov iz priloge, od tega vsaj 100 točk z »avtorskimi objavami«
iz razdelka I priloge, in
-       
je od tega vsaj 100 zahtevanih točk zbral v zadnjih petih letih.
19. člen
(pogoji za strokovni naziv za bibliotekarje z magisterijem
znanosti)
(1) Strokovni knjižničarski delavci z magisterijem
znanosti, ki so opravili bibliotekarski izpit za bibliotekarja, pridobivajo
strokovne nazive, navedene v tem členu.
(2) Strokovni naziv »bibliotekarski svetovalec« lahko
pridobi strokovni knjižničarski delavec, ki:
-       
ima izpolnjene pogoje iz prejšnjega odstavka in najmanj pet let delovnih
izkušenj na področju knjižnične dejavnosti in
-       
je izkazal strokovno usposobljenost z dosežki s področja knjižnične
dejavnosti v skladu s prilogo ter pri tem zbral najmanj 200 točk vsaj iz treh
različnih razdelkov iz priloge, od tega vsaj 40 točk z »avtorskimi objavami« iz
razdelka I priloge.
(3) Strokovni naziv »višji bibliotekarski svetovalec«
lahko pridobi strokovni knjižničarski delavec, ki:
-       
ima izpolnjene pogoje iz prvega odstavka tega člena in najmanj 10 let
delovnih izkušenj na področju knjižnične dejavnosti in
-       
je izkazal strokovno usposobljenost z dosežki s področja knjižnične
dejavnosti v skladu s prilogo ter pri tem zbral najmanj 350 točk vsaj iz treh
različnih razdelkov iz priloge, od tega vsaj 80 točk z »avtorskimi objavami« iz
razdelka I priloge, in
-       
je najmanj 150 točk zbral v zadnjih petih letih.
(4) Strokovni naziv »nižji bibliotekarski svetnik« lahko
pridobi strokovni knjižničarski delavec, ki:
-       
ima izpolnjene pogoje iz prvega odstavka tega člena in najmanj 15 let
delovnih izkušenj na področju knjižnične dejavnosti in
-       
je izkazal strokovno usposobljenost z dosežki s področja knjižnične
dejavnosti v skladu s prilogo ter pri tem zbral najmanj 500 točk vsaj iz treh
različnih razdelkov iz priloge, od tega vsaj 160 točk z »avtorskimi objavami«
iz razdelka I priloge, in
-       
je od tega vsaj 150 zahtevanih točk zbral v zadnjih petih letih.
20. člen
(pogoji za strokovni naziv za bibliotekarje z doktoratom)
(1) Strokovni knjižničarski delavci z doktoratom, ki so
opravili bibliotekarski izpit za bibliotekarja, pridobivajo strokovne nazive,
navedene v tem členu.
(2) Strokovni naziv »bibliotekarski svetnik« lahko
pridobi strokovni knjižničarski delavec, ki:
-       
ima izpolnjene pogoje iz prvega odstavka tega člena in najmanj 15 let
delovnih izkušenj na področju knjižnične dejavnosti in
-       
je izkazal strokovno usposobljenost z dosežki s področja knjižnične
dejavnosti v skladu s prilogo ter pri tem zbral najmanj 900 točk vsaj iz treh
različnih razdelkov iz priloge, od tega vsaj 300 točk z »avtorskimi objavami«
iz razdelka I priloge, in
-       
je od tega vsaj 300 zahtevanih točk zbral v zadnjih petih letih.
(3) Strokovni naziv »bibliotekarski višji svetnik«lahko
pridobi strokovni knjižničarski delavec, ki:
1.     
ima izpolnjene pogoje iz prvega odstavka tega člena in najmanj 20 let
delovnih izkušenj na področju knjižnične dejavnosti in
2.     
je izkazal strokovno usposobljenost z dosežki s področja knjižnične
dejavnosti v skladu s prilogo ter pri tem zbral najmanj 1.500 točk vsaj iz
štirih različnih razdelkov iz priloge, od tega vsaj 500 točk z »avtorskimi
objavami« iz razdelka I priloge, in
3.     
je od tega vsaj 500 zahtevanih točk vsaj iz štirih različnih razdelkov
iz priloge zbral v zadnjih petih letih in
4.     
izpolnjuje najmanj tri od naslednjih zahtev:
- 
da je s svojim teoretičnim, raziskovalnim ali strokovnim delom pomembno
prispeval k razvoju bibliotekarstva ali knjižnične dejavnosti v Republiki
Sloveniji (dokazilo: dokazilo o prejemu vsaj ene strokovne nagrade na državni
ravni ali objavljena samostojna znanstvena monografska publikacija),
- 
je usmerjevalec strokovnega dela na posameznem področju bibliotekarstva
ali knjižnične dejavnosti (dokazilo: seznam objavljenih del, npr. selektivna
osebna bibliografija z najmanj 20 strokovnimi ali znanstvenimi članki),
- 
opravlja raziskovalno, pedagoško ali svetovalno delo na področju
bibliotekarstva ali knjižnične dejavnosti (dokazilo: dokazila o opravljanju
takih oblik dela),
- 
vodi zahtevne strokovne ali raziskovalne projekte na področju
bibliotekarstva ali knjižnične dejavnosti (dokazilo: dokazila o vodenju
strokovnih ali raziskovalnih projektov),
- 
ima izkazano odmevnost del v domači in mednarodni bibliotekarski
javnosti (dokazilo: seznam navedenih del ali drug ustrezen dokument),
- 
sodeluje v organu ali organih domačih ali mednarodnih strokovnih
organizacij ali delovnih teles s področja bibliotekarstva ali knjižnične
dejavnosti (dokazilo: sklepi ali potrdila o imenovanju v članstvo ali drugi
ustrezni dokumenti).
V. STROŠKI IMENOVANJA V STROKOVNI NAZIV
21. člen
(struktura in določitev višine stroškov)
(1) Strošek imenovanja v strokovni naziv vključuje
stroške dela komisije in strokovnih tajnikov ter materialne stroške imenovanja
(stroški s postopkom vloge, vodenjem ter upravljanjem evidence strokovnih
nazivov, preverjanjem izpolnjevanja pogojev za imenovanje v strokovni naziv,
stroški izdaje obvestil, odločb in podobno).
(2) Višino stroškov iz prejšnjega odstavka s posebnim
sklepom določi predstojnik nacionalne knjižnice.
(3) Plačljivost postopka oziroma cena imenovanja v
strokovni naziv je objavljena na spletni strani nacionalne knjižnice.
22. člen
(obveznost plačila in rok za plačilo stroškov)
Sredstva za izvajanje postopkov imenovanja v strokovni naziv
zagotavlja država iz proračuna za kulturo. Če sredstva za financiranje
delovanja nacionalne knjižnice ne vključujejo sredstev iz prejšnjega stavka,
nosi stroške postopka strokovni knjižničarski delavec. Strokovni knjižničarski
delavec mora poravnati stroške imenovanja ob oddaji vloge za imenovanje.
VI. UVRŠČANJE V SISTEM PLAČ JAVNIH USLUŽBENCEV
23. člen
(upoštevanje strokovnih nazivov v plačnem sistemu)
(1) Strokovnim delavcem, ki pridobijo strokovne nazive
po tem pravilniku, se pridobljeni strokovni nazivi v sistemu plač javnih
uslužbencev upoštevajo samo v primeru, da je posameznik zaposlen na delovnem
mestu, za katerega je določeno, da se delo lahko opravlja v pridobljenem
nazivu.
(2) Posamezniku, ki je pridobil strokovni naziv za višjo
raven izobrazbe, kot je zahtevana za delovno mesto, na katerem je zaposlen, se
pridobljeni strokovni naziv na delovnem mestu šteje kot strokovni naziv, ki po
številu let delovnih izkušenj na področju knjižnične dejavnosti ustreza
pridobljenemu strokovnemu nazivu.
VII. POSEBNA DOLOČBA
24. člen
(pogoji za izredno imenovanje v strokovni naziv za strokovne
delavce z doktoratom)
Ne glede na določbe 20. člena tega pravilnika je lahko
strokovni knjižničarski delavec z doktoratom izjemoma imenovan v strokovni
naziv po preteku dveh tretjin obdobja, določenega za imenovanje, če izpolnjuje
druge zahtevane pogoje in hkrati izkazuje več posebnih dosežkov, ob tem pa
skupno število zahtevanih točk za imenovanje v strokovni naziv, določenih v
20. členu, presega za več kot 100 odstotkov.
25. člen
(pridobivanje strokovnih nazivov za strokovne knjižničarske
delavce, ki knjižnične dejavnosti ne opravljajo kot javno službo)
Strokovne nazive po tem pravilniku lahko pridobivajo tudi
strokovni knjižničarski delavci, zaposleni v knjižnicah iz 7. člena
zakona, ki knjižnične dejavnosti ne opravljajo kot javno službo, vendar mora
biti iz dokazil, ki so priložena k vlogi, razvidno, da knjižnice, kjer so
zaposleni, upoštevajo strokovno organizacijo knjižnične dejavnosti in skupne
strokovne podlage za delovanje v vzajemnem bibliografskem sistemu.
VIII. EVIDENCA STROKOVNIH NAZIVOV
26. člen
(zbirka dokumentov o strokovnih nazivih)
Nacionalna knjižnica za vsakega strokovnega knjižničarskega
delavca, ki je podal vlogo za strokovni naziv, v skladu s predpisi o ravnanju z
arhivskim in dokumentarnim gradivom vzpostavi, vodi in vzdržuje zbirko
dokumentov, ki obsega:
-       
vlogo za pridobitev strokovnega naziva v knjižnični dejavnosti s
prilogami,
-       
mnenje komisije za strokovne nazive v knjižnični dejavnosti,
-       
odločitev predstojnika nacionalne knjižnice.
27. člen
(vodenje in vsebina evidence strokovnih nazivov)
(1) Nacionalna knjižnica upravlja evidenco strokovnih
nazivov. Evidenca se vodi v elektronski obliki.
(2) Evidenca iz prvega odstavka tega člena vsebuje:
-       
zaporedno številko;
-       
osebno ime, datum in kraj rojstva ter naslov stalnega prebivališča
strokovnega knjižničarskega delavca;
-       
podatke o izobrazbi in zaposlitvi;
-       
vrsto strokovnega naziva;
-       
datum odločitve predstojnika nacionalne knjižnice.
28. člen
(varovanje podatkov iz zbirke dokumentov in evidence
strokovnih nazivov)
(1) Za zbiranje in varovanje osebnih podatkov v zbirki
dokumentov iz 26. člena tega pravilnika in evidence o strokovnih nazivih
se smiselno uporabljajo določbe zakona, ki ureja varstvo osebnih podatkov.
(2) Nacionalna knjižnica mora sprejeti organizacijske in
druge ustrezne postopke in ukrepe, s katerimi pristojna služba nacionalne
knjižnice preprečuje nepooblaščen ali neregistriran dostop do zbirke dokumentov
iz 26. člena tega pravilnika in evidence strokovnih nazivov iz
27. člena tega pravilnika ali namerno uničevanje oziroma spreminjanje vpisanih
podatkov ali njihovo izgubo in tudi nepooblaščen dostop do njih ter obdelavo in
posredovanje vpisanih podatkov nepooblaščenim osebam in njihovo neregistrirano
uporabo.
IX. PREHODNE IN KONČNE DOLOČBE
29. člen
(uskladitev določb o komisijah)
Komisija za podelitve nazivov v knjižnični dejavnosti,
imenovana v skladu z 8. členom Pravilnika o imenovanju v strokovne nazive
v knjižnični dejavnosti (Uradni list RS, št. 9/09 in 108/11), nadaljuje
delo kot komisija za strokovne nazive v knjižnični dejavnosti iz 8. člena
pravilnika do izteka mandata.
30. člen
(dokončanje že začetih postopkov)
Postopki za pridobitev nazivov v knjižnični dejavnosti, ki so
se začeli pred uveljavitvijo tega pravilnika, se dokončajo po določbah
Pravilnika o imenovanju v strokovne nazive v knjižnični dejavnosti (Uradni list
RS, št. 9/09 in 108/11), razen če strokovni knjižničarski delavec vlogo
umakne.
31. člen
(priznavanje strokovnih nazivov, pridobljenih pred
uveljavitvijo tega pravilnika)
Strokovni nazivi, pridobljeni in veljavni po Pravilniku o imenovanju
v strokovne nazive v knjižnični dejavnosti (Uradni list RS, št. 9/09 in
108/11), se štejejo za nazive po tem pravilniku.
32. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o imenovanju v strokovne nazive v knjižnični dejavnosti (Uradni list RS,
št. 9/09 in 108/11), ki se uporablja do 31. decembra 2016.
33. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-4/2016/16
Ljubljana, dne 11. oktobra 2016
EVA 2016-3340-0017
Anton Peršak l.r.
Minister
za kulturo

 Priloga:
Merila za ocenjevanje strokovne usposobljenosti v knjižnični dejavnosti