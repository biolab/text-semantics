I. SPLOŠNE DOLOČBE
1. člen
(vsebina)
(1) Ta uredba ureja izvajanje operacij Odprava škode in
obnova gozdov po naravni nesreči vetrolomu ter Ureditev gozdnih vlak, potrebnih
za izvedbo sanacije gozdov po vetrolomu, za sanacijo in obnovo gozda,
poškodovanega v vetrolomu med 11. in 13. decembrom 2017 in vetrolomu med 29. in
30. oktobrom 2018 iz programa, ki ureja razvoj podeželja Republike Slovenije za
obdobje 2014–2020 (v nadaljnjem besedilu: PRP 2014–2020). PRP 2014–2020 je
dostopen na osrednjem spletnem mestu državne uprave ter na spletni strani
Programa razvoja podeželja (www.program-podezelja.si),
(v nadaljnjem besedilu: spletna stran Programa razvoja podeželja).
(2) Ta uredba po posameznih vrstah operacij določa namen
podpore, upravičence, upravičene stroške, pogoje za dodelitev sredstev,
postopek za dodelitev sredstev, obveznosti, finančne določbe in splošne določbe
za operacije za izvajanje:
1.     
Uredbe (EU) št. 1303/2013 Evropskega parlamenta in Sveta z dne
17. decembra 2013 o skupnih določbah o Evropskem skladu za regionalni
razvoj, Evropskem socialnem skladu, Kohezijskem skladu, Evropskem kmetijskem skladu
za razvoj podeželja in Evropskem skladu za pomorstvo in ribištvo, o splošnih
določbah o Evropskem skladu za regionalni razvoj, Evropskem socialnem skladu,
Kohezijskem skladu in Evropskem skladu za pomorstvo in ribištvo ter o
razveljavitvi Uredbe Sveta (ES) št. 1083/2006 (UL L št. 347 z dne
20. 12. 2013, str. 320), zadnjič spremenjene z Uredbo (EU) 2020/2221
Evropskega parlamenta in Sveta z dne 23. decembra 2020 o spremembi Uredbe (EU)
št. 1303/2013, kar zadeva dodatne vire in ureditev izvrševanja, da se zagotovi
pomoč za spodbujanje odprave posledic krize v okviru pandemije COVID-19 in
njenih socialnih posledic ter za pripravo zelenega, digitalnega in odpornega
okrevanja družbe in gospodarstva (REACT-EU) (UL L št. 437 z dne 28. 12. 2020,
str. 30), (v nadaljnjem besedilu: Uredba 1303/2013/EU);
2.     
Uredbe (EU) št. 1305/2013 Evropskega parlamenta in Sveta z dne
17. decembra 2013 o podpori za razvoj podeželja iz Evropskega kmetijskega
sklada za razvoj podeželja (EKSRP) in razveljavitvi Uredbe Sveta (ES)
št. 1698/2005 (UL L št. 347 z dne 20. 12. 2013, str. 487),
zadnjič spremenjene z Delegirano uredbo Komisije (EU) 2021/399 z dne 19.
januarja 2021 o spremembi Priloge I k Uredbi (EU) št. 1305/2013 Evropskega
parlamenta in Sveta glede zneskov podpore Unije za razvoj podeželja v letu 2021
(UL L št. 79 z dne 8. 3. 2021, str. 1), (v nadaljnjem besedilu: Uredba
1305/2013/EU);
3.     
Uredbe (EU) št. 1306/2013 Evropskega parlamenta in Sveta z dne
17. decembra 2013 o financiranju, upravljanju in spremljanju skupne
kmetijske politike in razveljavitvi uredb Sveta (EGS) št. 352/78, (ES)
št. 165/94, (ES) št. 2799/98, (EC) No 814/2000, (ES)
št. 1290/2005 in (ES) št. 485/2008 (UL L št. 347 z dne
20. 12. 2013, str. 549), zadnjič spremenjene z Izvedbeno uredbo Komisije
(EU) 2021/725 z dne 4. maja 2021 o odstopanju glede leta 2021 od izvedbenih
uredb (EU) št. 809/2014, (EU) št. 180/2014, (EU) št. 181/2014, (EU) 2017/892,
(EU) 2016/1150, (EU) 2018/274, (EU) št. 615/2014 in (EU) 2015/1368 v zvezi z
nekaterimi upravnimi pregledi in pregledi na kraju samem, ki se uporabljajo na
področju skupne kmetijske politike (UL L št. 155 z dne 5. 5. 2021, str. 8), (v
nadaljnjem besedilu: Uredba 1306/2013/EU);
4.     
Delegirane uredbe Komisije (EU) št. 640/2014 z dne 11. marca
2014 o dopolnitvi Uredbe (EU) št. 1306/2013 Evropskega parlamenta in Sveta
glede integriranega administrativnega in kontrolnega sistema, pogojev za
zavrnitev ali ukinitev plačil in za upravne kazni, ki se uporabljajo za
neposredna plačila, podporo za razvoj podeželja in navzkrižno skladnost (UL L
št. 181 z dne 20. 6. 2014, str. 48), zadnjič spremenjene z Delegirano
uredbo Komisije (EU) 2017/723 z dne 16. februarja 2017 o spremembi
Delegirane uredbe Komisije (EU) št. 640/2014 o dopolnitvi Uredbe (EU)
št. 1306/2013 Evropskega parlamenta in Sveta glede integriranega
administrativnega in kontrolnega sistema, pogojev za zavrnitev ali ukinitev
plačil in za upravne kazni, ki se uporabljajo za neposredna plačila, podporo za
razvoj podeželja in navzkrižno skladnost (UL L št. 107 z dne 25. 4. 2017,
str. 1), (v nadaljnjem besedilu: Uredba 640/2014/EU);
5.     
Uredbe Komisije (EU) št. 702/2014 z dne 25. junija 2014 o
razglasitvi nekaterih vrst pomoči v kmetijskem in gozdarskem sektorju ter na
podeželju za združljive z notranjim trgom z uporabo členov 107 in 108 Pogodbe o
delovanju Evropske unije (UL L št. 193 z dne 1. 7. 2014, str. 1),
zadnjič spremenjene z Izvedbeno uredbo Komisije (EU) 2020/2008 z dne 8.
decembra 2020 o spremembi uredb (EU) št. 702/2014, (EU) št. 717/2014 in (EU)
št. 1388/2014 v zvezi z obdobjem njihove uporabe in drugimi ustreznimi
prilagoditvami (UL L št. 414 z dne 9. 12. 2020, str. 15), (v nadaljnjem
besedilu: Uredba 702/2014/EU);
6.     
Izvedbene uredbe Komisije (EU) št. 808/2014 z dne 17. julija
2014 o določitvi pravil za uporabo Uredbe (EU) št. 1305/2013 Evropskega
parlamenta in Sveta o podpori za razvoj podeželja iz Evropskega kmetijskega
sklada za razvoj podeželja (EKSRP) (UL L št. 227 z dne 31. 7. 2014,
str. 18), zadnjič spremenjene z Izvedbeno uredbo Komisije (EU) 2021/73 z dne
26. januarja 2021 o spremembi Izvedbene uredbe (EU) št. 808/2014 o določitvi
pravil za uporabo Uredbe (EU) št. 1305/2013 Evropskega parlamenta in Sveta o
podpori za razvoj podeželja iz Evropskega kmetijskega sklada za razvoj
podeželja (EKSRP) (UL L št. 27 z dne 27. 1. 2021, str. 9), (v nadaljnjem
besedilu: Uredba 808/2014/EU);
7.     
Izvedbene uredbe Komisije (EU) št. 809/2014 z dne 17. julija
2014 o pravilih za uporabo Uredbe (EU) št. 1306/2013 Evropskega parlamenta
in Sveta v zvezi z integriranim administrativnim in kontrolnim sistemom, ukrepi
za razvoj podeželja in navzkrižno skladnostjo (UL L št. 227 z dne
31. 7. 2014, str. 69), zadnjič spremenjene z Izvedbeno uredbo Komisije
(EU) 2021/725 z dne 4. maja 2021 o odstopanju glede leta 2021 od izvedbenih
uredb (EU) št. 809/2014, (EU) št. 180/2014, (EU) št. 181/2014, (EU) 2017/892,
(EU) 2016/1150, (EU) 2018/274, (EU) št. 615/2014 in (EU) 2015/1368 v zvezi z
nekaterimi upravnimi pregledi in pregledi na kraju samem, ki se uporabljajo na
področju skupne kmetijske politike (UL L št. 155 z dne 5. 5. 2021, str. 8), (v
nadaljnjem besedilu: Uredba 809/2014/EU) in
8.     
Izvedbene uredbe Komisije (EU) št. 908/2014 z dne 6. avgusta
2014 o pravilih za uporabo Uredbe (EU) št. 1306/2013 Evropskega parlamenta
in Sveta v zvezi s plačilnimi agencijami in drugimi organi, finančnim
upravljanjem, potrjevanjem obračunov, pravili o kontrolah, varščinami in
preglednostjo (UL L št. 255 z dne 28. 8. 2014, str. 59), zadnjič
spremenjene z Izvedbeno uredbo Komisije (EU) 2019/936 z dne 6. junija 2019
o spremembi izvedbenih uredb (EU) št. 808/2014, (EU) št. 809/2014 in (EU) št.
908/2014 glede finančnih instrumentov, vzpostavljenih na podlagi programov za
razvoj podeželja (UL L št. 149 z dne 7. 6. 2019, str. 58.), (v
nadaljnjem besedilu: Uredba 908/2014/EU).
(3) Ta uredba določa tudi izvajanje in financiranje ukrepov
programa razvoja podeželja v letu 2021 in 2022 za izvajanje Uredbe (EU)
2020/2220 Evropskega parlamenta in Sveta z dne 23. decembra 2020 o določitvi
nekaterih prehodnih določb za podporo iz Evropskega kmetijskega sklada za
razvoj podeželja (EKSRP) in Evropskega kmetijskega jamstvenega sklada (EKJS) v
letih 2021 in 2022 ter o spremembi uredb (EU) št. 1305/2013, (EU) št. 1306/2013
in (EU) št. 1307/2013 glede sredstev in uporabe v letih 2021 in 2022 ter Uredbe
(EU) št. 1308/2013 glede sredstev in razdelitve take podpore v letih 2021 in
2022 (UL L št. 437 z dne 28. 12. 2020, str. 1).
2. člen
(pomen izrazov)
Izrazi, uporabljeni v tej uredbi, pomenijo:
1.     
datum dodelitve pomoči iz 29. točke 2. člena Uredbe 702/2014/EU je
datum dokončnosti odločbe o dodelitvi sredstev, izdane v skladu s to uredbo;
2.     
krčitev gozda pomeni krčitev gozda iz 13. točke 3. člena Zakona o
gozdovih (Uradni list RS, št. 30/93, 56/99 – ZON, 67/02, 110/02 – ZGO-1,
115/06 – ORZG40, 110/07, 106/10, 63/13, 101/13 – ZDavNepr, 17/14, 24/15, 9/16 –
ZGGLRS in 77/16; v nadaljnjem besedilu: ZG);
3.     
načrt sanacije gozdov je Načrt sanacije gozdov, poškodovanih v vetrolomu
od 11. do 13. decembra 2017, z dne 16. februarja 2018 in Načrt
sanacije gozdov, poškodovanih v vetrolomu od 29. do 30. oktobra 2018, z
dne 14. januarja 2019 ki sta objavljena na spletni strani Zavoda za
gozdove Slovenije (v nadaljnjem besedilu: ZGS);
(http://www.zgs.si/delovna_podrocja/varstvo_gozdov/nacrti_sanacije_gozdov_poskodovanih_v_naravnih_ujmah_in_pozarih/index.html);
4.     
podjetje v težavah je podjetje iz 14. točke 2. člena Uredbe
702/2014/EU;
5.     
lastnik gozda pomeni lastnika gozda iz prvega odstavka 34. člena
Uredbe 702/2014/EU;
6.     
poligon je grafični izris površine gozda enega lastnika, ki ga pripravi
ZGS in se vodi v elektronski obliki ločeno za sanacijo gozdov, poškodovanih
zaradi vetroloma med 11. in 13. decembrom 2017 in vetroloma med 29. in
30. oktobrom 2018, njegova površina v enem kosu pa lahko znaša minimalno
0,1 ha;
7.     
obnovljena površina gozda oziroma površina za obnovo gozda pomeni
območje gozda, ki je namenjeno osnovanju mladega gozda;
8.     
sredstvo elektronske identifikacije je sredstvo elektronske
identifikacije ravni zanesljivosti srednja ali visoka, oziroma drug način
elektronske identifikacije za dostop do elektronskih storitev ravni
zanesljivosti srednja ali visoka, v skladu s predpisi na področju elektronske
identifikacije in storitev zaupanja.
3. člen
(pristojni organi in odbor za spremljanje)
(1) Organ upravljanja PRP 2014–2020 (v nadaljnjem besedilu:
OU) iz drugega odstavka 65. člena Uredbe 1305/2013/EU je Ministrstvo za
kmetijstvo, gozdarstvo in prehrano (v nadaljnjem besedilu: MKGP). Naloge OU
opravljata MKGP in Agencija Republike Slovenije za kmetijske trge in razvoj
podeželja (nadaljnjem besedilu: ARSKTRP).
(2) Akreditirana plačilna agencija iz drugega odstavka
65. člena Uredbe 1305/2013/EU je ARSKTRP.
(3) Certifikacijski organ iz drugega odstavka
65. člena Uredbe 1305/2013/EU je Urad Republike Slovenije za nadzor
proračuna, ki je organ v sestavi Ministrstva za finance.
(4) Pooblaščeni uradni organ iz prvega odstavka
69. člena Uredbe 1303/2013/EU je ZGS.
(5) Odbor za spremljanje iz 47. člena Uredbe
1303/2013/EU je Odbor za spremljanje Programa razvoja podeželja Republike
Slovenije.
4. člen
(vrste operacij)
S to uredbo se v okviru podukrepa Preprečevanje in odprava
škode v gozdovih zaradi gozdnih požarov ter naravnih nesreč in katastrofičnih
dogodkov iz 24. člena Uredbe 1305/2013/EU in v skladu s 34. členom
Uredbe 702/2014/EU ureja izvajanje:
1.     
operacije Odprava škode in obnova gozdov po naravni nesreči vetrolomu
ter
2.     
operacije Ureditev gozdnih vlak, potrebnih za izvedbo sanacije gozdov po
vetrolomu.
II. OPERACIJE
1. Operacija odprava škode in obnova gozdov po naravni
nesreči vetrolomu
1.1 Splošno
5. člen
(namen podpore)
(1) Podpora v okviru operacije Odprava škode in obnova
gozdov po naravni nesreči vetrolomu (v nadaljnjem besedilu: operacija 1) je
namenjena naslednjim aktivnostim odprave škode in obnove gozdov, poškodovanih
zaradi vetroloma:
1.     
Nakup sadik gozdnega drevja in potrebnega materiala za zaščito mladja
pred divjadjo in
2.     
Dela za odpravo škode in obnovo gozda, ki so:
a)   
nega obnovljenih površin;
b)   
nega poškodovanega mladovja in tanjših drogovnjakov;
c)    obnova s sadnjo;
č)   zaščita
mladja na obnovljenih površinah;
d)   
priprava površin za obnovo gozda in
e)   
odstranitev podrtega drevja iz varovalnih gozdov.
(2) Aktivnosti iz prejšnjega odstavka so namenjene
kritju stroškov, nastalih iz razlogov, navedenih v točki (d) petega odstavka
34. člena Uredbe 702/2014/EU.
1.2 Aktivnost Nakup sadik gozdnega drevja in potrebnega
materiala za zaščito mladja pred divjadjo
6. člen
(izvajalec in upravičenec)
(1) Izvajalec aktivnosti Nakup sadik gozdnega drevja in
potrebnega materiala za zaščito mladja pred divjadjo (v nadaljnjem besedilu:
aktivnost 1) na podlagi 56. člena ZG je ZGS (v nadaljnjem besedilu:
izvajalec).
(2) Prejemnik sadik gozdnega drevja in potrebnega
materiala za zaščito mladja pred divjadjo je lastnik gozda, ki je upravičenec v
skladu s prvim odstavkom 34. člena Uredbe 702/2014/EU (v nadaljnjem
besedilu: upravičenec za aktivnost 1).
7. člen
(upravičeni stroški)
(1) Upravičeni stroški v okviru aktivnosti 1 so stroški
nakupa iz 1. točke prvega odstavka 5. člena te uredbe za obnovo gozdov,
poškodovanih zaradi vetroloma.
(2) Upravičeni stroški iz tega člena so stroški, ki so
nastali po izbiri dobavitelja iz 1. točke 8. člena te uredbe, zaradi
naravne nesreče, potrjene v skladu z osmim odstavkom 34. člena Uredbe
702/2014/EU.
(3) Do podpore v okviru aktivnosti 1 v skladu z
določbami Uredbe 702/2014/EU, Uredbe 1303/2013/EU in Uredbe 1305/2013/EU niso
upravičeni naslednji stroški:
-       
obresti na dolgove,
-       
davek na dodano vrednost (v nadaljnjem besedilu: DDV), razen če ni
izterljiv na podlagi predpisov, ki urejajo DDV,
-       
strošek priprave vloge,
-       
nakup rabljenega materiala.
8. člen
(pogoji za dodelitev sredstev)
Pogoji za dodelitev sredstev za aktivnost 1, ki morajo biti
izpolnjeni ob oddaji vloge iz 9. člena te uredbe, so:
1.     
izvajalec mora izbrati dobavitelja sadik gozdnega drevja in materiala za
zaščito mladja v skladu s predpisi, ki urejajo javno naročanje;
2.     
izvajalec izvede nakup sadik gozdnega drevja in materiala za zaščito
mladja samo za sadnjo sadik gozdnega drevja ter zaščito mladja na obnovljenih
površinah, ki so določena z načrtom sanacije gozdov;
3.     
upravičencem za aktivnost 1 je bila za dela za odpravo škode in obnovo
gozda iz 2. točke prvega odstavka 5. člena te uredbe izdana odločba ZGS v
skladu s 17. ali 29. členom ZG;
4.     
upravičenec za aktivnost 1 je prevzel sadike gozdnega drevja ter
material za zaščito mladja od izvajalca in podpisal Potrdilo o prejemu
materiala – sadik iz Priloge 1, ki je sestavni del te uredbe;
5.     
po izvedenih delih je bil s strani izvajalca narejen prevzem izvedenih
del in izdelan Zapisnik o prevzemu izvedenih del iz Priloge 2, ki je sestavni
del te uredbe;
6.     
upravičenec za aktivnost 1 je ob izdaji odločbe iz 3. točke tega
člena podpisal Izjavo lastnika gozda iz Priloge 8 ali Priloge 9, ki sta
sestavni del te uredbe.
9. člen
(postopek za dodelitev sredstev)
(1) Izvajalec vloži elektronsko vlogo za dodelitev sredstev
za aktivnost 1 na podlagi te uredbe v informacijski sistem ARSKTRP. Priloge se
predložijo kot skenogram. Vlogo sestavljajo prijavni obrazec in naslednje
priloge:
a)    
celotna dokumentacija postopka izbire dobavitelja sadik gozdnega drevja
ter materiala za zaščito mladja po predpisu, ki ureja javno naročanje, pri prvi
vlogi za izvedeno posamezno javno naročilo;
b)    
e-računi za nabavljene sadike gozdnega drevja in potrebnega materiala za
zaščito mladja pred divjadjo;
c)    
dokazila o plačilu računov za nabavljene sadike gozdnega drevja in
potrebnega materiala za zaščito mladja pred divjadjo;
č)    odločbe ZGS za izvedbo del iz 3. točke prejšnjega člena;
d)    
potrdila o prejemu materiala – sadik iz 4. točke prejšnjega člena;
e)    
zapisniki o prevzemu izvedenih del iz 5. točke prejšnjega člena;
f)     
izjave lastnikov gozdov iz Priloge 8 ali Priloge 9 te uredbe.
(2) Izvajalec lahko vloži tri vloge iz prvega odstavka
tega člena v enem koledarskem letu.
(3) ARSKTRP pri popolni vlogi preveri izpolnjevanje
pogojev iz prejšnjega člena, 27. člena ter prvega, drugega in šestega
odstavka 28. člena te uredbe. Pogoje iz tretjega do petega odstavka
28. člena te uredbe pa ARSKTRP preveri na dan izdaje zadnje odločbe ZGS iz
3. točke prejšnjega člena.
(4) Sredstva se izvajalcu odobrijo z odločbo ARSKTRP o
pravici do sredstev.
(5) Na podlagi odločbe iz prejšnjega odstavka, s katero
se odobrijo sredstva, se sredstva izplačajo na transakcijski račun izvajalca.
(6) Upravičencem za aktivnost 1, ki so izpolnili pogoje
za dodelitev sredstev iz prejšnjega člena, ARSKTRP izda odločbo o obveznostih
iz 29. člena te uredbe.
10. člen
(finančne določbe)
Stopnja javne podpore za aktivnost 1 je 100 odstotkov
upravičenih stroškov.
1.3 Aktivnost Dela za odpravo škode in obnovo gozda
11. člen
(upravičenci)
Upravičenci za aktivnost Dela za odpravo škode in obnovo gozda
(v nadaljnjem besedilu: aktivnost 2) so lastniki gozdov (v nadaljnjem besedilu:
upravičenec za aktivnost 2).
12. člen
(opis upravičenih dejavnosti)
Do podpore za aktivnost 2 so upravičena dela iz 2. točke
prvega odstavka 5. člena te uredbe, izvedena na način, določen v Prilogi
5, ki je sestavni del te uredbe.
13. člen
(upravičeni stroški)
(1) Upravičeni stroški v okviru aktivnosti 2 so določeni
v Prilogi 6, ki je sestavni del te uredbe, ter se priznajo na enoto dela v
vrednosti, določeni v Prilogi 6 te uredbe.
(2) Upravičeni stroški iz prejšnjega odstavka so stroški
odprave škode in obnove gozda, nastali zaradi naravnih nesreč vetroloma po
13. decembru 2017 in vetroloma po 30. oktobru 2018, potrjenih v
skladu z osmim odstavkom 34. člena Uredbe 702/2014/EU.
(3) Do podpore v skladu z določbami Uredbe 702/2014/EU,
Uredbe 1303/2013/EU in Uredbe 1305/2013/EU ni upravičen strošek priprave vloge.
14. člen
(pogoji za dodelitev sredstev)
Pogoji za dodelitev sredstev za aktivnost 2, ki morajo biti
izpolnjeni ob oddaji vloge iz 16. člena te uredbe, so:
1.     
dela za odpravo škode in obnovo gozda iz 2. točke prvega odstavka
5. člena te uredbe so bila izvedena v skladu z načrtom sanacije gozdov na
območju, ki je opredeljeno v načrtu sanacije gozdov;
2.     
za posamezno gozdno parcelo, na kateri se izvajajo dela za odpravo škode
in obnovo gozda iz 2. točke prvega odstavka 5. člena te uredbe in je v
solastnini, so pridobljena overjena soglasja solastnikov, katerih deleži predstavljajo
več kot 50 odstotkov vseh deležev;
3.     
upravičencem za aktivnost 2 je bila za dela za odpravo škode in obnovo
gozda iz 2. točke prvega odstavka 5. člena te uredbe izdana odločba ZGS v
skladu s 17. ali 29. členom ZG;
4.     
dela za odpravo škode in obnovo gozda iz 2. točke prvega odstavka
5. člena te uredbe so izvedena v skladu s Prilogo 5 te uredbe;
5.     
po izvedenih delih iz odločbe iz 3. točke tega člena je bil s strani ZGS
narejen prevzem in obračun izvedenih del, izvedena meritev prevzete površine in
izdelan Zapisnik o prevzemu izvedenih del iz Priloge 2 te uredbe;
6.     
do podpore so upravičena dela odprave škode in obnove gozda iz 2. točke
prvega odstavka 5. člena te uredbe samo na območju, določenem v javnem
razpisu, ki izhaja iz načrta sanacije gozdov.
15. člen
(merila za ocenjevanje vlog)
(1) Merila za ocenjevanje vlog za aktivnost 2 so:
-       
vrsta del, s katerimi se upravičenec za aktivnost 2 prijavlja na javni
razpis,
-       
stopnja poudarjenosti funkcij gozda,
-       
potencialna nevarnost.
(2) Merila iz prejšnjega odstavka in točkovnik za
ocenjevanje vlog se podrobneje opredelijo v javnem razpisu.
16. člen
(postopek za dodelitev sredstev)
(1) Sredstva v okviru aktivnosti 2 se upravičencem za
aktivnost 2 dodelijo z javnim razpisom iz 25. člena te uredbe.
(2) Vlagatelj vloge za aktivnost 2 se pred elektronsko
vložitvijo vloge prijavi pri ARSKTRP. Vloga na javni razpis se vloži na ARSKTRP
v elektronski obliki, podpisana s kvalificiranim elektronskim podpisom, v roku,
ki je določen v javnem razpisu. Priloge se predložijo kot skenogram.
(3) Za elektronsko izpolnjevanje vloge iz prejšnjega
odstavka ARSKTRP vzpostavi spletno vstopno mesto na naslovu:
http://e-kmetija.gov.si, prek katerega se vlagatelj vloge za aktivnost 2 ali
njegov pooblaščenec za elektronsko vložitev vloge s sredstvom elektronske
identifikacije prijavi v informacijski sistem ARSKTRP. Vlagatelj vloge za
aktivnost 2 ali njegov pooblaščenec izvede elektronski vnos, vključno s
kvalificiranim elektronskim podpisom, in vloži prijavni obrazec v informacijski
sistem ARSKTRP.
(4) Vlogo sestavljajo prijavni obrazec in naslednje
priloge:
a)    
odločba ZGS za izvedbo del iz 3. točke 14. člena te uredbe;
b)    
zapisnik o prevzemu izvedenih del iz 5. točke 14. člena te uredbe;
c)    
overjena soglasja solastnikov na obrazcu iz Priloge 7, ki je sestavni
del te uredbe;
č)    pisno pooblastilo za zastopanje, če upravičenca za aktivnost 2
zastopa pooblaščenec;
d)    
izjava lastnika gozda iz Priloge 8 ali Priloge 9 te uredbe.
(5) Prilogo iz točke c) prejšnjega odstavka mora
vlagatelj vloge za aktivnost 2 priložiti vlogi, če je posamezna gozdna parcela
v solastnini.
(6) Podatke o poligonu za upravičeno površino, ki je
sestavni del Zapisnika o prevzemu izvedenih del iz Priloge 2 te uredbe, pridobi
ARSKTRP od ZGS po uradni dolžnosti.
(7) Popolna vloga iz tega člena se oceni na podlagi
meril iz prejšnjega člena. ARSKTRP preveri pogoje za dodelitev sredstev iz
28. člena te uredbe na dan oddaje vloge na javni razpis. Če vloga
izpolnjuje pogoje za dodelitev sredstev iz 14., 27. in 28. člena te uredbe
ter doseže vstopno mejo točk, določeno v javnem razpisu, izda ARSKTRP
upravičencu za aktivnost 2 odločbo o pravici do sredstev.
(8) Na podlagi odločbe iz prejšnjega odstavka, s katero
se odobrijo sredstva, se sredstva izplačajo na transakcijski račun upravičenca
za aktivnost 2.
17. člen
(finančne določbe)
(1) Stopnje javne podpore za aktivnost 2 so določene v
Preglednici stopenj podpore za dela odprave škode in obnove gozda iz Priloge 6
te uredbe. Stopnje javne podpore so odvisne od stopenj poudarjenosti ekoloških
in socialnih funkcij gozda, ki so opredeljene v načrtih za gospodarjenje z
gozdovi. Stopnja funkcije na objektu se upošteva po večinskem kriteriju na
prevzeti površini.
(2) Priznane vrednosti na enoto za posamezna dela za
odpravo škode in obnovo gozda v okviru aktivnosti 2 so določene v Prilogi 6 te
uredbe.
2. OPERACIJA UREDITEV GOZDNIH VLAK, POTREBNIH ZA IZVEDBO
SANACIJE GOZDOV PO VETROLOMU
18. člen
(namen podpore)
(1) Podpora v okviru operacije Ureditev gozdnih vlak,
potrebnih za izvedbo sanacije gozdov po vetrolomu (v nadaljnjem besedilu:
operacija 2), je namenjena naložbam v gradnjo, rekonstrukcijo in pripravo
gozdnih vlak, ki so potrebne za izvedbo sanacije gozdov, poškodovanih zaradi
vetroloma.
(2) Naložbe iz prejšnjega odstavka se izvedejo v skladu
z načrtom sanacije gozdov.
19. člen
(upravičenec)
Upravičenec za operacijo 2 je:
-       
lastnik gozda, v katerem se izvede ureditev gozdnih vlak, potrebnih za
izvedbo sanacije gozdov zaradi vetroloma;
-       
lastnik gozda, ki ima za ureditev gozdne vlake pridobljeno soglasje
lastnikov zemljišč, na katerih se izvede ureditev gozdne vlake, potrebne za
izvedbo sanacije gozdov zaradi vetroloma;
-       
agrarna skupnost v skladu z Zakonom o agrarnih skupnostih (Uradni list
RS, št. 74/15; v nadaljnjem besedilu: ZAgrS), če se izvede ureditev
gozdnih vlak, potrebnih za sanacijo gozdov zaradi vetroloma, na zemljiščih, ki
so v solastnini oziroma skupni lastnini članov agrarne skupnosti.
20. člen
(upravičeni stroški)
(1) Upravičeni stroški v okviru operacije 2 so namenjeni
kritju stroškov, nastalih iz razlogov, navedenih v točki (d) petega odstavka
34. člena Uredbe 702/2014/EU, in so:
1.     
stroški gradnje, rekonstrukcije ali priprave gozdne vlake in pripadajoče
opreme;
2.     
prispevek v naravi kot lastno delo upravičenca za operacijo 2, ki ga
neodvisno oceni ZGS, v skladu z 69. členom Uredbe 1303/2013/EU;
3.     
splošni stroški v zvezi z izdatki iz 1. in 2. točke tega odstavka, ki so
neposredno povezani s pripravo in izvedbo naložbe, kot so zlasti plačila za
storitve arhitektov, inženirjev in svetovalcev, stroški pridobitve gradbene,
projektne ali tehnične dokumentacije ter plačila v zvezi s pridobitvijo presoje
vplivov na okolje.
(2) Kadar gre za prispevek v naravi v obliki lastnega
dela upravičenca, morajo biti izpolnjeni pogoji iz 69. člena Uredbe
1303/2013/EU. Obseg prispevka v naravi v obliki lastnega dela ne sme presegati
20 odstotkov priznane vrednosti naložbe.
(3) Priznajo se samo tisti upravičeni stroški iz prvega
odstavka tega člena, ki so določeni v katalogu stroškov in najvišjih priznanih
vrednosti pravilnika, ki ureja katalog stroškov in najvišjih priznanih
vrednosti.
(4) Upravičeni stroški iz prvega odstavka tega člena so
stroški odprave škode in obnove gozda, nastali zaradi naravnih nesreč vetroloma
po 13. decembru 2017 in vetroloma po 30. oktobru 2018, potrjenih v
skladu z osmim odstavkom 34. člena Uredbe 702/2014/EU.
(5) Do podpore v skladu z določbami Uredbe 702/2014/EU,
Uredbe 1303/2013/EU in Uredbe 1305/2013/EU niso upravičeni naslednji stroški:
a)    
obresti na dolgove;
b)    
DDV, razen če ni izterljiv na podlagi predpisov, ki urejajo DDV;
c)    
strošek priprave vloge na javni razpis;
č)    stroški arheoloških izkopavanj in arheološkega nadzora;
d)    
nakup zemljišč;
e)    
nakup rabljene opreme.
21. člen
(pogoji za dodelitev sredstev)
Pogoji za dodelitev sredstev za operacijo 2, ki morajo biti
izpolnjeni ob oddaji vloge iz 23. člena te uredbe, so:
1.     
gozdne vlake so opredeljene z načrtom sanacije gozdov;
2.     
gozdne vlake so opredeljene v tehnološkem delu gozdnogojitvenega načrta,
ki je ažuriran na podlagi načrta sanacije gozdov;
3.     
upravičencem za operacijo 2 je bila izdana odločba ZGS v skladu s 17.
ali 29. členom ZG;
4.     
v skladu s sedmim odstavkom 37. člena ZG so pridobljena overjena
soglasja lastnikov gozdov oziroma pravnomočna odločba ZGS v skladu z osmim
odstavkom 37. člena ZG;
5.     
za posamezno gozdno parcelo, čez katero poteka trasa gozdne vlake in je
v solastnini, so pridobljena overjena soglasja solastnikov, katerih deleži
predstavljajo 50 odstotkov vseh deležev;
6.     
za ureditev gozdne vlake je izdelan elaborat vlak v skladu s Pravilnikom
o gozdnih prometnicah (Uradni list RS, št. 4/09);
7.     
gozdna vlaka je zaključena in prevzeta s strani ZGS;
8.     
na območjih Natura 2000 je izdano naravovarstveno soglasje v skladu s 105. členom
Zakona o ohranjanju narave (Uradni list RS, št. 96/04 – uradno prečiščeno
besedilo, 61/06 – ZDru-1, 8/10 – ZSKZ-B, 46/14, 21/18 – ZNOrg in 31/18) oziroma
pozitivno mnenje v okviru postopka iz 44. člena Pravilnika o presoji
sprejemljivosti vplivov izvedbe planov in posegov v naravo na varovana območja
(Uradni list RS, št. 130/04, 53/06, 38/10 in 3/11) v okviru posegov v
naravo;
9.     
če je upravičenec za operacijo 2 občina ali združenje občin, mora biti
ureditev gozdne vlake del občinskega načrta razvojnih programov;
10.  
ne glede na 4. in 5. točko tega odstavka je potrebno soglasje agrarne
skupnosti, registrirane v skladu z ZAgrS, če gre za parcelo, ki je v solastnini
oziroma skupni lastnini članov agrarne skupnosti;
11.  
do podpore so upravičene naložbe iz prvega odstavka 18. člena te
uredbe, ki omogočajo sanacijo gozdov samo na območju, določenem v javnem
razpisu, ki izhaja iz načrta sanacije gozdov;
12.  
na območjih, varovanih po predpisih s področja varstva kulturne
dediščine, je izdano kulturnovarstveno soglasje v skladu z 28. členom
Zakona o varstvu kulturne dediščine (Uradni list RS, št. 16/08, 123/08,
8/11 – ORZVKD39, 90/12, 111/13, 32/16 in 21/18 – ZNOrg).
22. člen
(merila za ocenjevanje vlog)
(1) Merila za ocenjevanje vlog za operacijo 2 so:
-       
dolžina ureditev gozdnih vlak, s katerimi se upravičenec za operacijo 2
prijavlja,
-       
stopnja poudarjenosti funkcij gozda,
-       
potencialna nevarnost.
(2) Merila iz prejšnjega odstavka in točkovnik za
ocenjevanje vlog se podrobneje opredelijo v javnem razpisu.
23. člen
(postopek za dodelitev sredstev)
(1) Sredstva v okviru
operacije 2 se upravičencem za operacijo 2 dodelijo z javnim razpisom iz 25.
člena te uredbe.
(2) Vlagatelj vloge za
operacijo 2 se pred elektronsko vložitvijo vloge prijavi pri ARSKTRP. Vloga na
javni razpis se vloži na ARSKTRP v elektronski obliki, podpisana s
kvalificiranim elektronskim podpisom, v roku, ki je določen v javnem razpisu.
Priloge se predložijo kot skenogram.
(3) Za elektronsko
izpolnjevanje vloge iz prejšnjega odstavka ARSKTRP vzpostavi spletno vstopno
mesto na naslovu: http://e-kmetija.gov.si, prek katerega se vlagatelj vloge za
operacijo 2 ali njegov pooblaščenec za elektronsko vložitev vloge s sredstvom
elektronske identifikacije prijavi v informacijski sistem ARSKTRP. Vlagatelj
vloge za operacijo 2 ali njegov pooblaščenec izvede elektronski vnos, vključno
s kvalificiranim elektronskim podpisom, in vloži prijavni obrazec v
informacijski sistem ARSKTRP.
(4) Vlogo sestavljajo
prijavni obrazec in naslednje priloge:
a)    
fotokopija tehnološkega dela gozdnogojitvenega načrta iz 2. točke 21.
člena te uredbe;
b)    
pisno pooblastilo za zastopanje, če upravičenca za operacijo 2 zastopa
pooblaščenec;
c)    
elaborat vlak iz 6. točke 21. člena te uredbe;
č)    dokazilo o prevzemu ZGS za gradbena dela na gozdni vlaki;
d)    
originalni izvodi računov, elektronski in e-računi;
e)    
dokazila o plačilu računov;
f)     
potrdilo ZGS o opravljenem prispevku v naravi, če ga upravičenec za
operacijo 2 uveljavlja;
g)    
kopija celotne dokumentacije postopka izbire izvajalca po predpisu, ki
ureja javno naročanje, s potrdilom, da je kopija enaka originalu, kadar gre za
upravičenca za operacijo 2, ki se v
skladu s predpisi, ki urejajo javno naročanje, šteje za naročnika;
h)    
izjava lastnika gozda iz Priloge 8 ali Priloge 9 te uredbe;
i)      
odločba ZGS iz 3. točke 21. člena te uredbe;
j)      
naravovarstveno soglasje oziroma pozitivno mnenje v okviru posegov v
naravo, če gozdna vlaka leži na območju Natura 2000 iz 8. točke 21. člena te
uredbe;
k)    
potrdilo občine ali njihove zveze, da je ureditev gozdne vlake del
občinskega načrta razvojnih programov, in
l)      
kulturnovarstveno soglasje, če gozdna vlaka leži na območju, varovanem
po predpisih s področja varstva kulturne dediščine iz 12. točke 21. člena te
uredbe.
(5) Pred vložitvijo
vloge mora biti projekt zaključen in vsi računi plačani.
(6) Računi in druga
dokazila se morajo glasiti na upravičenca za operacijo 2 oziroma na lastnike
gozdnih parcel na trasi gozdne vlake, ki je predmet podpore.
(7) Popolna vloga iz
tega člena se oceni na podlagi meril iz prejšnjega člena. ARSKTRP preveri
pogoje za dodelitev sredstev iz 28. člena te uredbe na dan oddaje vloge na
javni razpis. Če vloga izpolnjuje pogoje za dodelitev sredstev iz 21., 27. in
28. člena te uredbe ter doseže vstopno mejo točk, določeno v javnem razpisu,
izda ARSKTRP upravičencu za operacijo 2 odločbo o pravici do sredstev.
(8) Na podlagi odločbe
iz prejšnjega odstavka, s katero se odobrijo sredstva, se sredstva izplačajo na
transakcijski račun upravičenca za operacijo 2.
24. člen
(finančne določbe)
(1) Stopnja javne podpore v okviru operacije 2 je
50 odstotkov upravičenih stroškov.
(2) Najmanjši znesek javne podpore v okviru operacije 2
je 500 eurov.
(3) Upravičenec lahko v celotnem programskem obdobju
2014–2020 iz naslova operacije 2 pridobi največ 500.000 eurov javne
podpore.
III. SKUPNE DOLOČBE
25. člen
(javni razpis)
(1) Sredstva v okviru aktivnosti 2 oziroma operacije 2
se upravičencem za aktivnost 2 oziroma upravičencem za operacijo 2 dodelijo z
odprtim javnim razpisom iz 51. člena Zakona o kmetijstvu. Javne razpise
objavi MKGP v Uradnem listu Republike Slovenije.
(2) Upravičenci za aktivnost 2 oziroma upravičenci za
operacijo 2 lahko vloge vlagajo od datuma, določenega v javnem razpisu, do
datuma zaprtja javnega razpisa. Oddaja vlog na javni razpis se začne prvi
delovni dan po izteku enaindvajsetih dni od objave javnega razpisa v Uradnem
listu Republike Slovenije.
(3) Zaprtje javnega razpisa objavi MKGP na osrednjem
spletnem mestu državne uprave in spletni strani Programa razvoja podeželja.
(4) Postopke za dodelitev in izplačila sredstev izvede
ARSKTRP.
(5) V javnih razpisih so podrobneje opredeljeni višina
razpisanih sredstev, upravičenci, sklopi javnega razpisa, upravičeni in
neupravičeni stroški, pogoji za izplačilo sredstev, območje upravičenosti do
pomoči, ki izhaja iz načrta sanacije gozdov, merila za ocenjevanje vlog,
vstopna meja števila točk ter postopki za vložitev vloge.
(6) Za priloge, ki jih je treba priložiti k vlogi na
posamezen javni razpis, se lahko v javnem razpisu določi obdobje veljavnosti, če
le-to ni predpisano z drugimi predpisi.
(7) Število vlog, ki jih lahko upravičenec za aktivnost
2 oziroma upravičenec za operacijo 2 vloži na posamezen javni razpis, se določi
v javnem razpisu.
26. člen
(obravnava vlog na javnem razpisu)
(1) Odpiranje vlog na javni razpis ni javno. ARSKTRP
odpira in obravnava vloge na javni razpis ter zahteva odpravo pomanjkljivosti
po vrstnem redu oddaje vlog na javni razpis.
(2) Vloge na javni razpis se ločeno uvrščajo na sezname
prejetih in popolnih vlog na javni razpis.
(3) Po odprtju vloge na javni razpis se preveri njena
popolnost. 
(4) Če je vloga nepopolna, ARSKTRP upravičenca za
aktivnost 2 ali upravičenca za operacijo 2 pozove k odpravi pomanjkljivosti. Po
prejemu dopolnjene vloge na javni razpis na ARSKTRP se dopolnjena vloga na
javni razpis ponovno pregleda.
(5) Popolna vloga na javni razpis se po vrstnem redu
uvrsti na konec seznama popolnih vlog na javni razpis.
(6) Če je vloga popolna, vendar je vsebinsko
nerazumljiva, ARSKTRP upravičenca za aktivnost 2 ali upravičenca za operacijo 2
pozove na razjasnitev. Po prejemu razjasnitve se vloga na javni razpis ponovno
pregleda.
(7) Izpolnjevanje pogojev vloge na javni razpis se
preverja po vrstnem redu uvrstitve na seznam popolnih vlog na javni razpis.
(8) Če imata na zadnjem mestu seznama ocenjenih vlog na
javni razpis dve ali več vlog na javni razpis enako število prejetih točk, se
vloge na javni razpis odobrijo na podlagi ponderiranja meril za izbor vlog, ki
se določi v javnem razpisu.
(9) Vloga na javni razpis, ki je popolna in izpolnjuje
vstopne pogoje, vendar razpoložljiva sredstva ne zadoščajo za dodelitev
sredstev v celoti, se zavrne.
27. člen
(združevanje pomoči)
(1) Pomoč po tej uredbi se v okviru istih upravičenih
stroškov ne sme združevati z drugimi državnimi pomočmi, če bi bili z združitvijo
pomoči preseženi najvišji zneski oziroma intenzivnosti pomoči, ki so določeni z
Uredbo 1305/2013/EU in Uredbo 702/2014/EU, ne glede na to, ali se podpora za
projekt ali dejavnost v celoti financira iz nacionalnih sredstev ali pa se
delno financira iz sredstev Evropske unije, drugih javnih sredstev ter sredstev
zasebnih zavarovalnih shem.
(2) Pomoč po tej uredbi, dodeljena na podlagi Uredbe
702/2014/EU, se lahko združuje z vsako drugo državno pomočjo, če se navedeni
ukrepi nanašajo na različne upravičene stroške.
(3) Pomoč po tej uredbi se ne sme združevati z nobeno
pomočjo de minimis v zvezi z istimi upravičenimi stroški, če bi bila s takim
združevanjem presežena intenzivnost pomoči ali znesek pomoči, ki sta določena v
Uredbi 702/2014/EU.
28. člen
(upravičenost operacij in stroškov)
(1) V skladu s točko (a) prvega odstavka 69. člena
Uredbe 1303/2013/EU, ki določa, da javna podpora projektu, ki vključuje prispevke
v naravi, ne sme preseči skupnih upravičenih izdatkov brez prispevkov v naravi
ob koncu projekta, skupni upravičeni izdatki projekta, za katere je bilo
opravljeno plačilo v gotovini, podprto z računi ali dokumenti enakovredne
dokazne vrednosti, ne smejo biti nižji od prispevka v naravi.
(2) Pomoč se v skladu z enajstim odstavkom
34. člena Uredbe 702/2014/EU ne dodeli za izpad dohodka zaradi vetroloma.
(3) Upravičenci, ki so fizične osebe, po tej uredbi ne
smejo biti v osebnem stečaju.
(4) Upravičenci, ki so podjetje, po tej uredbi ne smejo
biti podjetje v težavah v skladu s 14. točko 2. člena Uredbe 702/2014/EU z
izjemo iz točke (b) šestega odstavka 1. člena Uredbe 702/2014/EU.
(5) Upravičenci imajo lahko do 50 evrov neporavnanih
zapadlih davčnih obveznosti do države.
(6) Upravičenci ne smejo imeti neporavnanih nalogov za
izterjavo, ki jih je izdala Evropska komisija v skladu s petim odstavkom
1. člena Uredbe 702/2014/EU.
(7) Za upravičene stroške iz 7. in 13. člena te
uredbe se pri določitvi stopnje javne podpore iz 10. in prvega odstavka
17. člena te uredbe za aktivnosti odprave škode in obnove gozdov, poškodovanih
zaradi vetroloma, podpora dodeli v skladu z dvanajstim odstavkom 34. člena
Uredbe 702/2014/EU.
(8) Pomoč po tej uredbi se ne dodeli za iste upravičene
stroške, za katere je upravičenec prejel pomoč na podlagi predpisa, ki ureja
ukrepe za sanacijo in obnovo gozda po naravni nesreči žledu med
30. januarjem in 10. februarjem 2014.
29. člen
(obveznosti upravičenca in izvajalca)
(1) V obdobju petih let po izplačilu sredstev iz
operacije 1 gozd znotraj poligona upravičenca za aktivnost 1 ali upravičenca
za aktivnost 2, ki je predmet podpore, ne sme biti izkrčen v skladu s Katalogom
kršitev in sankcij iz Priloge 10, ki je sestavni del te uredbe.
(2) Sadike gozdnega drevja, ki jih je prejel upravičenec
za aktivnost 1 od izvajalca, morajo biti zasajene še naslednjih pet let po
prejemu.
(3) Material za zaščito sadik in naravnega mladja pred
divjadjo, ki ga je prejel upravičenec za aktivnost 1 od izvajalca in ki je
namenjen več kot petletni zaščiti, se mora uporabljati v skladu z njegovim
namenom še naslednjih pet let po prejemu. Ščititi mora sadike oziroma mladje
pred objedanjem rastlinojedih živali.
(4) Gozdne vlake, ki so predmet podpore v okviru
operacije 2, morajo omogočati spravilo lesa s spravilnimi sredstvi še
naslednjih pet let po izplačilu sredstev.
(5) Izvajalec oziroma upravičenci iz te uredbe morajo
vso dokumentacijo, ki je bila podlaga za pridobitev sredstev po tej uredbi,
hraniti še najmanj pet let od dneva izplačila sredstev.
(6) Izvajalec oziroma upravičenci iz te uredbe morajo
omogočiti dostop do dokumentacije o projektu ter omogočiti kontrolo projekta na
kraju samem ARSKTRP, MKGP, revizijskemu organu in drugim nadzornim organom
Evropske unije in Republike Slovenije.
(7) Izvajalec oziroma upravičenci iz te uredbe morajo v
skladu s 13. členom Uredbe 808/2014/EU in predpisom, ki ureja označevanje
vira sofinanciranja iz PRP 2014–2020, izpolniti zahteve glede informiranja in
obveščanja javnosti o viru sofinanciranja iz podukrepa ali operacije iz PRP
2014–2020.
30. člen
(javna objava)
(1) Podatki o upravičencih po tej uredbi se v skladu s
111. členom Uredbe 1306/2013/EU objavijo na spletni strani ARSKTRP.
(2) Podatki v zvezi s shemo pomoči po tej uredbi se v
skladu z drugim in četrtim odstavkom 9. člena Uredbe 702/2014/EU objavijo
na osrednjem spletnem mestu državne uprave
(https://www.gov.si/podrocja/finance-in-davki/drzavne-pomoci/) in so na voljo
vsaj deset let od datuma dodelitve pomoči.
31. člen
(sankcije za neizpolnjevanje obveznosti)
(1) Neizpolnitev ali kršitev obveznosti iz
29. člena te uredbe se sankcionira v skladu z določbami Uredbe
640/2014/EU, Uredbe 809/2014/EU, Uredbe 1306/2013/EU in 41.a členom Zakona
o kmetijstvu. Podrobnejša opredelitev kršitev in sankcij je opredeljena v
Katalogu kršitev in sankcij iz Priloge 10 te uredbe.
(2) Določbe prejšnjega odstavka se ne uporabljajo v
primeru višje sile in izjemnih okoliščin iz 33. člena te uredbe.
32. člen
(izvedba kontrol)
(1) Kontrole se izvajajo v skladu z določbami Uredbe
1306/2013/EU, Uredbe 809/2014/EU in Uredbe 908/2014/EU. Za izvajanje kontrol je
odgovorna ARSKTRP.
(2) MKGP lahko v skladu s prvim odstavkom 66. člena
Uredbe 1305/2013/EU preverja pravilnost izvajanja operacij iz te uredbe.
33. člen
(višja sila in izjemne okoliščine)
(1) Za izvajanje operacij po tej uredbi se priznavajo
primeri višje sile in izjemnih okoliščin, opredeljeni v drugem odstavku
2. člena Uredbe 1306/2013/EU.
(2) O višji sili ali izjemnih okoliščinah mora
upravičenec, izvajalec ali njegova pooblaščena oseba pisno obvestiti ARSKTRP in
predložiti ustrezna dokazila v 15 delovnih dneh od dneva, ko je upravičenec,
izvajalec oziroma njegova pooblaščena oseba to zmožna storiti.
34. člen
(hramba dokumentacije)
ARSKTRP mora hraniti evidence o dodeljeni državni pomoči v
skladu s to uredbo še najmanj deset let od datuma dodelitve sredstev.
35. člen
(finančne določbe)
(1) Pomoč po tej uredbi se dodelijo v obliki nepovratnih
sredstev in v obliki subvencioniranih storitev.
(2) Za celotno programsko obdobje 2014–2020 je izvedbi operacij
po tej uredbi namenjenih 3.920.000 eurov javnih sredstev.
(3) Sredstva, namenjena za izvajanje operacij po tej
uredbi, se zagotovijo iz proračuna MKGP v višini 25 odstotkov in iz sredstev
Evropskega kmetijskega sklada za razvoj podeželja v višini 75 odstotkov.
(4) Sredstva za aktivnost 2 in operacijo 2 se določijo s
posameznim javnim razpisom.

Priloga
1: Potrdilo o prejemu materiala – sadik
Priloga
2: Zapisnik o prevzemu izvedenih del
Priloga 3: (črtana)
Priloga 4: (črtana)
Priloga
5: Način izvedbe del za odpravo škode in obnovo gozda
Priloga
6: Stopnje podpore ter priznane vrednosti na enoto za dela za odpravo škode in
obnovo gozda
Priloga
7: Soglasje solastnikov
Priloga
8: Izjava lastnika gozda za fizične osebe (razen s. p.)
Priloga
9: Izjava lastnika gozda za pravne osebe in s. p.
Priloga
10: Katalog kršitev in sankcij

Uredba o ukrepih za sanacijo in obnovo gozda po
naravni nesreči vetrolomu iz Programa razvoja podeželja Republike Slovenije za
obdobje 2014–2020 (Uradni list RS, št. 10/19) vsebuje naslednjo končno določbo:
»IV. KONČNA DOLOČBA
36. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije.«.

Uredba o spremembah in dopolnitvah Uredbe o
ukrepih za sanacijo in obnovo gozda po naravni nesreči vetrolomu iz Programa
razvoja podeželja Republike Slovenije za obdobje 2014–2020 (Uradni list RS, št.
47/19) vsebuje naslednjo prehodno in
končno določbo:
»PREHODNA IN KONČNA DOLOČBA
8. člen
(začeti postopki)
Postopki, začeti na podlagi Uredbe o ukrepih za sanacijo in
obnovo gozda po naravni nesreči vetrolomu iz Programa razvoja podeželja
Republike Slovenije za obdobje 2014–2020 (Uradni list RS, št. 10/19), se
končajo v skladu z Uredbo o ukrepih za sanacijo in obnovo gozda po naravni
nesreči vetrolomu iz Programa razvoja podeželja Republike Slovenije za obdobje
2014–2020 (Uradni list RS, št. 10/19). 
9. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
ukrepih za sanacijo in obnovo gozda po naravni nesreči vetrolomu iz Programa
razvoja podeželja Republike Slovenije za obdobje 2014–2020 (Uradni list RS, št.
82/20) vsebuje naslednjo prehodno in
končno določbo:
»PREHODNA IN KONČNA DOLOČBA
9. člen
(začeti postopki)
Postopki, začeti na podlagi Uredbe o ukrepih za sanacijo in
obnovo gozda po naravni nesreči vetrolomu iz Programa razvoja podeželja
Republike Slovenije za obdobje 2014–2020 (Uradni list RS, št. 10/19 in 47/19),
se končajo v skladu z Uredbo o ukrepih za sanacijo in obnovo gozda po naravni
nesreči vetrolomu iz Programa razvoja podeželja Republike Slovenije za obdobje
2014–2020 (Uradni list RS, št. 10/19 in 47/19).
10. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvi Uredbe o
ukrepih za sanacijo in obnovo gozda po naravni nesreči vetrolomu iz Programa
razvoja podeželja Republike Slovenije za obdobje 2014–2020 (Uradni list RS, št.
97/21) vsebuje naslednjo prehodno in
končno določbo:
»PREHODNA IN KONČNA DOLOČBA
4. člen
(začeti postopki)
Postopki, začeti na podlagi Uredbe o ukrepih za sanacijo in
obnovo gozda po naravni nesreči vetrolomu iz Programa razvoja podeželja
Republike Slovenije za obdobje 2014–2020 (Uradni list RS, št. 10/19, 47/19 in
82/20), se končajo v skladu z Uredbo o ukrepih za sanacijo in obnovo gozda po
naravni nesreči vetrolomu iz Programa razvoja podeželja Republike Slovenije za
obdobje 2014–2020 (Uradni list RS, št. 10/19, 47/19 in 82/20).
5. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.