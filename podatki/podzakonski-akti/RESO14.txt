1. UVOD 
1.1. Izzivi časa 
(1) V Republiki Sloveniji (v nadaljnjem besedilu: Slovenija)
se zavedamo, da živimo v času globalizacije, ko so razdalje med nami vse manjše
in se mobilnost ljudi, blaga in kapitala povečuje; meje izginjajo in
integracija je v razmahu. Bela knjiga Evropske unije o prometu (Evropska
prometna politika za 2010: čas za odločitev; Bruselj, 12. 9. 2001) odgovarja na
zahteve časa z evropsko politiko modernizacije, liberalizacije in integracije
obstoječih transportnih sistemov ter njihovih procesov v medsebojno povezano
enotno delujočo celoto. Nacionalna prometna politika se zaveda makroekonomskega
pomena prometa in nadaljuje z modernizacijo, deregulacijo ter
internacionalizacijo prometa, če vsi ti dejavniki dvigujejo kakovost storitev v
potniškem ali tovornem prometu. Za dosego makroekonomskega pomena prometa si
Slovenija zastavlja izziv, da bo postala logistično in distribucijsko središče
za srednjo Evropo. 
(2) Odločitve, ki jih sprejmemo danes, bodo določale pogoje
poslovanja gospodarstva in življenja ljudi vsaj za nekaj desetletij.
Pričakovani razvoj prometnih tokov je izziv, odgovornost in hkrati izjemna
priložnost naše države. Zato je naša vizija: s prometno politiko odgovarjati na
te izzive in omogočiti sinergijsko delovanje različnih prometnih sistemov. Z
vstopom Slovenije v Evropsko unijo so dokončno dozorele razmere, ko je treba
zagotoviti enotno delovanje vseh prometnih sistemov, kajti le tako bo na trgu
potniškega in tovornega prometa mogoče ponuditi storitve, ki bodo za Slovenijo
dolgoročno sprejemljive in vzdržne. 
(3) Ta dokument opredeljuje izhodišča, cilje, ukrepe za
doseganje ciljev in ključne nosilce prometne politike. Za izvedbo tega
dokumenta bo vlada pripravila izvedbene dokumente, v katerih bo določila
merljive in konkretne cilje ter aktivnosti za njihovo doseganje, pristojnosti
in odgovornosti, izvajalce aktivnosti in finančno časovno perspektivo. 
1.2. Vloga prometne politike 
(1) Promet je osnova za gospodarski razvoj države, zato je
ena od temeljnih medresorskih komunikacij. Oblikovanje in razvoj prometne
politike pomembno določata položaj in vlogo prometa v celotnem gospodarstvu.
Izgradnja in vzdrževanje prometne infrastrukture zaposluje več kot 60%
zaposlenih v gradbeništvu. Prometni sektor ustvari 7,5% prihodkov v bruto
domači proizvod (BDP) in zaposluje desetino zaposlenih v državi. Zato mora biti
prometna politika vsebinsko usklajena s širšo makroekonomsko politiko države.
Na uspešnost uresničevanja prometne politike vpliva tudi širše družbeno okolje,
zato je pri načrtovanju te politike treba upoštevati gospodarsko, socialno in
kulturno okolje države ter poznati politiko drugih področij, ki mejijo ali se
pokrivajo s prometnim: 
-       
okolje in prostor, 
-       
gospodarstvo in kmetijstvo, 
-       
zaposlovanje in družina, 
-       
pravosodje, policija in notranje zadeve, 
-       
varnost in varovanje, 
-       
obramba in sistem varstva pred naravnimi ter drugimi nesrečami 
-       
in druga. 
(2) Osnovne determinante za oblikovanje prometne politike v
Evropski uniji in Sloveniji so: 
-       
zakonodaja Republike Slovenije, mednarodni sporazumi, ki zavezujejo
Republiko Slovenijo, ter direktive in uredbe Evropske unije, 
-       
razvoj transportnih sistemov, 
-       
tehnično-tehnološki in organizacijski razvoj in norme, zmožnost
integriranja, 
-       
stanje na trgu, povpraševanje in ponudba transportnih storitev, 
-       
stanje in razvoj prometne infrastrukture, 
-       
geografsko prometni potencial (položaj območja), 
-       
kulturno, socialno in ekonomsko okolje, 
-       
inšpekcijski in upravno strokovni nadzor prometa. 
(3) Geografsko prometni položaj v okolju povezane Evrope in
globalnih gospodarskih trendov je ena od prednosti Slovenije. Slovenija lahko z
razvojem celovitih logističnih storitev pokrije delež povpraševanja po teh
storitvah v srednji, južni in jugovzhodni Evropi. S selitvijo proizvodnje na
Daljni vzhod na prometnem področju znova pridobiva pomen Sredozemsko morje,
skupaj s Sueškim prekopom. Jadransko morje, ki se zajeda v osrčje Srednje
Evrope, je tudi primerjalna prednost, ki omogoča razvoj pristaniških in
prevoznih storitev. 
2. IZHODIŠČA PROMETNE POLITIKE 
2.1. Rezultati analize 
(1) Analiza slabosti in prednosti ter izzivov in nevarnosti
(SPIN) na področju prometa in prometne infrastrukture v Sloveniji kaže številne
prednosti in izzive, ki jih velja izkoristiti, in opozarja na nekatere slabosti
in nevarnosti, ki jih z ukrepi prometne politike želimo preprečiti ali vsaj
zmanjšati njihove vplive in posledice. Rezultati so naslednji: 
a)     prednosti:
- 
geografska lega, 
- 
vpetost v evropsko kopensko transportno mrežo, 
- 
izhod na odprto morje z razvitim pristaniščem, 
- 
relativno močan transportni sektor, predvsem cestni, 
- 
visok delež prihodkov izvajalcev tovornega transporta na evropskem trgu,
- 
prevozniška tradicija. 
b)     slabosti: 
- 
nepovezanost izvajalcev transportnih storitev in nepovezanost različnih
vrst transportne infrastrukture (intermodalnost, multimodalnost), odsotnost
logističnih centrov, 
- 
razpršena poselitev prebivalstva in posledično draga infrastruktura, ki
lahko zadovolji te potrebe, 
- 
slabo razvit in nepovezan javni potniški promet, 
- 
manj konkurenčno železniško omrežje in (v primerjavi s cestnim) slaba
organizacija železniških prevozov, 
- 
nedokončan sistem avtocest, 
- 
nedokončan sistem železniške infrastrukture, 
- 
neoptimalen sistem zaračunavanja uporabe avtocest, 
- 
neizvajanje zaračunavanja uporabnine za železniško infrastrukturo, 
- 
slabo razvit sistem državnih cest, ki prometno »napajajo« avtocestno
omrežje in povezujejo regije, kjer ni avtocest, 
- 
slaba dostopnost letališč. 
c)     priložnosti:
- 
poenotenje in harmonizacija delovanja prometnih sistemov, 
- 
razvoj novih transportnih tehnologij, 
- 
nadaljnja specializacija industrijske proizvodnje – povečevanje
tovornega prometa, 
- 
selitev proizvodnje tehnološko manj zahtevnih izdelkov v Vzhodno Azijo;
Severni Jadran pridobiva veljavo, 
- 
poenotenje delovanja obstoječe infrastrukture; slovenski ponudniki
storitev bi na trgu zagotavljali celovite in ne več parcialnih logističnih
storitev, 
- 
nadaljnja stabilizacija Balkana in vključitev Turčije v Evropsko unijo
bosta omogočili povečevanje transportnih tokov, predvsem tranzitnih na
železnici, 
- 
z dokončanjem avtocestnega sistema bo Slovenija notranje povezana in
vpeta v evropski sistem avtocestnega omrežja, kar bo spodbudilo nove povezave
in razvoj, 
- 
razvoj sodobnih hitrih železniških porog na koridorjih, ki potekajo
skozi Slovenijo, 
- 
V. in X. koridor, ki potekata skozi Slovenijo, 
- 
poleg že sprejete resolucije o nacionalnem programu izgradnje avtocest
še razvoj tretje (3.), tretje a (3.a), tretje b (3.b) in četrte (4.) prometne
osi, ki bodo povezovale regije v Sloveniji, Avstriji, Italiji in na Hrvaškem in
ki bodo omogočile navezavo cestnega prometa teh regij na glavne prometne
evropske smeri, 
- 
dovolj velike kapacitete in infrastruktura mednarodnih letališč v
Sloveniji, ki zadoščajo za prevoz bistveno večjega števila potnikov (do 6
milijonov; leta 2005: okoli 1 milijon), 
- 
povečanje izkoriščenosti kapacitet na mednarodnih letališčih v
Sloveniji, kapacitet posameznih objektov znotraj infrastrukturnih enot,
intermodalnih sistemov (letališče-železnica-cesta), 
- 
ključna priložnost za slovensko infrastrukturo je njena ugodna
geografska lega, ki je pomembna tudi iz evropskega zornega kota in ki se zrcali
v križišču V. In X. panevropskega koridorja, 
- 
razvoj prevoza po morju na kratkih razdaljah. 
č)    nevarnosti: 
- 
odliv tranzitnih transportnih tokov na vzporedno mrežo skozi Italijo,
Avstrijo, Madžarsko ali Hrvaško zaradi prepočasnega razvoja železniške
transportne infrastrukture, 
- 
odliv tovornega pristaniškega tranzita na severnomorska pristanišča
zaradi nepovezanosti jadranskih pristanišč v Benetkah, Trstu, Kopru in Reki ter
zaradi neustreznih, predvsem železniških zalednih povezav, 
- 
naraščajoči prometni zastoji in zmanjšanje varnosti v tovornem in
potniškem prometu zaradi prepočasne modernizacije omrežja in nedoslednega
zaračunavanja uporabe transportne infrastrukture, 
- 
stopnjevanje razpršenosti poselitve prebivalstva, 
- 
nadaljevanje nepovezanosti izvajalcev javnega potniškega prometa, 
- 
nazadovanje ohranjanja in razvoja omrežja drugih državnih cest, ki ne bo
sposobno prevzeti transportnih tokov, 
- 
družbeno nesprejemljiva degradacija (bivalnega) okolja, 
- 
v civilnem letalskem prometu je nevarnost v hitro razvijajoči se
konkurenčni mreži letališč na obmejnih območjih Slovenije (Ronke, Benetke
(Treviso), Celovec, Gradec, Zagreb, Pulj, Reka …), 
- 
nepravočasna prilagoditev nacionalnega letalskega prevoznika tržnim
pogojem in konkurenci, 
- 
neizpolnjevanje zahtev Kjotskega protokola. 
2.2. Prometna infrastruktura 
(1) Izvajanje te prometne politike bo učinkovito v povezavi z
izvajanjem Strategije prostorskega razvoja Slovenije v smislu racionalnega in
učinkovitega prostorskega razvoja. Razpršenost poselitve in proizvodnih
zmogljivosti odločilno vpliva na povzročanje prometnih tokov, na njihov potek
in posledično na skupne transportne stroške. V sedanjem stanju je zelo težko,
na trenutke tudi nemogoče, zasnovati učinkovit sistem javnega potniškega
prometa in tudi tovornega prometa, ki bi vsaj v zaključni fazi ne temeljil
skoraj izključno na individualnem cestnem transportu. 
(2) Na področju razvoja železniške infrastrukture je Slovenija
v obdobju po osamosvojitvi uspela zgraditi le neposredno železniško povezavo z
Madžarsko. To dejanje se je pokazalo kot izjemno pomembno po vstopu obeh držav
v Evropsko unijo, saj je ta železniška smer postala bolj konkurenčna. Na
ostalih delih železniške infrastrukture se je v glavnem ohranjalo obstoječe
stanje in prevoznost. Tudi na železniški transportni infrastrukturi so se
tovorni tokovi po padcu železne zavese preusmerili, po vojni na Zahodnem
Balkanu pa smer sever-jug le počasi oživlja, tudi zaradi neusklajenosti
železniških uprav s tem območjem. Slovenija je izpeljala le formalno ločitev
železnice na pooblaščenega upravljavca infrastrukture od prevoznika potnikov in
prevoznika blaga v železniškem prometu, ki pa nikoli v resnici organizacijsko in
pravno ni zaživela. To je privedlo do slabe motiviranosti izvajalcev storitev
za bolj konkurenčen nastop na trgu. Takšno negotovo stanje ni privedlo do
znižanja stroškov poslovanja ter izboljšanja kakovosti storitev. Pogoji za
zaračunavanje uporabnine železniške infrastrukture so izpolnjeni. Potrebno je
le pričeti z izvajanjem. Gradnja in vzdrževanje železniške infrastrukture
predstavlja, poleg organizacijsko tehnološkega, ključen dejavnik uspeha v vse
bolj odprtem, tržnem in konkurenčnem prostoru, v katerem so se znašle
železnice, ki več kot 90% tovora pridobijo prek koprskega pristanišča. 
(3) Na področju razvoja državnih cest je država v zadnjem
desetletju dajala prednost predvsem dograjevanju cest za daljinski promet, to
je avtocest na vseevropskem cestnem omrežju, ter hitrih cest. Skladno z
dosedanjo usmeritvijo in nacionalnim programom gradnje avtocest bo leta 2008
dograjena avtocesta na X., leta 2010 pa tudi na celotnem V. koridorju.
Preostalo obstoječe omrežje državnih cest, kategorij glavnih in regionalnih
cest, pa se je predvsem vzdrževalo in ohranjalo; v glavnem so se odpravljala
ozka grla s ciljem: povečati prepustnost in varnost prometa. Opisani razvoj
državne cestne infrastrukture je omogočil pospešen razvoj območij ob
avtocestnem križu, medtem ko se navezanost in dostopnost ostalih območij na
avtocestni sistem v tem obdobju ni izboljšala. Splošno stanje obstoječega
omrežja državnih cest, kategorij glavnih in regionalnih cest, se je v tem
obdobju celo poslabšalo; trenutne razmere namreč kažejo, da je 42% omrežja teh
cest v slabem oziroma zelo slabem stanju. Opisano stanje je omejitveni dejavnik
skladnega regionalnega razvoja območij Slovenije, ki ne ležijo ob avtocestnem
križu. Območja zaradi slabe dostopnosti in s tem višjih transportnih stroškov postajajo
lokacijsko nekonkurenčna, četudi imajo druge, za razvoj potrebne dejavnike
(cenejša zemljišča, usposobljeno delovno silo ...). 
(4) Pristaniški pretovor po osamosvojitvi Slovenije narašča;
od leta 2000 do leta 2004 beležimo v povprečju 5% letno rast ladijskega
pretovora, kar pomeni povprečno rast, ki je večja od pol milijona ton na leto. 
(5) Danes je Slovenija povezana z okoli 20 evropskimi
letališči, kar je le desetina od okoli 200 potencialno zanimivih. Vse večja je
tudi konkurenca med letališči in prevozniki, kar dviguje kakovost ponudbe
(trenutno opravlja edini slovenski letalski prevoznik več kot 80% letalskega
potniškega prometa v Sloveniji). Pričakujemo lahko, da se bo letalski promet v
desetih letih v Sloveniji kvantitativno povzpel na današnjo stopnjo v Evropski
uniji, kar pomeni povečati število potnikov za štirikrat in podvojitev
letalskih kapacitet v Evropski uniji do leta 2015. V Sloveniji se danes prevozi
0,6 potnika na prebivalca, medtem ko je v Evropski uniji povprečje 2,2 potnika
na prebivalca. To bi pomenilo, da bi v Sloveniji letno lahko prepeljali okoli 4
do 5 milijonov potnikov. 
2.3. Prometna varnost 
(1) Varnost na področju železniškega prometa se je v zadnjem
desetletju, tako po številu izrednih dogodkov in motenj kot po višini
povzročene škode, stalno izboljševala. Žal pa to ne velja za izredne dogodke na
nivojskih prehodih ceste z železnico ali za hojo ob progi. Ti so posledica
razmeroma nizke prometne kulture udeležencev v prometu in relativno skromnih
vlaganj v zavarovanje ali odpravljanje nivojskih prehodov. V Sloveniji imamo
972 nivojskih prehodov, od tega jih je 652 označenih le s cestnoprometnimi
znaki. Nezgode, ki neposredno kažejo na prometno varnost v železniškem prometu,
se v 45 odstotkih zgodijo na nivojskih križanjih cest z železniško progo, v 15
odstotkih primerov pa zaradi trčenja, naletov ali iztirjanja vlakov. Ostale
nezgode, ki jih je v železniškem prometu treba obravnavati ločeno, se dogajajo
zaradi neupoštevanja predpisov o varnem delu v železniškem transportu in
nespoštovanja varnostnih pravil. Varnosti železniškega prometa bo treba tudi v
prihodnje posvečati pozornost z večjimi naložbami v tehnično zavarovanje
prometa, vzdrževanje infrastrukture in vozil, modernizacijo vozil in
harmonizacijo našega prometnega sistema z evropskim. 
(2) Kljub povečevanju obsega opravljenega prometnega dela na
cestnem sistemu se je prometna varnost v zadnjem desetletju v povprečju
izboljševala, še zlasti glede na število nesreč s smrtnim izidom. Med ključnimi
razlogi za izboljševanje prometne varnosti na cestah so pospešena izgradnja
avtocestnega omrežja, izboljšanje voznega parka, izobraževanje in ozaveščanje
voznikov ter poostren nadzor nad kršitvami prometnih predpisov. 
(3) Varnost v zračnem prometu je potrebno še naprej zagotavljati
s stalnim strokovnim usposabljanjem in doslednim upravno-strokovnim nadzorom,
skladno z našo in evropsko zakonodajo. V tem smislu je potrebno izboljšati
delovanje pristojnega državnega organa za civilno letalstvo in vključiti
inšpekcijsko dejavnost s področja letalstva. Za vsako področje dejavnosti na
letalskem področju (zračni prevoz, navigacijske službe zračnega prometa,
vzdrževanje, proizvodnja itd.) je treba določiti cilje vrednosti sprejemljivih
stopenj tveganja, ki bodo mednarodno primerljive, in sprejeti z njimi povezane
ukrepe za zagotavljanje potrebne stopnje varnosti, rednosti in nemotenosti
zračnega prometa. Na tem področju imamo novoustanovljene organe pri Evropski
uniji in pri ostalih mednarodnih organizacijah. Opravili bomo aplikacije na
nivoju sprejetih evropskih zahtev, priporočil in predpisov. 
(4) Prevoz po morju predstavlja glede na količino prevoženega
tovora eno najbolj varnih oblik transporta. Slovenija bo ohranjala visoko
stopnjo varnosti v pomorskem prometu z ukrepi organiziranja aktivnosti v
službah, ki skrbijo za varnost pomorskega prometa, izvajanjem stalnega
izobraževanje pomorščakov in vseh tistih, ki so udeleženci v pomorskem prometu,
in organiziranjem aktivnosti obveščanja. 
2.4. Vizija mobilnosti prebivalstva 
(1) Javni interes na področju javnega potniškega prometa je
povezan s socialnimi in ekološkimi razlogi. Država je v skladu s številnimi
sprejetimi dokumenti dolžna zagotoviti osnovne možnosti mobilnost prebivalstva
predvsem zaradi izobraževanja in dela, pa tudi zaradi dostopnosti do
zdravstvenih in oskrbnih storitev. Zaradi vse večje stopnje motorizacije je
uporabnikov javnega potniškega prometa vse manj, zato ta postaja vse dražji,
tako za uporabnike kot za državo in lokalne skupnosti, ki ga posredno ali
neposredno subvencionirajo. Dolgoročno cenovno sprejemljiva rešitev je le v
pritegnitvi večjega števila potnikov, ki sicer od javnega prometa kot lastniki
osebnih avtomobilov niso življenjsko odvisni. Ti pa bodo javni promet
uporabljali le v primeru ustrezne frekvence, udobnosti, hitrosti in cene.
Spodbujanje javnega prometa je nujno tudi iz okoljskih razlogov. Pozitivni
učinki pa se bodo pojavili le v primeru ustrezne povprečne zasedenosti vozil
javnega prometa; v primeru vožnje praznih vozil javnega prometa so lahko
okoljski stroški na potniški kilometer celo večji kot v primeru uporabe osebnih
vozil. 
(2) Glavnim nosilcem javnega potniškega prometa, avtobusnim
in železniškim prevoznikom, določata pogoje izvajanja storitev dva različna
zakona in dva upravljavca, ki skrbita za izvajanje gospodarske javne službe. Za
opravljanje gospodarske javne službe veljajo različni pogoji in merila za
njihovo izvajanje ter predvsem različni kriteriji in metodologija spremljanja
stroškov in prihodkov ter izplačevanja kompenzacij oziroma subvencij cestnim in
železniškemu prevozniku. Zato je nujno potrebno sprejeti zakon, ki bo urejal
integriran sistem javnega potniškega prometa, in določiti rešitve o načinu
integracije storitev javnega prevoza potnikov, postajališč in prestopnih točk
(intermodalni terminali). Zakon bi moral kot obveznost opredeliti uvedbo
usklajenega voznega reda, enotnega tarifnega sistema in enotnega
informacijskega sistema za vse nosilce javnih prevoznih storitev. Prav tako bi
veljalo poseben poudarek posvetiti zunanji dostopnosti javnega potniškega
prometa s peš hojo ter nemotoriziranimi prevoznimi načini, kot so kolo, vozički
in drugi, kot tudi z osebnimi prevoznimi sredstvi, za katera je treba na
prestopnih točkah zagotoviti ustrezno število parkirnih mest. Določiti je treba
vsebino posamezne storitve javnega potniškega prometa ter državne, pokrajinske
in lokalne organe, ki so pristojni za zagotavljanje javnih dobrin s področja
javnega potniškega prometa. Z uvedbo enotnega tarifnega sistema in enotne
vozovnice je treba doseči poenostavitev uporabe javnega prevoza potnikov z
vidika nakupa vozovnice, z ustreznim financiranjem pa tudi cenovno dostopnost
storitev javnega potniškega prometa vsem prebivalcem Slovenije. Na podlagi
navedenih ukrepov bodo zmanjšani stroški, ki so v proračunu namenjeni potrebam
javnega potniškega prometa. 
(3) Glede na predvideno rast povpraševanja potnikov po
letalskih prevozih lahko upravičeno pričakujemo porast potniškega prometa na
slovenskih javnih letališčih. Omogočena je vzpostavitev konkurence na področju
zračnega potniškega prometa in zemeljske oskrbe letalskih prevoznikov. Na ta
način bodo potniki deležni optimalne ponudbe zračnega potniškega prometa, ki
jim bo omogočila ustrezno mobilnost v Evropski uniji in svetu. Letalski potniški
promet je v nenehnem porastu; z odpiranjem Slovenije v širši evropski prostor
in ob čedalje večji konkurenci letalskih prevoznikov znotraj Evropske unije pa
lahko pričakujemo nadaljevanje tega trenda. Pričakuje se pojav nizkocenovnih
letalskih prevoznikov in padec cen zračnih prevozov, kar bo dodatno pripomoglo
k večjemu številu potnikov. 
(4) Z opredelitvijo regionalnih središč in njihovega
gravitacijskega zaledja kot nosilcev skladnejšega regionalnega razvoja moramo
med državo in lokalnimi oblastmi razmejiti pristojnosti, pogoje in kriterije za
zagotavljanje mobilnosti prebivalstva. V regionalnih središčih se bo vzpodbujal
razvoj intermodalnih potniških terminalov, kjer se bodo srečevali različni
sistemi javnega potniškega prometa in osebna transportna sredstva. Kjer bo
mogoče, bo na vhodih v večja urbana središča treba urediti parkirišča v bližini
železniških in avtobusnih postaj, ki zagotavljajo povezave z osnovnimi nosilci
javnega mestnega prevoza. 
(5) Po napovedih Statističnega urada Republike Slovenije
(SURS) bo starejšo populacijo v letu 2020 predstavljalo 18 odstotkov vsega
prebivalstva. Visoke zahteve glede varnosti, udobnosti in še posebej
dostopnosti, ki jih ta populacija ima, narekujejo posebno skrb in pozornost pri
spodbujanju uporabe javnih prevoznih sredstev. Pri načrtovanju in konstruiranju
prevoznih sredstev in spremljajoče infrastrukture je treba upoštevati različne
potrebe posameznikov, predvsem začasno ali stalno telesno in senzorno oviranih
oseb (invalidom, starejšim osebam, materam z otroki, nosečnicam), ki morajo
imeti enakovredne možnosti uporabe prevoznih sredstev. 
(6) Potrebna je vzgoja potnikov za ustvarjanje potniškega
prometa na intermodalni način (na primer:
kolo-avto-taksi-ladja-avtobus-vlak-letalo). Pri načrtovanju intermodalnih
terminalov je treba upoštevati tudi potrebe začasno ali stalno telesno in
senzorno oviranih oseb (invalidov, starejših oseb, mater z otroki, nosečnic),
ki morajo imeti enakovredne možnosti uporabe intermodalnih terminalov. Kolesar
je enakovreden udeleženec v prometu, zato mu moramo posvečati več pozornosti v
sklopu oblikovanja celotne prometne infrastrukture. Površine za kolesarje
morajo biti načrtovane tako, da so kolesarji bistveno manj ogroženi in bolj
upoštevani udeleženci v prometu. Poglavitna naloga je zmanjšanje števila
navzkrižnih točk med kolesarji in motornim prometom. V praksi to pomeni
ločevanje kolesarskega in motornega prometa povsod tam, kjer razmere to
omogočajo. Poleg tega je treba v sistemu enovitega javnega potniškega prometa
zagotoviti, da bodo lahko kolesarji uporabljali javni potniški promet brez
posebnega doplačila za prevoz kolesa. 
(7) Pri razvoju pomorskega potniškega prometa je treba
poskrbeti tudi za ustrezna potniška pristanišča. 
(8) Žičniški promet se v Republiki Sloveniji izvaja v okviru:
-       
storitev žičniškega prometa za turistične in turistično rekreativne
potrebe, 
-       
storitve žičniškega prometa kot redne storitve potniškega prometa. 
Žičniški promet se v Republiki Sloveniji
izvaja z več kot 280 žičnicami; od tega je 6 dostavnih žičnic, 46 sedežnic in
prek 230 vlečnic. Z omenjenimi zmogljivostmi upravlja 47 operaterjev, ki so
registrirani pri Gospodarski zbornici Slovenije. Med njimi je 6 športno
turističnih centrov nacionalnega pomena, 10 centrov regionalnega pomena in 39
centrov lokalnega pomena. V povprečju slovenski žičniški prometni sistem
prepelje prek 13 milijonov potnikov na leto. Cilj je vzpostavitev kakovostnega
žičniškega sistema kot elementa turistične ponudbe Republike Slovenije. 
(9) Za učinkovito spremljanje in usmerjanje migracijskih
tokov prebivalstva je v okviru ministrstva, pristojnega za promet, treba
vzpostaviti model zbiranja podatkov o prometnih tokovih v vseh transportnih
sistemih. Tako bo mogoča kakovostnejša primerjava potniških prevozov med
različnimi prometnimi sistemi in načrtovanje prometnih poti, ki imajo pri
mobilnosti in razvoju regije odločujoč vpliv. Nepokritost posameznih območij z
ustreznimi prometnimi potmi in prevozi onemogoča skladen gospodarski in
socialni razvoj. 
2.5. Vizija oskrbe gospodarstva 
(1) Spremenjene razmere na trgu, velika ponudba različnih
izdelkov s krajšimi življenjskimi cikli, zadovoljevanje želja in potreb kupca,
koncept proizvodnje brez zalog itd. zahteva od dobaviteljev oskrbo manjših
količin materiala v krajših časovnih intervalih. Kakovostna logistična storitev
pomeni zanesljivost, enostavno naročanje, sledljivost blaga, prilagodljivost
glede količine, pravočasnost dobave, nepoškodovanost tovora itd. Razvoj
informacijskih tehnologij (IT) s svojo dvojno vlogo sicer omogoča vse
učinkovitejše krmiljenje prometnih tokov in predvsem njihovo strukturiranje v
intermodalni način; po drugi strani pa IT pospešujejo proces globalizacije
tako, da pospešujejo pretok informacij, blaga, kapitala in mobilnost
prebivalstva. Zato transportne storitve naraščajo precej hitreje od ostalih,
predvsem proizvodnih gospodarskih aktivnosti. 
(2) Za učinkovito spremljanje in usmerjanje blagovnih tokov
je treba vzpostaviti model zbiranja podatkov o prometnih tokovih v vseh
transportnih sistemih. Tako bo mogoča kakovostnejša primerjava blagovnih
prevozov med različnimi prometnimi sistemi in načrtovanje ukrepov za
izboljšanje logističnih storitev ter njihovo prodajo na mednarodnih tržiščih.
Predvsem pa bo to analitična podlaga za ustrezno določanje uporabnin za celotno
infrastrukturo, ki bo temeljila na mejnih družbenih stroških. 
(3) Zaradi boljše organizacije, tehnologije, tehnike in večje
prilagodljivosti je cestni transport bistveno lažje zadovoljil potrebe trga,
zato je prevzel večji delež prevozov. Tudi na področju železniškega tovornega
prometa je opazen pozitivni trend, a ne v taki meri kot na cestnem. Železnice
imajo po Sloveniji terminale kombiniranega transporta oziroma
razkladalno-nakladalne ali prekladalne postaje, ki omogočajo različne tehnologije
in bi jih lahko ponudile v okviru intermodalnega transporta. Zaradi
neprilagodljivosti storitve so se v zadnjem desetletju opuščali tudi
industrijski tiri, ki so v preteklosti železnico približali industrijskim
obratom. Vzroke je treba iskati predvsem v prestrukturiranju gospodarstva,
ukinjanju transportno intenzivnih podjetij, nenazadnje pa tudi opustitvi
sofinanciranja gradnje industrijskih tirov s strani države. 
(4) Z vidika cestnega transporta bodo največje pridobitve pri
oskrbi gospodarstva vidne pri odpravljanju ozkih grl, ki bodo rezultat
dograditve avtocestnega omrežja in njegove povezave na vseevropske transportne
koridorje. Cestni transportni sistem mora povečati svojo vlogo pri prevozih na
srednje in kratke razdalje, pri čemer je treba poudariti pomen razvoja
intermodalnih vozlišč tako na regijski kot na medregijski ravni. 
(5) Pomorsko izhodišče Slovenije je ključno za razvoj
celotnega transportnega sistema, saj je koprsko pristanišče pomemben izvor ali
ponor tovornih tokov. Z razvojem pristanišča in zaledne transportne
infrastrukture (avtoceste, železnice) bodo na naš transportni sistem prihajali
dodatni tovori, ki bodo povečali njegovo izkoriščenost in s tem tudi
ekonomičnost. Z vzpostavitvijo sistema pomorskih avtocest se bodo oblikovale možnosti
odprtja novih pomorskih linij med evropskimi pristanišči. Novo razvojno
priložnost bo dobilo tudi koprsko tovorno pristanišče, če bo ustrezno povezano
z evropsko transportno infrastrukturo. Povečanje pristaniških storitev za
mednarodni trg je v koprskem tovornem pristanišču odvisno od blagovne menjave
držav v gravitacijskem območju, mednarodne blagovne menjave s Slovenijo,
sposobnosti pristanišča, da trgu ponudi široko paleto dodatnih storitev (npr. v
okviru distribucijskih centrov), privlačnosti celotne logistične ponudbe v
Sloveniji in statusa pristanišča v sklopu pomorsko-pristaniške politike
Evropske unije. Povečanje pristaniških storitev v koprskem pristanišču je
povezano tudi z ustrezno kopensko transportno infrastrukturo za povezavo z
zaledjem cestno, predvsem pa železniško. 
(6) Zaradi sprememb v postindustrijski družbi, kot je selitev
proizvodnje v države s cenejšo delovno silo, in vključevanja slovenskega
gospodarstva v procese globalizacije in svetovno gospodarstvo, se je povečevalo
povpraševanje po letalskem tovornem prometu. Letalski tovorni promet bo v
nenehnem porastu, še zlasti z odpiranjem Slovenije v širši evropski prostor. Za
razvoj letalskega tovornega prometa je nujen razvoj logističnih in poslovnih
con v sklopu slovenskih javnih letališč. Beleži se tudi visok delež prevozov
letalskega tovora po cesti. V okviru razvoja celotnega prometnega sistema je
treba zagotoviti možnosti razvoja letališč, predvsem z vidika povezovanja z
drugimi prometnimi sistemi in vzpodbujanja razvoja novih logističnih storitev
(logističnih centrov, poslovnih con, tehnoloških parkov, trgovsko logističnih
con, itd). Stroškov zračnega prevoza blaga se ne da primerjati s stroški drugih
transportnih sistemov, zato je najpogosteje ekonomsko upravičen le prevoz blaga
večjih vrednosti (majhne teže in volumna) na daljših razdaljah. 
(7) Uporabniki prevoznih storitev pri iskanju optimalnih
oskrbnih verig ne iščejo zgolj prevoza z enim prevoznim sredstvom, temveč
globalne logistične optimume. V okviru teh danes tovor prehaja iz enega na drug
transportni sistem, glede na optimalne poti tako časovno kot tudi stroškovno.
Zato bo Slovenija v okviru prometne politike ustvarjala pogoje za polno
delovanje logističnih centrov, kjer tovor prehaja iz enega na drug transportni
sistem na primer z morskih in zračnih poti na kopenske, s cest na železnico in
obratno. Država bo z ustrezno fiskalno politiko podpirala intermodalni
transport. S ponudbo celovitih logističnih storitev pri oskrbi gospodarstva in
povezovanju ponudnikov teh storitev bo ob izvajanju sodobne in tudi na stroških
okolja temelječe prometne politike na dolgi rok mogoče zagotoviti ekonomsko
upravičenost intermodalnega transporta v okviru notranjega tovornega prometa
(cesta, železnica). Slovenija bo posebno podporo namenjala razvoju novih
tehnologij, ki bodo omogočale različne oblike intermodalnega transporta,
zunanjo logistiko ali globalno optimiranje oskrbnih verig in zmanjševanje
škodljivih učinkov prometa na okolje. 
(8) Poleg oskrbe nacionalnega gospodarstva ima Slovenija
velike možnosti za razvoj storitvene dejavnosti (predvsem na področju prometa
in spremljajočih logističnih storitev) tudi za oskrbo vseevropskega
gospodarstva. Te možnosti izvirajo iz geografske lege, saj se kot država na
zunanji meji Evropske unije, v kateri se križajo smeri TEN omrežja in pomorske
avtoceste, pojavlja kot vstopno-izstopna točka v smeri Srednje in Jugovzhodne
Evrope. Slovenija na tem področju zaostaja za sosednimi državami. Vizija oskrbe
gospodarstva se prvenstveno opira na rešitve v smeri odpravljanja ozkih grl,
selitve tovora s cest na železnice in razvoja intermodalnih tehnologij. Za to
potrebujemo tovorni promet, ki bo temeljil na logistično celovitih rešitvah –
na primer managementu oskrbnih verig, globalnem načrtovanju zunanje logistike
ter uporabi informacijske tehnologije za spremljanje in krmiljenje blagovnih
tokov. 
(9) Sistem zaračunavanja uporabnin infrastrukture mora
sloneti na tržni osnovi. Usklajena fiskalna politika in politika zaračunavanja
uporabnin za uporabo prometne infrastrukture ob upoštevanju mejnih družbenih
stroškov, povzročenih z izvajanjem prometne dejavnosti, lahko zagotovita
skladnejšo obremenitev posameznih prometnih infrastruktur in skladnejši razvoj
prometne dejavnosti v Sloveniji. Zaračunavanje mejnih družbenih stroškov
uporabe transportne infrastrukture namreč pomeni, da uporabniki transportne
infrastrukture ne pokrijejo zgolj stroškov gradnje, vzdrževanja in upravljanja
transportne infrastrukture, temveč tudi stroške, ki nastanejo med uporabniki:
na primer stroške nesreč, povečane stroške prevoza zaradi prometnih zastojev in
stroške, ki jih utrpi družba kot celota (na primer škode v okolju, škode zaradi
hrupa). Ti stroški in posledično tudi cena uporabe transportne infrastrukture
se določajo dinamično, glede na razmere in zasedenost transportne
infrastrukture. Zaračunavanje mejnih družbenih stroškov uporabe transportne
infrastrukture je najbolj učinkovito, če se dosledno zaračunava na celotni
transportni infrastrukturi, s čimer se doseže optimalna razporeditev prometnih
obremenitev med posameznimi povezavami iste transportne tehnologije in med
transportnimi tehnologijami. 
(10) Z ohranjanjem obstoječega stanja, torej brez v
nadaljevanju navedenih ukrepov, bomo v bližnji prihodnosti soočeni s
preobremenjenim cestnim sistemom, posledično pa s povečanimi družbenimi
stroški, povzročenimi z izvajanjem prometnih storitev (zastoji v prometu,
onesnaževanje okolja, zmanjšanje varnosti v prometu itd). To stanje bo treba
reševati na različnih nivojih: 
-       
plačevanje uporabnine glede na mejne družbene stroške bo povzročilo
časovno prerazporeditev prometnih tokov, s čimer bo cestna infrastruktura bolje
izkoriščena (večja bo efektivna kapaciteta), prometni zastoji bodo posledično
manjši, 
-       
gradnja dodatnih prometnih površin, predvsem tistih, ki odpravljajo
kritična mesta (tako imenovana »ozka grla«), 
-       
plačevanje uporabnine glede na mejne družbene stroške bo vzpodbudilo
razvoj celovitih logističnih storitev, ki bodo v večji meri uporabljale
železniški transportni sistem; s tem se bodo določeni transportni tokovi
preusmerili na vzporedne transportne sisteme (železnico), kjer trenutno še
obstajajo presežne kapacitete. 
(11) Zaračunavanje mejnih družbenih stroškov uporabe
transportne infrastrukture namreč pomeni, da uporabniki transportne
infrastrukture ne pokrijejo zgolj stroškov gradnje, vzdrževanja in upravljanja
transportne infrastrukture, temveč tudi stroške, ki jih utrpi družba kot celota
(npr. škode v okolju, škode zaradi hrupa, stroške nesreč, povečanih stroškov
prevoza zaradi prometnih zastojev …). Ti stroški in s tem tudi cena uporabe
transportne infrastrukture se določajo dinamično, glede na razmere in
zasedenost transportne infrastrukture. Zaračunavanje mejnih družbenih stroškov
uporabe transportne infrastrukture je najbolj učinkovito, če se dosledno
zaračunava na celotni transportni infrastrukturi, s čimer se doseže optimalna
razporeditev prometnih obremenitev med posameznimi povezavami iste transportne
tehnologije in med transportnimi tehnologijami. Priliva od zaračunane
uporabnine ni treba uporabiti za razvoj iste infrastrukture, temveč tudi za
razvoj tistih segmentov infrastrukture, kjer so učinki na transport in s tem
tudi donosi največji. 
(12) Razvejanost slovenskega prometnega omrežja in geografske
značilnosti naše države narekujejo potrebo po oblikovanju regijskih
intermodalnih centrov, katerih naloga bo povezovanje transportnih sistemov in
učinkovita oskrba regijskih gospodarstev z logističnimi storitvami. 
(13) V Beli knjigi Evropske unije (Evropska prometna politika
za 2010: čas za odločitev) se med ukrepi na področju prevoznih storitev v
železniškem prometu omenjajo: 
-       
liberalizacija železniškega trga v Evropski uniji (vlakovnega osebja,
mednarodnega potniškega prometa, železniškega tovornega prometa), 
-       
kabotaža v železniškem tovornem prometu, 
-       
interoperabilnost, 
-       
ukrepi za zaščito kakovosti železniških storitev in pravic uporabnikov, 
-       
poenotenje varnostnih in ekoloških kriterijev. 
(14) Koprsko pristanišče je stičišče pomorskih in kopenskih
prometnih poti in eno od vstopno-izstopnih pristanišč za države Srednje Evrope.
Geografska lega koprskega pristanišča ob dveh pomembnih smereh transevropskega
omrežja (TEN) in jadransko-jonski pomorski poti omogoča koncentracijo
mednarodnih trgovinskih tokov, zato je ena od njegovih temeljnih konkurenčnih
prednosti. Izkoriščanje logističnih prednosti koprskega pristanišča lahko
prinese slovenskemu in srednjeevropskemu gospodarstvu dodatne možnosti pri
osvajanju prekomorskih trgov. Pomembno vlogo bo koprsko pristanišče odigralo
tudi pri povezavi zalednega gospodarstva na evropske pomorske avtoceste, za kar
bo treba ustrezno vlagati v razvoj transportne infrastrukture. 
(15) Država bo spodbujala raziskave in razvoj v prometnem
sektorju – tako v gospodarstvu kot v izobraževanju; s tem bo krepila obseg in
moč prometnega sektorja, na ta način pa omogočila povečanje zaposlovanja. 
3. CILJI PROMETNE POLITIKE 
3.1. Splošni cilji 
(1) Lizbonska strategija je kot osrednji cilj razvoja
Evropske unije do leta 2010 postavila povečanje konkurenčnosti gospodarstva ter
razvoj znanosti in tehnologije, kar povzemajo tudi strateški dokumenti
gospodarskega razvoja, ki cilje ovrednotijo tudi z vidika blaginje prebivalstva
Slovenije. 
(2) Splošni cilji prometne politike na nacionalni ravni so
prioritetno razvrščeni takole: 
1.     
internalizacija zunanjih stroškov, ki jih povzroča promet 
2.     
doseganje družbenega optimuma v delu, ki se nanaša na prometni sektor 
3.     
povečanje prometne varnosti in varovanja 
4.     
učinkovita poraba energije in čisto okolje 
5.     
povečanje obsega in kakovosti javnega potniškega cestnega in
železniškega prometa 
6.     
prenos blaga v tranzitu na železnico 
7.     
usklajeno delovanje celotnega transportnega sistema 
8.     
vzpostavljanje arhitekture inteligentnih transportnih sistemov z
uveljavljanjem regionalnih, nacionalnih in evropskih specifičnosti, usmeritev
ter interesov 
9.     
ozaveščanje in informiranje prebivalstva o trajnostni mobilnosti 
10.  
zagotovitev potrebne prometne infrastrukture tako za kopenski kot tudi
pomorski in zračni transport, ki bo sledil načelom trajnostnega in skladnega
regionalnega razvoja 
11.  
zagotovitev zanesljivega, varnega, cenovno konkurenčnega in okolju
prijaznega transporta v tovornem in potniškem prometu 
12.  
optimalno izkoriščanje razpoložljivih virov 
13.  
vzpostavitev delovanja učinkov tržnega gospodarstva 
14.  
deregulacija posameznih podsistemov prometa in prodaja državnih
lastniških deležev, skladno z obstoječo zakonodajo, kjer ni ogrožen javni
interes, zasebni ponudniki pa z načelom tržnega gospodarstva lahko zagotovijo
konkurenčnejšo in kakovostnejšo storitev, pri čemer se stopnja varnosti ne sme
znižati 
15.  
natančno usmerjanje fiskalnih ukrepov za zagotavljanje tistih storitev,
ki jih z načeli tržnega gospodarjenja ni mogoče zagotoviti samih po sebi. 
3.2. Področje potniškega prometa 
(1) Upoštevajoč cilje posameznih sistemov je z vidika
prometne politike prioritetno doseganje mobilnosti uporabnikov storitev v
celovit sistem javnega potniškega prometa, katerega cenovna atraktivnost in
kakovost storitev bo spodbudila preusmeritev potnikov iz osebnega v javni
potniški promet. Dober sistem javnega linijskega avtobusnega in železniškega
potniškega prometa je iz več razlogov (vsaj socialnih, ekoloških in
gospodarskih) v javnem interesu. Zato je treba sistematično in sistemsko
implementirati ukrepe za reguliranje konkurence v sistemu javnega linijskega
avtobusnega in železniškega potniškega prometa. 
(2) Za spremembo potovalnih navad v mestih je treba izvajati
ukrepe spodbujanja pešačenja, uporabe koles in javnega potniškega prometa ter
dvigovanja ekološke ozaveščenosti prebivalcev. Podpirati je treba izvajanje
cenovno nezahtevnih ukrepov upravljanja in ravnanja mobilnosti. Na ravni
Evropske unije je dana pobuda za razvoj mreže kolesarskih povezav po Evropi. V
okviru povečanja mobilnosti prebivalstva se v internacionalne kolesarske
povezave vključuje tudi Slovenija. Pozitivni ukrepi prometne politike glede
kolesarskih stez in pešpoti bodo izmerljivi s povečanjem metrov neprekinjenih
kolesarskih stez, povečanjem števila uporabnikov javnega potniškega prometa,
zmanjšanjem onesnaženja zraka v mestnih središčih, povečanjem števila telesno
aktivnih pri potovalnih navadah in zmanjšanjem števila kolesarskih prometnih
nesreč. Eden od pomembnejših ciljev prometne politike je povezati kolesarske
steze s postajališči javnega potniškega prometa in parkirnimi površinami za
motorna vozila. 
(3) Pomemben segment v razvoju turistične dejavnosti,
povezane s sistemom potniškega prometa, predstavljajo tudi tri slovenske
marine. V obdobju od leta 1995 do leta 2000 se je v pomorskem javnem potniškem
prometu letno prepeljalo nekaj manj kot 40.000 potnikov. Promet po celinskih
plovnih poteh (jezerih in rekah) se odvija na osnovi turistične ponudbe in
povpraševanja. Eden od ciljev je tudi vzpostavitev potniškega pomorskega
prometa v širši regiji, ki bo potekal na komercialni podlagi, in rešitev
problema kabotaže s Hrvaško. 
(4) Velike kapacitete slovenskih letališč in potreba po
razvoju tehnoloških parkov narekujejo hiter razvoj tako prevoza potnikov v
zračnem prometu kot tudi razvoja letaliških storitev in infrastrukture
slovenskih javnih letališč. Zagotoviti je treba maksimalno varnost, optimalne
pogoje za razvoj letalskega prometa in spremljajočih storitev, nadzirati pogoje
prostega trga v civilnem letalskem prometu, ustvariti pogoje za naložbe v
letalsko infrastrukturo in storitve, zagotoviti vodenje enotne prometne
politike in usklajevanje intermodalnih tehnologij. Letalski potniški promet je
v nenehnem porastu, z odpiranjem Slovenije v širši evropski prostor in ob
čedalje večji konkurenci letalskih prevoznikov znotraj Evropske unije pa lahko
pričakujemo nadaljevanje tega trenda. Pojav nizkocenovnih letalskih prevoznikov
in padec cen zračnih prevozov sta tovrstno potovanje omogočila širokemu krogu
ljudi, zaradi česar se število potnikov nenehno povečuje. Ob tem pa je potrebno
ohranjati specifičnost naravnih lepot in ekološkega ravnovesja, kreirati
letališke cone, ki ustvarjajo prostor, v katerem živijo živali in rastline v
enakih življenjskih razmerah kot drugje. 
3.3. Področje tovornega prometa 
(1) Cilj na področju storitev železniškega prevoza tovora je
prevzem večinskega deleža prevoza tovora v mednarodnem in tranzitnem cestnem
prometu, vključno s pristaniškim tranzitom, tako na področju klasičnih kot
multimodalnih prevozov in prevoza nevarnega blaga. Posebno pozornost velja
posvetiti kakovosti storitev, kjer pridobiva pomen parameter zanesljivosti
prevoza blaga. V notranjem in mednarodnem prometu, tudi v sodelovanju s
pomorskim prometom, je treba razširiti ponudbe z novimi usklajenimi storitvami
prevoza »od vrat do vrat« in cenovno konkurenčnimi prevozi. 
(2) Cestni tovorni promet v Sloveniji poteka v zasebnem in
javnem sektorju. Poslanstvo cestnega tovornega prometa je v oskrbi logističnih
središč, kjer blago prehaja iz ene transportne tehnologije na drugo in iz enega
transportnega sistema na drugega z isto tehnologijo (intermodalni transport).
Oblikovani bodo ukrepi za stabilen in trajnosten razvoj slovenskega cestnega
tovornega prometa, ki bodo poleg ostalega spodbujali podjetja k razvoju
tovrstnih storitev in tehnologij ter njihovemu ustreznemu trženju ter
prispevali k njihovi mednarodni konkurenčnosti. 
(3) Z uresničevanjem prometne politike bo država na področju
zračnega prometa še naprej krepila pogoje za razvoj učinkovite tržne strukture,
odpravljala monopole oziroma regulirala tiste monopole, ki jih ni mogoče
odpraviti. Cilj prometne politike je konkurenčen trg zračnega tovornega
prometa, kjer bodo lahko uporabniki izbirali med čim večjim številom različnih
ponudnikov z raznovrstno ponudbo. Ob izvajanju teh ukrepov bo rast obsega
prepeljanega tovora višja od zdajšnje. Posebno pozornost bo v okviru prometne
politike potrebno nameniti tudi edinemu večjemu domačemu ponudniku tovrstnih
storitev. Naloga države je, da ustvarja pogoje za čim bolj odprt nastop na
evropskem trgu. Specifične razmere v Sloveniji, velike kapacitete letališč in
potrebe po razvoju tehnoloških parkov narekujejo možnosti razvoja letalskega
tovornega prometa in s tem kreiranje poslovnih oziroma logističnih centrov pri
letališčih. Cilj prometne politike na področju storitev prevoza tovora v
zračnem prometu je povečati ta prevoz na stopnjo, ki je dosežena v Evropski
uniji, zagotoviti maksimalno zanesljivost in ustrezne pogoje za njegov razvoj,
kot tudi razvoj letaliških storitev in infrastrukture slovenskih javnih
letališčih. Nadzirati je treba pogoje prostega trga v tovornem zračnem prometu,
ustvariti pogoje za naložbe v razvoj letaliških storitev, z dograditvijo
ustreznih infrastrukturnih povezav pa zagotoviti intermodalne načine prevoza
tovora. Pri tem je potrebno upoštevati specifičnost naravnih lepot in
ekološkega ravnovesja. 
4. UKREPI PROMETNE POLITIKE 
4.1. Splošni ukrepi 
(1) Ključni ukrep prometne politike bo uvedba sistema
plačevanja uporabe prometne infrastrukture po načelu mejnih družbenih stroškov
(to je stroškov, ki jih uporabnik infrastrukture povzroči sebi, drugim
uporabnikom infrastrukture in družbi kot celoti). S tem bomo na področju
uporabe infrastrukture dosegli enega temeljnih ciljev prometne politike, to je
družbeni optimum v delu, ki se nanaša na prometni sektor (Paretov optimum).
Paretov optimum pravi, da so resursi v družbi optimalno porazdeljeni in
zagotavljajo najvišjo možno skupno blaginjo. Zvišanje blaginje prebivalcev
Slovenije in Evropske unije pa je naš skupni cilj. 
(2) Splošni ukrepi prometne politike so: 
1.     
izdelava celovitega prometnega modela z ustreznim izračunom virov in
intermodalnosti povezav in virov, 
2.     
izdelava državnega razvojnega načrta o optimalni usklajenosti prometnega
sistema ob spoštovanju mednarodnih obveznosti Slovenije, 
3.     
razvoj prometne infrastrukture, ki je pogoj za enotno in sinhrono
delovanje sistema, 
4.     
vključevanje zasebnega kapitala v razvoj prometne infrastrukture in
prevoznih storitev povsod tam, kjer je z zasebno pobudo mogoče doseči želene
rezultate in tako razbremeniti javne finance, 
5.     
razvoj novih transportnih tehnik in tehnologij, ki bodo za okolje manj
obremenjujoče, 
6.     
vzgoja in izobraževanje, obveščanje in trženje, s čimer bi pri ljudeh
vzbudili zavest o pomenu transportnega sistema, njegovem delovanju in optimalni
uporabi transportne infrastrukture, 
7.     
fiskalni ukrepi, s katerimi bo država spodbujala nastajanje celovitih
logističnih rešitev in enotnega sistema javnega potniškega prometa, 
8.     
predpisi in drugi akti, s katerimi je potrebno urediti predvsem pogoje
za razvoj kakovostne tržne strukture ter podpreti celovite logistične storitve
in enotno delovanje javnega potniškega prometa, 
9.     
spodbujanje uporabe varčnejših in ekološko sprejemljivejših vozil. 
(3) Za zmanjšanje primerov, ko je stanje cestne
infrastrukture vzrok nastanka prometnih nesreč, bo Slovenija izvajala naslednje
ukrepe: 
1.     
odprava črnih točk in nevarnih odsekov, 
2.     
umirjanje prometa v naseljih, 
3.     
postavitev sistemov za vodenje prometa in opozarjanje voznikov, 
4.     
izgradnja poligonov za trening varne vožnje. 
(4) Slovenija bo za uresničevanje ukrepov prometne politike
zagotovila sistematično vrednotenje podatkov in kakovosten informacijski sistem
za identifikacijo stanja cest in prometne varnosti ter ustrezne službe za
ugotavljanje, spremljanje in obveščanje. 
(5) Slovenija bo zagotovila nadaljevanje obstoječega trenda
upadanja izrednih dogodkov v železniškem prometu. Kot varnostno nevralgične
točke so izpostavljena nivojska križanja železniških prog s cestami. Za
izboljšanje stanja na tem področju je treba zagotoviti potrebna finančna
sredstva za dosledno izvajanje Zakona o varnosti v železniškem prometu (ZVZP)
(Uradni list RS, št. 102/04 – uradno prečiščeno besedilo). Za dodatno
izboljšanje varnostnega položaja je potrebno kakovostno vzdrževanje železniške
infrastrukture in mobilnih sredstev, upoštevajoč evropske tehnične
specifikacije po Direktivi Sveta 2001/16/ES z dne 19. marca 2001 o
interoperabilnosti vseevropskega železniškega sistema za konvencionalne
hitrosti. Človeški faktor je pomemben varnostni faktor. Ustrezna strokovna
usposobljenost in spoštovanje predpisov sta pomemben sestavni del varnostne
politike. Za zagotovitev okvirnega cilja je treba: 
1.     
zagotoviti razvoj in vzdrževanje prog in vozil, 
2.     
zmanjšati število nivojskih prehodov ceste in železnice in povečati
število izvennivojskih prehodov, 
3.     
izvajati stalno obveščanje uporabnikov in vzgojo ter izobraževanje vseh
sodelujočih v železniškem prometu, 
4.     
izboljšati delovanje inšpekcijskih služb, zagotoviti popolno
organizacijsko neodvisnost vseh subjektov v železniškem prometu, 
5.     
usposobiti železnice za konkurenčni nastop na trgu, 
6.     
v predpise s področja varnosti železniškega prometa implementirati drugi
železniški paket predpisov Evropske unije. 
(6) V zračnem prometu bo Slovenija sledila razvoju varnostnih
zahtev, ki izhajajo iz obveznosti Slovenije kot članice mednarodnih letalskih
združenj. Za zagotovitev varnosti v zračnem prometu je treba: 
1.     
sprejeti ustrezne predpise, ki se nanašajo na varnostno tehnične pogoje,
usposabljati strokovnjake za učinkovito analizo letalskih nesreč in oblikovati
učinkovite preventivne ukrepe, 
2.     
združevanje managementa, ki bo upošteval interese uporabnikov in bo
zagotavljal enotno storitev bolje organizirano in vodeno, 
3.     
zgraditi ustrezno infrastrukturo (navigacijske naprave, postopke,
kontrolni stolp in novi center območne kontrole letenja), 
4.     
zagotoviti izvajanje upravnih in strokovnih nalog na letalskem področju
v enovitem organu, 
5.     
izvesti vključitev Slovenije v program razširitve in poenotenja
evropskega neba. 
(7) Slovenija bo ohranjala visoko stopnjo varnosti v
pomorskem prometu. Za varnost na področju pomorskega prometa je treba: 
1.     
definirati pristojnosti in organizirati aktivnosti v službah, ki skrbijo
za varnost pomorskega prometa, 
2.     
izvajati stalno izobraževanje pomorščakov in vseh tistih, ki so
udeleženci v pomorskem prometu, 
3.     
organizirati aktivnosti obveščanja, za spremljanje meteorološkega stanja
in drugih informacij v zvezi z obalno navigacijo. 
(8) Treba je zagotoviti tudi boljše pogoje za razvoj
pomorstva in posledično povečanje števila slovenskih pomorščakov in s tem
slovenskim pomorščakom in ladjarjem ustvariti pogoje za konkurenčen nastop na
svetovnem trgu. Ta namen bo dosežen s spremembo davčne zakonodaje, z
uveljavitvijo davka na tonažo kot vzpodbude ladjarjem za plutje pod slovensko
zastavo in spremembo dohodninske zakonodaje za pomorščake. 
4.2. Ukrepi na področju potniškega prometa 
(1) Javni potniški promet (javni prevoz potnikov v cestnem in
železniškem prometu) predstavlja izvajanje storitev skupinskega prevoza za
potrebe širše javnosti med določenimi lokacijami v določenem času, ne glede na
pravni status ali lastništvo upravljavca prevoznih sredstev. Razvoj družbe
vzpodbuja razvoj sodobnega javnega potniškega prometa v oblikovanje zasebne
storitve skupinskega prevoza, to je storitve, ki jo izvaja posameznik ali
pravna oseba v okviru enotnega javnega prometnega sistema. V tem sistemu je
nujen poudarek na izboljšani povezanosti med posameznimi vrstami prevoza,
predvsem prek prestopnih točk, oblikovanju skupnega informacijskega sistema ter
uveljavitvi skupne vozovnice za celotno prevozno storitev. V sklopu storitev
javnega potniškega prometa je treba zagotavljati tudi javne storitve
skupinskega prevoza, ki so javnega interesa. To so vse tiste prevozne storitve,
ki jih posamezen izvajalec zaradi tržnega interesa sicer ne bi izvajal, jih pa
izvaja zaradi interesa lokalne skupnosti ali države. To so storitve, ki jih je
lokalna skupnost ali država opredelila kot storitve v javnem interesu in jih
kot takšne podpira prek ekskluzivne pravice, koncesijske pogodbe ali pogodbe za
javne storitve. 
(2) Zadovoljivo stopnjo mobilnosti prebivalstva, ki mora
temeljiti na uporabi v danih razmerah najbolj primernega transportnega sistema,
bo Slovenija zagotavljala z naslednjimi ukrepi: 
1.     
z učinkovitim in atraktivnim sistemom javnega potniškega prometa, ki bo
zmanjševal potrebo po uporabi osebnih avtomobilov, 
2.     
z intermodalnostjo javnega potniškega prometa, ki prek dostopnih
intermodalnih terminalov potniškega prometa zagotavlja povezovanje različnih
sistemov, 
3.     
z ustrezno cenovno in fiskalno politiko, s katerima je z ekonomskega vidika
mogoče zagotoviti sorazmerno enakopravne pogoje mobilnosti, 
4.     
z zagotavljanjem zadovoljive stopnje varnosti prometa in varovanja
okolja ter preprečevanja terorističnih aktivnosti, 
5.     
z določanjem kakovosti z vidika koristnosti storitve za uporabnika in izvajanja
kontrole kakovosti, 
6.     
s povezovanjem storitev na vseh možnih ravneh (fizično, logistično,
cenovno itd.), 
7.     
z zagotavljanjem primernih poti za prevozna sredstva v javnem potniškem
prometu, 
8.     
z ustreznimi količinskimi in kakovostnimi standardi na področju
potniškega prometa, 
9.     
z izboljšano stroškovno učinkovitostjo, ki bo dosežena predvsem z
vpeljavo postopka konkurenčnega razpisa za opravljanje storitev, 
10.  
s povečano dostopnostjo in zanesljivostjo javnega prometnega omrežja –
tako s primernim načrtovanjem smeri in obsega storitev kakor tudi z aktivnim
informacijskim sistemom, 
11.  
s povečano uporabo inteligentnih transportnih sistemov (ITS), 
12.  
z enotno vozovnico za celoten sistem javnega potniškega prometa, 
13.  
z uvajanjem parkirišč, prostorov za vstopanje in izstopanje potnikov,
izposojevalnic koles, taksi služb in storitev obveščanja potnikov na vozliščih
sistema javnega potniškega prometa, s čimer bodo osebna vozila vključena v
sistem javnega transporta, 
14.  
z zagotavljanjem mobilnosti tudi socialno šibkim z ustrezno cenovno
politiko transporta, 
15.  
urediti dostopnost javnega potniškega prometa gibalno in senzorno
oviranim invalidom, kar bo zmanjšalo potrebo po uporabi osebnih avtomobilov in
zagotovilo večjo mobilnost ter enake možnosti za to skupino prebivalstva, 
16.  
s povezovanjem izvajalcev storitev pri načrtovanju dnevnih aktivnosti
(ustvarjanje skupnih podatkovnih baz in sistemov komuniciranja), 
17.  
z izdelavo skupnih informacijskih dokumentov za osebje in uporabnike
javnega potniškega prometa, 
18.  
s ponudbo zanesljivih in stalnih informacij za uporabnike storitev
potniškega prometa, 
19.  
s celostnim pedagoškim in andragoškim izobraževanjem in vzgojo o
prometu, 
20.  
z integriranjem posebnih linijskih prevozov potnikov v enotni sistem
javnega prevoza potnikov, 
21.  
z vzpodbujanjem in razvijanjem ponudbe čezmejnega javnega potniškega
prometa skozi razvojne in kohezijske sklade. 
(3) V okviru javnega potniškega prometa bo ministrstvo,
pristojno za promet, vzpostavilo učinkovit enoten sistem pogodbenih odnosov za
izvajanje storitev javnega potniškega prometa, ki jih je mogoče izvajati le ob
ustreznem sofinanciranju s strani javnih financ. Pri tem bo poudarek na enotnem
sistemu, ki v okviru prometne politike omogoča dogovarjanje, urejanje in
nadziranje celovitega sistema javnega potniškega prometa. Z uresničevanjem
prometne politike želimo doseči pozitivne učinke, da se ob povečanju
povpraševanja po storitvah javnega potniškega prometa povečuje število linij,
kar povečuje kakovost in prilagodljivost javnega sistema čedalje večjim
potrebam, posledično pa se povečuje tudi število uporabnikov javnega potniškega
prometa (Mohringov efekt). 
4.3. Ukrepi na področju tovornega prometa 
(1) Slovenija bo ustvarila pogoje za kakovostno izvajanje
logističnih storitev, da bi se obdržala koncentracija blagovnih tokov in
posledično ustvarjala višja dodana vrednost ter dosegala višja stopnja
zaposlenosti na tem področju gospodarstva. Učinkovita oskrba gospodarstva se bo
izvajala z naslednjimi ukrepi: 
1.     
dosledna ureditev razmerij med državo in gospodarstvom na področju
upravljanja javne infrastrukture, 
2.     
usposobitev železniškega prevoznika za kakovosten in agresiven nastop na
transportnem trgu bomo dosegli učinkovito prestrukturiranje prometnega
sektorja, 
3.     
učinkovito izvajanje železniških prometnih storitev v pogojih
liberaliziranega železniškega tovornega prometa, 
4.     
odpiranje domačega transportnega trga tujim prevoznikom (ob poostrenem
nadzoru pogojev poslovanja in spoštovanju načela vzajemnosti), 
5.     
zagotavljanje zadovoljive stopnje tehnične varnosti prometa in varovanja,
6.     
učinkovito povezovanje prometnega sektorja in spodbujanje kakovostnih
storitev, s čimer bo mogoče zagotoviti učinkovito izvajanje skupnih ciljev za
kakovostno oskrbo gospodarstva, 
7.     
ukrepi fiskalne politike ter ostali ukrepi za vzpodbujanje intermodalnosti
in usmerjanje prometnega sistema k sodobnim rešitvam v oskrbovalnih verigah,
pri čemer morajo biti tovrstni državni ukrepi ekonomsko upravičeni, 
8.     
vzpodbujanje razvoja logističnih centrov, pretovornih terminalov in
intermodalnih vozlišč, kjer se bo s skupnimi vlaganji gospodarstva in države
zagotavljala ponudba kakovostnih logističnih storitev in management oskrbnih
verig, 
9.     
oblikovanje modela vlaganja zasebnega kapitala za posodobitev in
izgradnjo sodobnih pretovornih terminalov v pristaniščih in na letališčih v
Sloveniji, s čimer bomo dosegli učinkovitejšo povezavo kopenskega prometa s
pomorskim in zračnim prometom, 
10.  
sistem medsebojno primerljivih uporabnin prometne infrastrukture, s
čimer se zagotavlja učinkovita izraba celotne prometne infrastrukture ob
upoštevanju mejnih družbenih stroškov, povzročenih s strani posameznega
transportnega sistema in uporabnika, 
11.  
dosledno spoštovanje in izvajanje mednarodnih sporazumov o prevozu
nevarnih snovi v vseh prometnih sistemih, s čimer bo zaradi nadzora in urejanja
prevoza nevarnih snovi zmanjšana nevarnost onesnaževanja okolja v tem segmentu
tovornega prometa, 
12.  
zagotavljanje pogojev za konkurenco na transportnem trgu in vzpodbujanje
celovitih logističnih storitev v smislu načrtovanja globalne zunanje logistike,
sodelovanja industrije in prevoznikov ter managementu oskrbnih verig; s tem bo
dosežena učinkovita oskrba gospodarstva, možnost zaposlovanja ljudi v
transportnem sektorju in večja konkurenčnost slovenskega gospodarstva na
svetovnem trgu, 
13.  
vzpodbujanje raziskav in vpeljevanje inovativnih, okolju prijaznejših
storitev pri oskrbi gospodarstva, s čimer bo dosežen prispevek transportnega
sektorja pri implementaciji Kjotskega protokola, 
14.  
oblikovanje ustreznega pravnega reda, standardov in primerov dobre
prakse, multilateralnega ali bilateralnega dogovarjanja in učinkovitega nadzora
nad izvajanjem navedenega, kar bo zagotavljalo pogoje za učinkovito
vključevanje slovenskih ponudnikov logističnih storitev na mednarodnem trgu, 
15.  
razvijanje ustreznega izobraževalnega sistema na področju prometa. 
4.4. Ukrepi na področju prometne infrastrukture 
(1) Slovenija bo skozi razvojne vzpodbude ter strukturne,
kohezijske in druge evropske sklade ter programe v največji možni meri
financirala izgradnjo nujno potrebne infrastrukture in uvajanje novih
logističnih storitev. Intenziviranje aktivnosti je nujno za realizacijo
zastavljenih ciljev v bližnji prihodnosti. 
(2) Ukrepi prometne politike na področju oskrbe gospodarstva
se v prvi vrsti nanašajo na pospešeno posodabljanje prometne infrastrukture,
notranjo prometno povezanost v državi in povezanost v mednarodne prometne
tokove, še posebej v transevropsko omrežje (TEN). Pri tem je treba upoštevati
tudi izgradnjo potrebnih priključkov na logistično distribucijske centre in
terminale intermodalnega tovornega prometa. 
(3) Cilji na področju prometne infrastrukture bodo doseženi z
naslednjimi ukrepi: 
1.     
učinkovito prostorsko načrtovanje, ki dolgoročno zagotavlja učinkovito
infrastrukturno povezanost med kraji, 
2.     
usposobitev javne železniške infrastrukture, ki bo omogočala izvajanje
kakovostnih, zanesljivih in cenovno ugodnih storitev prevoza potnikov tako v
primestnem in medmestnem kot tudi mednarodnem potniškem prometu ter storitev
klasičnega in multimodalnega transporta tovora, 
3.     
dograjevanje in vzdrževanje avtocestnega sistema in drugih državnih cest
kot razvojnih osi, s katerimi bodo slovenska razvojna središča ustrezno
medsebojno povezana in navezana na avtocestni sistem, 
4.     
gradnja in vzdrževanje letališke infrastrukture in spremljajočih
objektov za potrebe spremljajočih aktivnosti, 
5.     
gradnja in vzdrževanje ustrezne pristaniške infrastrukture, 
6.     
ustrezno vzdrževanje in posodobitev obstoječe prometne infrastrukture
ter razvoj novih prometnih povezav, 
7.     
vzpodbujanje revitalizacije industrijskih železniških tirov povsod tam,
kjer ekonomski in javni interes to opravičuje, 
8.     
vlaganja v prometno infrastrukturo, ki zagotavljajo enakopravne pogoje
za dostopnost začasno ali stalno telesno in senzorno oviranim osebam
(invalidom, starejšim osebam, materam z otroki, nosečnicam ...), 
9.     
izgradnja in vzdrževanje prometne infrastrukture za nemotorizirani
promet, s katero se vzpodbujata uporaba koles in hoja na ustreznih relacijah, 
10.  
zagotavljanje stalnega sistemskega vira za financiranje tiste javne
prometne infrastrukture, ki ji tržni poslovni učinki ne omogočajo zagotavljanja
želenega delovanja in sodobnega razvoja (železniška infrastruktura, državne
ceste …). 
(4) Z zagotavljanjem ustrezne prometne infrastrukture in
vzpodbudami pri odpiranju prometnih povezav ter podpori pri vstopanju na nova
tržišča bomo prometnim sistemom omogočili konkurenčnejši nastop na transportnem
tržišču Evropske unije. 
5. NOSILCI PROMETNE POLITIKE 
(1) Vloga nosilcev prometne politike je zagotavljanje
enakopravnih pogojev dostopa na slovenski transportni trg in zagotavljanje
enakopravnih pogojev gospodarjenja vsem udeležencem transportnega trga. Nosilci
prometne politike se delijo na ustvarjalce prometne politike in izvajalce
prometne politike. Ustvarjalci te prometne politike so: 
-       
državni zbor, 
-       
vlada in pristojna ministrstva, 
-       
lokalne skupnosti, 
-       
gospodarske družbe in združenja, znanstvene in raziskovalne institucije.
(2) Skladno z opredeljenimi cilji in usmeritvami te prometne
politike ministrstvo, pristojno za promet, pripravi ustrezne predpise,
nacionalne programe in druge akte za realizacijo te prometne politike. 
(3) Ministrstvo, pristojno za promet, je nosilec in glavni
izvajalec te prometne politike. Skrbi za medsebojno koordinacijo ostalih
izvajalcev ter preko vzvodov, ki mu jih daje ta prometna politika, vpliva na
transportne tokove, njihov potek in razmestitev. Zato bo: 
-       
v predlogih priprave državnega proračuna zasledovalo cilje, ki so
postavljeni v tej prometni politiki, in pripravilo sistem spodbujanja ostalih
izvajalcev prometne politike, ki bo nagrajeval tiste izvajalce, ki bodo sledili
usmeritvam iz te prometne politike; skrbelo bo tudi za pripravo ustreznih
predpisov in drugih aktov, kjer bo opredeljen tudi razvoj prometne
infrastrukture, 
-       
v okviru svojih pristojnosti in možnosti bo preko vlade skrbelo za
usklajenost državne politike na področjih, ki sicer niso neposredno povezana s
prevozom ljudi ali blaga, vplivajo pa na povzročanje transportnih tokov. 
(4) Organi v sestavi ministrstva, pristojnega za promet,
nosilci javnih pooblastil in izvajalci gospodarskih javnih služb na področju
prometa delujejo v skladu s to prometno politiko in v okviru sprejetih načrtov
ter danih možnosti skrbijo za izvajanje nalog na podlagi predstavljene prometne
politike. 
(5) Predvsem na področju zagotavljanja varnosti in varovanja,
nadzora nad prevozom blaga in nevarnih snovi ter izpolnjevanja zahtev
zakonodaje bo potrebno tvorno sodelovanje z ministrstvom, pristojnim za
notranje zadeve. 
(6) Za uresničevanja strateških politik na področju prometa
bo potrebno usklajevanje z ministrstvom, pristojnim za okolje in prostor,
zaradi zagotavljanja: 
-       
skladnega regionalnega razvoja z vidika ustrezne alokacije gospodarskih
subjektov in glavnih oskrbovalnih centrov s primerno prometno povezanostjo, 
-       
racionalne rabe prostora in povečanja obvladovanja negativnih učinkov
transporta na okolje, 
-       
ustrezne umestitve prometne infrastrukture v prostor zaradi
zagotavljanja sonaravnega razvoja, 
-       
pravičnejše razporeditve negativnih učinkov na okolje na različne prometne
podsisteme, 
-       
ustreznih virov financiranja vzdrževanja in posodobitve prometne
infrastrukture v Republiki Sloveniji, 
-       
zmanjšanja emisij toplogrednih plinov, saj se je Slovenija zavezala, da
bo v obdobju od 2008 do 2012 emisije toplogrednih plinov zmanjšala za 8
odstotkov glede na izhodiščno leto 1986. 
(7) Sodelovanje z ministrstvom, pristojnim za gospodarstvo,
bo potekalo predvsem na ravni zagotavljanja pogojev za nastanek učinkovite
tržne strukture in poštene konkurence na področju transporta. 
(8) Sodelovanje z ministrstvom, pristojnim za finance, bo
potekalo predvsem na ravni zagotavljanja ukrepov fiskalne politike, ki bodo
zagotavljali intermodalni transport in uresničevanje drugih ukrepov te prometne
politike. 
(9) Lokalne skupnosti skrbijo za občinske oziroma mestne
transportne infrastrukture (lokalne ceste, kolesarske steze, parkirna mesta …).
Lokalne skupnosti sodelujejo z državno upravo pri izobraževanju uporabnikov
lokalne transportne infrastrukture, razvoju učinkovitega sistema javnega potniškega
prometa in razvoju con za gospodarsko dejavnost, ki morajo biti ustrezno
priključene na transportni sistem. 
(10) Na gospodarstvo bo ministrstvo, pristojno za promet,
vplivalo preko normativnih ukrepov in pogodbenih razmerij med državo in drugimi
subjekti. Pogodbena razmerja bo država postavila tako, da se bodo gospodarske
družbe in združenja, znanstvene in raziskovalne institucije ter civilna družba
lahko konstruktivno aktivno vključevali v uresničevanje te prometne politike.
Politika se bo odražala tako v predpisih in drugih pravnih aktih kot iskanju
optimalnih rešitev za razvoj tržne strukture, krepitvi konkurenčnega položaja
transportnega sektorja v Sloveniji in v Evropski uniji. Zagotavljala bo tudi
podporo tistim dejavnostim, ki jim zgolj z delovanjem na prostem trgu ni mogoče
zagotoviti eksistence. 
6. ZAKLJUČEK 
Prometna politika je namenjena zagotavljanju pogojev za
optimalno mobilnost v Sloveniji in njeno povezovanje z evropskim prostorom.
Posebno pozornost namenja transportu kot gospodarski panogi in doseganju
družbenega optimuma. Z usklajenimi ukrepi na področju prevoznih storitev bo
omogočila zagotovitev učinkovitega, zanesljivega, varnega in cenovno ugodnega
prevoza potnikov in blaga. Z ukrepi na področju javne transportne
infrastrukture bo zagotovila njen skladen razvoj. Na ta način bo dosežen cilj,
da se ob zagotovitvi ustrezne prometne ureditve v državi zmanjšajo negativni
vplivi prometa tako na okolje kot na prebivalstvo Slovenije.
Št. 326-01/91-2/120
Ljubljana, dne 3. maja 2006
EPA 375-IV
Predsednik 
Državnega zbora 
Republike Slovenije 
France Cukjati, dr. med., l.r.