1. člen
Za kulturni spomenik državnega pomena se razglasi enoto
dediščine: 
-       
Črna vas – Tomaževa hiša (EŠD 11780). 
Enota ima zaradi kulturnih, arhitekturnih, etnoloških,
krajinskih in zgodovinskih lastnosti poseben pomen za Republiko Slovenijo. Zato
jo razglašamo za kulturni spomenik državnega pomena z lastnostmi etnološkega
spomenika.
2. člen
Lastnosti, ki utemeljujejo razglasitev za spomenik državnega
pomena:
“Tomaževa hiša” je edina, v prvotni obliki ohranjena hiša, ki
izhaja iz prvega obdobja kolonizacije Ljubljanskega barja po njegovi izsušitvi.
Hiša je pomnik preteklosti in primer svojevrstne prilagoditve tamkajšnjemu
prostoru, kar poudarja njen izjemen zgodovinski, etnološki in antropološki
pomen za slovenski prostor.
3. člen
Spomenik stoji na parceli številka 110, k.o. Trnovsko
predmestje. 
Meje spomenika so vrisane na zemljiško katastrskem načrtu v
merilu 1:1000 in na temeljnem topografskem načrtu v merilu 1:5000. Meje
vplivnega območja spomenika so vrisane na temeljnem topografskem načrtu v
merilu 1:5000. Izvirnika načrtov, ki sta sestavni del tega odloka, hranita
Ministrstvo za kulturo, Uprava Republike Slovenije za kulturno dediščino in
Javni zavod Republike Slovenije za varstvo kulturne dediščine (v nadaljnjem
besedilu: zavod).
4. člen
Za spomenik velja varstveni režim, ki določa: 
-       
varovanje objekta in situ, na mestu nastanka, z vsemi arhitekturnimi,
etnološkimi, krajinskimi in zgodovinskimi vrednotami, 
-       
podrejanje vsake rabe in vseh posegov na objektu (vključno s sanacijo in
konservacijo) ohranjanju in vzdrževanju njegovih varovanih spomeniških lastnosti,
-       
omogoča se predstavitev celote in posameznih zaščitenih elementov ter
dostopnost javnosti v meri, ki ne ogroža varovanja spomenika, 
-       
znotraj vplivnega območja spomenika je prepovedano postavljanje objektov
trajnega ali začasnega značaja, vključno z nadzemno in podzemno infrastrukturo
ter reklamnimi panoji, razen v primerih, ki jih s kulturno-varstvenim soglasjem
odobri pristojni zavod, 
-       
znotraj vplivnega območja je omejena vožnja z motornimi vozili. 
Spomenik je zavarovan z namenom, da se: 
-       
ohranijo kulturne, arhitekturne, etnološke, krajinske in zgodovinske
vrednote spomenika, 
-       
poveča pričevalnost kulturnega spomenika, 
-       
predstavi kulturne vrednote spomenika in situ, v tisku in drugih
medijih, 
-       
spodbudi učno – predstavitveno in znanstvenoraziskovalno delo.
5. člen
Za vsako spremembo funkcije kulturnega spomenika ali
njegovega dela in za vsak poseg v spomenik, njegove dele ali zemljišče, so
potrebni predhodni pisni kulturno-varstveni pogoji in na njihovi podlagi
kulturno-varstveno soglasje zavoda.
6. člen
Pristojni organ mora v treh mesecih po uveljavitvi tega
odloka izdati lastniku spomenika odločbo o varstvu na podlagi 13. člena zakona
o varstvu kulturne dediščine (Uradni list RS, št. 7/99). 
Odločba iz prejšnjega odstavka določa pogoje za fizične
posege in zavarovanje, pogoje za raziskovanje, načine vzdrževanja, pravni
promet, načine upravljanja in rabe spomenika za javnost in časovne okvire
dostopnosti, posamezne druge omejitve in prepovedi ter ukrepe za čim bolj
učinkovito varstvo spomenika. 
Varstveni režim lahko omejuje lastninsko pravico le v obsegu,
ki je nujen za izvajanje varstva spomenika.
7. člen
Nadzor nad izvajanjem tega odloka opravlja Inšpektorat
Republike Slovenije za področje kulturne dediščine.
8. člen
Ta odlok začne veljati naslednji dan po objavi v Uradnem
listu Republike Slovenije.
Št. 634-03/2001-2
Ljubljana, dne 29. marca 2001.
Vlada Republike Slovenije
dr. Janez Drnovšek l. r. 
Predsednik

Priloga
1: Kopija katastrskega načrta