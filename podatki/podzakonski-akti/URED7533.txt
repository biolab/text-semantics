1. člen
(vsebina)
S to uredbo se za izvajanje 1. točke 6. člena Uredbe Komisije
(EU) št. 73/2010 z dne 26. januarja 2010 o zahtevah glede kakovosti letalskih
podatkov in letalskih informacij za enotno evropsko nebo (UL L št. 23 z dne 27.
1. 2010, str. 6), zadnjič spremenjene z Izvedbeno uredbo Komisije (EU) št.
1029/2014 z dne 26. septembra 2014 o spremembi Uredbe (EU) št. 73/2010 o
zahtevah glede kakovosti letalskih podatkov in letalskih informacij za enotno
evropsko nebo (UL L št. 284 z dne 30. 9. 2014, str. 9), (v nadaljnjem besedilu:
Uredba 73/2010/EU) določajo zahteve za zagotavljanje letalskih podatkov o
terenu in ovirah ter zahteve, ki jih morajo izpolnjevati pristojna organa in
naslednji udeleženci:
a)    
izvajalci navigacijskih služb zračnega prometa;
b)    
upravljavci tistih letališč, za katere so v Zborniku letalskih
informacij objavljeni postopki po pravilih instrumentnega letenja (IFR) ali
posebnih pravilih vizualnega letenja (VFR);
c)    
javni ali zasebni subjekti, ki za namene te uredbe zagotavljajo:
- 
storitve za ustvarjanje in zagotavljanje geodetskih podatkov,
- 
storitve za oblikovanje postopkov,
- 
digitalne podatke o terenu,
- 
digitalne podatke o ovirah.
2. člen
(pomen izraza)
Za potrebe te uredbe izraz »ovira« pomeni vse nepremične
(začasne ali stalne) in mobilne objekte ali dele objektov, ki:
a)    
se nahajajo na območju, ki je namenjeno premikanju zrakoplova po
površini, ali 
b)    
so višji od določene ravnine, ki je namenjena zaščiti zrakoplova med
letom, ali 
c)    
se nahajajo zunaj navedenih opredeljenih ravnin in so ocenjeni kot
nevarni za zračno navigacijo.
3. člen
(pristojna organa)
Organa, pristojna za nadzor nad izvajanjem te uredbe, sta
Javna agencija za civilno letalstvo Republike Slovenije (v nadaljnjem besedilu:
agencija) v delu, ki se nanaša na izvajalce navigacijskih služb zračnega
prometa in upravljavce letališč, ter Inšpektorat Republike Slovenije za okolje
in prostor v delu, ki se nanaša na javne ali zasebne subjekte, ki zagotavljajo
storitve za ustvarjanje in zagotavljanje geodetskih podatkov, storitve za
oblikovanje postopkov ter digitalne podatke o terenu in ovirah.
4. člen
(opredelitev območij)
(1) Območja vodenja digitalnih podatkov o terenu in ovirah
so:
a)    
Območje 1: celotno ozemlje države;
b)    
Območje 2: območje v bližini letališča, podrobneje razdeljeno na:
- 
Območje 2a: strip vzletno-pristajalne steze posameznega letališča in
čistina steze, če obstaja;
- 
Območje 2b: območje, ki se razteza od meje Območja 2a v smeri vzleta ter
v razdalji 10 km in z bočnim razhajanjem 15% na obeh straneh;
- 
Območje 2c: območje, ki se razteza navzven od meja Območja 2a in Območja
2b ter v razdalji do 10 km od meje Območja 2a, in
- 
Območje 2d: območje, ki se razteza navzven od meja Območja 2a, Območja
2b in Območja 2c ter do razdalje 45 km od referenčne točke letališča oziroma do
meje TMA (Terminal Manoeuvring/Control Area), če je ta bližje;
c)    
Območje 3: območje, ki meji na površine gibanja zrakoplovov (Movement
Area) in se razteza vodoravno od roba vzletno-pristajalne steze do 90 m od
središčne črte vzletno-pristajalne steze in 50 m od roba vseh drugih območij
gibanja zrakoplovov, in
č)    Območje 4: območje, ki se razteza 900 m pred pragom
vzletno-pristajalne steze in 60 m na vsaki strani razširjene središčne črte
vzletno-pristajalne steze v smeri prileta na vzletno-pristajalno stezo za
natančni prilet kategorij II ali III in na katerem operatorji potrebujejo
podrobne informacije o terenu za oceno vpliva terena na odločitveno višino pri
uporabi radijskih višinomerov.
(2) Če je teren oddaljen več kot 900 m (3.000 čevljev) od
praga vzletno-pristajalne steze, je gorat ali drugače pomemben, je treba
dolžino Območja 4 razširiti do razdalje, ki ne presega 2.000 m (6.500 čevljev)
od praga vzletno-pristajalne steze.
5. člen
(podatkovni sloj ovir)
(1) Republika Slovenija, investitorji ovir in upravljavci
letališč zagotavljajo podatke o ovirah iz naslednjih območij, ki izpolnjujejo
naslednja merila:
a)    
se nahajajo v Območju 1 in v višino segajo 100 m ali več nad terenom;
b)    
se nahajajo v Območju 2a in prebadajo ravnino za zbiranje podatkov, ki
poteka na višini 3 m nad najbližjo točko središčne črte vzletno-pristajalne
steze med pragoma in na višini 3 m nad najbližjim pragom vzletno-pristajalne
steze za čistino, če ta obstaja;
c)    
se nahajajo v Območju 2b in prebadajo ravnino za zbiranje podatkov, ki
je opredeljena z 1,2% naklonom in se razteza od konca Območja 2a na nadmorski
višini praga vzletno-pristajalne steze v smeri vzleta ter v razdalji 10 km in z
bočnim razhajanjem 15% na obeh straneh. Podatkov o ovirah z višino, nižjo od 3
m nad terenom, ni treba zbirati;
č)    se nahajajo v Območju 2c in prebadajo ravnino za zbiranje
podatkov, ki je opredeljena z 1,2% naklonom in se razteza navzven od Območja 2a
in Območja 2b ter v razdalji do 10 km od meje Območja 2a. Začetne nadmorske
višine točk Območja 2c so enake nadmorskim višinam točk na stiku z Območjem 2a.
Podatkov o ovirah z višino, nižjo od 15 m nad terenom, ni treba zbirati;
d)    
se nahajajo v Območju 2d in v višino segajo 100 m ali več nad terenom;
e)    
se nahajajo v Območju 3 in v višino segajo 0,5 m ali več nad vodoravno
ravnino, ki poteka skozi najbližjo točko območja gibanja na letališču, in
f)     
se nahajajo v Območju 4 in v višino segajo 1 m nad terenom.
(2) Podatki o ovirah se vodijo v skladu z numeričnimi
zahtevami za vodenje podatkov o ovirah v posameznem območju, določenimi v
Prilogi 1, ki je sestavni del te uredbe.
(3) Izvajalec letalskih informacijskih služb zagotovi, da so
podatki o ovirah na razpolago:
a)    
v Območju 1;
b)    
za letališča, ki se redno uporabljajo za mednarodni civilni zračni
promet:
- 
v Območju 2 in Območju 3 ter
- 
v Območju 4 za vse vzletno-pristajalne steze, pri katerih so bile
vzpostavljene operacije za natančni prilet kategorije II ali kategorije III.
(4) Ovire se v podatkovne sloje ovir zajamejo s točkovno,
linijsko ali ploskovno geometrijo.
(5) Podatkovni sloji ovir vsebujejo digitalno predstavitev
navpičnega in vodoravnega obsega ovir.
(6) V podatkovnih slojih ovir se opredeli vrsta ovire.
(7) Podatkovni sloji ovir vsebujejo obvezne atribute. Seznam
obveznih atributov za podatke o ovirah je določen v Prilogi 3, ki je sestavni
del te uredbe.
(8) V tistih delih Območja 2, kjer so letalske dejavnosti
prepovedane zaradi zelo visokega terena ali drugih lokalnih omejitev ali predpisov,
so podatki o ovirah zbrani in zapisani v skladu z numeričnimi zahtevami za
Območje 1, iz Priloge 1 te uredbe.
(9) Ovire ne smejo biti vključene v podatkovne sloje terena.
(10) Če se zbirajo dodatni podatki o ovirah za izpolnjevanje
drugih letalskih zahtev, jih je treba vključiti v podatkovne sloje ovir.
(11) Minister, pristojen za promet, določi letališča iz
tretjega odstavka tega člena, ki se redno uporabljajo za mednarodni civilni
zračni promet, na podlagi deleža mednarodnega zračnega prometa v celotnem
prometu letališča.
6. člen
(podatkovni sloj terena)
(1) Izvajalec letalskih informacijskih služb zagotovi, da so
podatki o terenu na razpolago za območja iz 4. člena te uredbe.
(2) Podatkovni sloji terena vsebujejo digitalno predstavitev
površine terena v obliki neprekinjenega niza vrednosti nadmorskih višin, in to
na vseh presekih opredeljene mreže, z referenco na skupni višinski datum.
(3) Mreža točk terena je položajno podana na enakih razmikih
okroglih vrednosti geografskih ali pravokotnih koordinat (v kotnih oziroma
dolžinskih merah).
(4) Podatkovni sloji terena vsebujejo prostorske (položaj in
nadmorsko višino), tematske in časovne lastnosti naravnih oblik zemeljskega
površja brez ovir.
(5) Podatkovni sloji terena vsebujejo samo podatke o obliki
terena (reliefa).
(6) Podatkovni sloji terena vsebujejo obvezne atribute.
Seznam obveznih atributov za podatke o terenu je določen v Prilogi 2, ki je
sestavni del te uredbe.
(7) V Območju 2b, Območju 2c in Območju 2d je treba zbirati
naslednje podatke o terenu, ki so:
a)    
v območju 10 km od referenčne točke letališča (ARP),
b)    
zunaj območja 10 km od referenčne točke letališča, če teren prebada
vodoravno ravnino 120 m nad najnižjo nadmorsko višino vzletno-pristajalne
steze.
(8) Podatki o terenu v območju s polmerom 10 km od referenčne
točke letališča so skladni z numeričnimi zahtevami za Območje 2.
(9) Podatki o terenu, ki prebada vodoravno ravnino 120 m nad
najnižjo točko vzletno-pristajalne steze, v območju med 10 km in mejo
terminalnega območja ali v polmeru 45 km (kar je bližje), so skladni z
numeričnimi zahtevami za Območje 2.
(10) Podatki o terenu, ki ne prebada vodoravne ravnine 120 m
nad najnižjo točko vzletno-pristajalne steze, v območju med 10 km in mejo
terminalnega območja ali v polmeru 45 km (kar je bližje), so skladni z
numeričnimi zahtevami za Območje 1.
(11) Podatki o terenu v tistih delih Območja 2, kjer so
letalske dejavnosti prepovedane zaradi zelo visokega terena ali drugih lokalnih
omejitev ali predpisov, so skladni z numeričnimi zahtevami za Območje 1.
(12) Podatki o terenu se vodijo v skladu z numeričnimi
zahtevami za vodenje podatkov o terenu v posameznem območju, določenimi v
Prilogi 1 te uredbe.
(13) V Območju 3 je treba podatke o terenu zbrati za teren,
ki sega 0,5 m ali več nad vodoravno ravnino, ki poteka skozi najbližjo točko
območja gibanja na letališču.
(14) Če se zbirajo dodatni podatki o terenu za izpolnjevanje
drugih letalskih zahtev, jih je treba vključiti v podatkovne sloje terena.
7. člen
(zagotavljanje podatkov o terenu in prvi zajem podatkov o
ovirah ter upravljanje podatkovnega sloja)
(1) Podatke o terenu za Območje 1 in Območje 2b, Območje 2c
in Območje 2d zagotavlja Republika Slovenija. Ministrstvo, pristojno za promet,
skupaj z agencijo usklajuje aktivnosti za zagotavljanje potrebnih podatkov iz
obstoječih zbirk prostorskih podatkov in evidenc Republike Slovenije.
(2) Sredstva za izvajanje nalog iz prejšnjega odstavka ter
naloge upravljanja podatkovnega sloja terena in ovir iz četrtega odstavka tega
člena zagotovi Ministrstvo, pristojno za promet.
(3) Prvi zajem podatkov o ovirah za Območje 1 in Območje 2b,
Območje 2c in Območje 2d zagotovi Republika Slovenija. Ministrstvo, pristojno
za promet, zagotovi sredstva za prvi zajem teh podatkov.
(4) Podatkovni sloj terena in ovir upravlja Geodetski
inštitut Slovenije.
8. člen
(obveznost investitorja ovire)
(1) Investitor ovire v Območju 1, Območju 2b, Območju 2c in
Območju 2d agenciji zagotovi digitalne podatke o oviri, ki vsebujejo obvezne
atribute iz Priloge 3 te uredbe.
(2) Podatki o oviri iz prejšnjega odstavka izpolnjujejo
zahteve glede kakovosti, kot jih določa Uredba 73/2010/EU, in numerične zahteve
za vodenje podatkov iz Priloge 1 te uredbe.
(3) Agencija izda navodilo za zagotavljanje podatkov o oviri
iz prvega in drugega odstavka tega člena in ga objavi na svoji spletni strani.
(4) Stroške zagotavljanja digitalnih podatkov iz prvega
odstavka tega člena nosi investitor ovire.
9. člen
(obveznost upravljavca letališča)
(1) Upravljavec letališča, ki se redno uporablja za
mednarodni civilni zračni promet, agenciji zagotovi digitalne podatke o terenu
in ovirah v Območju 2a in Območju 3, pri čemer podatki vsebujejo obvezne
atribute iz Priloge 2 in Priloge 3 te uredbe.
(2) Upravljavec letališča, ki se redno uporablja za
mednarodni civilni zračni promet in na katerem so vzpostavljene operacije za
natančni prilet kategorije II ali kategorije III, agenciji zagotovi digitalne
podatke o terenu in ovirah v Območju 4, pri čemer podatki vsebujejo obvezne
atribute iz Priloge 2 in Priloge 3 te uredbe.
(3) Podatki o terenu in ovirah iz prvega in drugega odstavka
tega člena izpolnjujejo zahteve glede kakovosti, kot jih določa Uredba
73/2010/EU, in vodenja podatkov iz Priloge 1 te uredbe.
(4) Agencija izda navodilo upravljavcem letališča za
zagotavljanje podatkov o terenu in ovirah in ga objavi na svoji spletni strani.
(5) Stroške zagotavljanja podatkov iz prvega in drugega
odstavka tega člena nosi upravljavec letališča.
10. člen
(prekrški investitorja ovire)
(1) Z globo od 300 do 500 eurov se za prekršek kaznuje pravna
oseba, samostojni podjetnik posameznik ali posameznik, ki samostojno opravlja
dejavnost, ki je investitor ovire, če:
a)    
ne zagotovi digitalnih podatkov o oviri v skladu s prvim odstavkom 8.
člena te uredbe, 
b)    
pošlje podatke o oviri, ki ne izpolnjujejo zahtev glede kakovosti iz
drugega odstavka 8. člena te uredbe.
(2) Z globo od 300 do 500 eurov se za prekršek iz prejšnjega
odstavka kaznuje odgovorna oseba pravne osebe, samostojnega podjetnika
posameznika oziroma posameznika, ki samostojno opravlja dejavnost, ki je
investitor.
(3) Z globo od 150 do 300 eurov se za prekršek iz prvega
odstavka kaznuje posameznik, ki je investitor.
11. člen
(prekrški upravljavca letališča)
(1) Z globo od 10.000 do 60.000 eurov se za prekršek kaznuje
pravna oseba, ki je upravljavec letališča in ne zagotovi digitalnih podatkov o
terenu in ovirah v skladu s prvim in drugim odstavkom 9. člena te uredbe.
(2) Z globo od 1.000 do 3.000 eurov se za prekršek iz
prejšnjega odstavka kaznuje odgovorno osebo pravne osebe.
(3) Z globo od 6.000 do 30.000 eurov se za prekršek kaznuje
pravna oseba, ki je upravljavec letališča in pošlje podatke o terenu in ovirah,
ki ne izpolnjujejo zahtev glede kakovosti in numeričnih zahtev iz tretjega
odstavka 9. člena te uredbe.
(4) Z globo od 500 do 1.000 eurov se za prekršek iz
prejšnjega odstavka kaznuje odgovorno osebo pravne osebe.
12. člen
(višina globe v hitrem prekrškovnem postopku)
Za prekrške iz te uredbe se sme v hitrem postopku izreči
globa tudi v znesku, ki je višji od najnižje predpisane globe, določene s to
uredbo.
13. člen
(letališča, ki se redno uporabljajo za mednarodni civilni
zračni promet, za katera so podatki o ovirah na razpolago)
Minister, pristojen za promet, določi letališča iz enajstega
odstavka 5. člena te uredbe v dveh mesecih od uveljavitve te uredbe.
14. člen
(obveznost upravljavcev letališč, ki se redno uporabljajo za
mednarodni civilni zračni promet, za katere so podatki o ovirah na razpolago)
(1) Upravljavci letališč, ki jih minister določi v skladu z
enajstim odstavkom 5. člena te uredbe, agenciji zagotovijo digitalne podatke o
terenu in ovirah iz prvega in drugega odstavka 9. člena te uredbe.
(2) Podatke iz prejšnjega odstavka tega člena upravljavci
letališč zagotovijo agenciji 6 mesecev po prejemu sklepa o določitvi letališč,
ki se redno uporabljajo za mednarodni civilni zračni promet.
15. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije, 9. člen te uredbe pa se začne uporabljati 1.
januarja 2018.
Št. 00710-22/2017
Ljubljana, dne 26. oktobra 2017
EVA 2017-2430-0026
Vlada Republike Slovenije
dr. Miroslav Cerar l.r.
Predsednik

Priloga
1: Numerične zahteve za vodenje podatkov
Priloga
2: Seznam obveznih atributov v podatkovnem sloju o terenu
Priloga
3: Seznam obveznih atributov v podatkovnem sloju o ovirah
 