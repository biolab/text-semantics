1. člen
Ta sklep določa kriterije in merila za
znižanje zavarovalnih osnov v primerih, ko zavarovanec iz 15. ali 16. člena
(samozaposleni zavarovanci in kmetje) zakona o pokojninskem in invalidskem
zavarovanju (Uradni list RS, št. 106/99, 72/00, 124/00 in 109/01; v nadaljnjem
besedilu: ZPIZ-1) oceni, da zavarovalna osnova ne ustreza pričakovanemu
poslovnemu izidu v tekočem letu, in bi plačevanje prispevkov za pokojninsko in
invalidsko zavarovanje (v nadaljnjem besedilu: prispevki) od osnove, določene
po prvem odstavku 209. člena ZPIZ-1, ogrozilo njegovo nadaljnje poslovanje, ter
zahteva pri Zavodu za pokojninsko in invalidsko zavarovanje Slovenije (v
nadaljnjem besedilu: zavod) znižanje zavarovalne osnove.
2. člen
Znižanje zavarovalne osnove je dopustno,
kadar gre za bistveno poslabšanje tekočega in pričakovanega poslovnega izida:
-       
zaradi dogodkov oziroma razlogov, na katere zavarovanec ni mogel
vplivati,
-       
dolgoročno,
-       
če zavarovanec ne opravlja ene izmed dejavnosti iz Uredbe komisije (ES)
št. 69/2001 z dne 12. januarja 2001 o uporabi členov 87 in 88 Pogodbe ES pri de
minimis pomoči (UL L št. 69 z dne 12. 1. 2001, str. 30), 
-       
če znesek dovoljene pomoči po pravilu de minimis v zadnjih treh letih ni
presegal 100.000 eurov.
3. člen
Šteje se, da zavarovanec na poslabšani
tekoči in pričakovani poslovni izid ni mogel vplivati, če je vzrok za spremembo
poslovnega izida:
-       
prisilna poravnava ali stečaj poslovnega partnerja, s katerim je
zavarovanec imel bistven obseg poslovanja;
-       
naravna nesreča (potres, poplava, požar in druge naravne nesreče) in
druga nesreča, nastala brez krivde zavarovanca;
-       
daljša bolezen ali poškodba zavarovanca oziroma pri njem zaposlenega
delavca, ki vpliva na obseg poslovanja zavarovanca;
-       
ukrep države, ki vpliva na bistveno povišanje odhodkov oziroma znižanje
prihodkov zavarovanca;
-       
ukrep tuje države oziroma izguba tujega trga, če gre za zavarovanca, ki
se pretežno ukvarja z izvozom;
-       
neporavnane zapadle terjatve do Republike Slovenije.
4. člen
Kot razlog za znižanje poslovnega izida se
ne upoštevajo:
-       
investicijska vlaganja;
-       
novo zaposlovanje;
-       
druge poslovne odločitve zavarovanca;
-       
neporavnane kreditne obveznosti;
-       
neporavnane davčne obveznosti;
-       
neporavnane obveznosti do zavarovančevih upnikov;
-       
neporavnane terjatve do zavarovančevih dolžnikov, razen do Republike
Slovenije.
5. člen
Z dokumentacijo, ki jo zavarovanec priloži
zahtevi za znižanje zavarovalne osnove, mora dokazati, da je njegovo poslovanje
ogroženo zaradi plačila prispevka v predpisani višini, to je zaradi zneska
razlike med prispevkom od predpisane zavarovalne osnove in prispevkom od nižje
zavarovalne osnove.
6. člen
Ogroženost nadaljnjega poslovanja
zavarovanca zaradi plačevanja prispevkov od predpisane zavarovalne osnove se
presoja po naslednjih merilih:
-       
negativen tekoči in pričakovani poslovni izid;
-       
odhodki dolgoročno presegajo prihodke najmanj za znesek razlike med
prispevkom od predpisane zavarovalne osnove in prispevkom od nižje zavarovalne
osnove.
7. člen
Znižanje zavarovalne osnove je dopustno, če
predložena dokumentacija dokazuje, da je spremenjen poslovni izid dolgoročen,
in da zaradi dogodkov, na katere zavarovanec ni mogel vplivati, odhodki
dolgoročno presegajo prihodke najmanj za znesek razlike med prispevkom od
predpisane zavarovalne osnove in prispevkom od nižje zavarovalne osnove.
8. člen
Zavarovalna osnova se zniža do zneska
zavarovalne osnove, ki je za eno stopnjo nižja od predpisane, vendar največ do
zneska bruto najnižje pokojninske osnove.
Izjemoma, kadar odhodki dolgoročno znatno
presegajo prihodke, in ob presoji pričakovanih poslovnih izidov, narave
dejavnosti ter drugih okoliščin ni pričakovati izboljšanja poslovanja, se zniža
zavarovalna osnova za več kot eno stopnjo, vendar največ do zneska bruto
najnižje pokojninske osnove.
9. člen
V zahtevi za znižanje zavarovalne osnove
mora zavarovanec navesti dejstva in predložiti podatke, ki dokazujejo upravičenost
do znižanja zavarovalne osnove. Pri tem mora ovrednotiti oziroma razčleniti
vpliv posameznih bistvenih poslovnih dogodkov oziroma sprememb v poslovanju na
tekoči in pričakovani poslovni izid, zaradi katerih zahteva znižanje
zavarovalne osnove.
10. člen
Poleg listin, ki jih mora zavarovanec
predložiti vlogi skladno s 13. členom pravilnika o določanju zavarovalnih osnov
in postopku za razvrščanje v zavarovalne osnove (Uradni list RS, št. 45/00 in
19/02), zavod lahko za dokazovanje dejstev, s katerimi zavarovanec utemeljuje
svojo zahtevo, od zavarovanca zahteva:
-       
listine, ki so priloga napovedi za odmero davka od dohodkov iz
dejavnosti;
-       
druge podatke iz poslovne dokumentacije;
-       
druge podatke, kolikor se pokaže potreba za pojasnitev razlogov, s
katerimi utemeljuje svojo zahtevo.
11. člen
Zahtevki za znižanje zavarovalne osnove, ki
so bili vloženi pred dnem uporabe tega sklepa, se dokončajo po določilih sklepa
o kriterijih in merilih za znižanje zavarovalnih osnov za plačilo prispevka za
pokojninsko in invalidsko zavarovanje (Uradni list RS, št. 10/99).

Sklep o kriterijih in merilih za znižanje
zavarovalne osnove za plačilo prispevkov za pokojninsko in invalidsko
zavarovanje (Uradni list RS, št. 58/02) vsebuje naslednji končni določbi:
»12. člen
Z dnem začetka uporabe tega sklepa preneha
veljati sklep o kriterijih in merilih za znižanje zavarovalnih osnov za plačilo
prispevka za pokojninsko in invalidsko zavarovanje (Uradni list RS, št. 10/99).
13. člen
Ta sklep začne veljati naslednji dan po
objavi v Uradnem listu Republike Slovenije, uporablja pa se od prvega dne
meseca, ki sledi mesecu, v katerem je sklep uveljavljen.«.

Sklep o dopolnitvi Sklepa o kriterijih in
merilih za znižanje zavarovalne osnove za plačilo prispevkov za pokojninsko in
invalidsko zavarovanje (Uradni list RS, št. 85/05) vsebuje naslednjo končno določbo:
»2. člen
Ta dopolnitev sklepa začne veljati
naslednji dan po objavi v Uradnem listu Republike Slovenije, uporablja pa se od
prvega dne meseca, ki sledi mesecu, v katerem je sklep uveljavljen.«.