1. člen
S tem pravilnikom se določajo način izvedbe mikrobioloških
preiskav na virus SARS-CoV-2 ter poročanje in posredovanje zahtevkov za
povračilo stroškov izvedbe mikrobioloških preiskav na virus SARS-CoV-2 (v
nadaljnjem besedilu: test PCR).
2. člen
(1) Pacienta na test PCR napoti izbrani osebni zdravnik,
lečeči zdravnik ali epidemiolog, kadar je medicinsko indiciran.
(2) Odvzem brisa pri izvajalcu zdravstvene dejavnosti v
mreži izvajalcev javne zdravstvene službe (v nadaljnjem besedilu: izvajalec)
lahko izvede le zdravnik ali drug zdravstveni delavec, ki je za to ustrezno
usposobljen.
(3) Če izvajalec ne more zagotoviti odvzema brisa
znotraj 24 ur od napotitve iz prvega odstavka tega člena, pacienta napoti k
drugemu izvajalcu, ki ima proste zmogljivosti, vendar se morata oba izvajalca o
tem in o načinu medsebojnega obveščanja glede napotitve predhodno dogovoriti.
3. člen
(1) Izvajalec mora javnemu zavodu iz prvega ali drugega
odstavka 22. člena Zakona o nujnih ukrepih na področju zdravstva (Uradni list
RS, št. 112/21) (v nadaljnjem besedilu: javni zavod) ob naročilu testa PCR v
elektronski ali pisni obliki zagotoviti točne in celovite podatke, ki omogočajo
vnos diagnoze, izvida in rezultata testa PCR v Centralni register podatkov o
pacientih (v nadaljnjem besedilu: CRPP), obveščanje pacienta o rezultatih testa
PCR z nacionalnim sistemom za obveščanje pacientov prek SMS, izvedbo
epidemiološke ankete in izpis Digitalnega COVID potrdila EU (v nadaljnjem
besedilu: potrdilo EU DC).
(2) Javni zavod mora ne glede na to, ali mu izvajalec
podatke iz prejšnjega odstavka posreduje v elektronski ali pisni obliki, vse
posredovane podatke evidentirati v svojem informacijskem sistemu tako, da je ob
avtorizaciji izvida testa PCR zagotovljeno avtomatsko posredovanje diagnoze,
izvida in rezultata testa PCR v CRPP, obveščanje pacienta o rezultatu testa PCR
z nacionalnim sistemom za obveščanje pacientov prek SMS, izvedba epidemiološke
ankete in nadzor nad številom posredovanih rezultatov testov PCR po izvajalcu
in izpis potrdila EU DC.
(3) Javni zavod poroča v CRPP v skladu s tehničnimi
navodili, ki jih določi Nacionalni inštitut za javno zdravje (v nadaljnjem
besedilu: NIJZ), pri tem pa upošteva določbe zakona, ki ureja obdelavo podatkov
v zbirkah s področja zdravstvenega varstva.
(4) Izvajalec in javni zavod se dogovorita o načinu
obveščanja izvajalca o rezultatih testa PCR.
(5) Izvajalec zagotavlja obveščanje pacientov o
rezultatu testa PCR v najkrajšem času. Če za obveščanje pacientov uporablja
storitve nacionalnega sistema za obveščanje pacientov o rezultatih testa prek
SMS v upravljanju NIJZ, mora zagotoviti sprotno spremljanje podatkov o
neuspelih obveščanjih, ki jih zagotavlja NIJZ, in v teh primerih paciente
obvestiti o rezultatu testa PCR na drug način.
(6) NIJZ do petega dne v mesecu za pretekli mesec
pripravi poročilo o številu posredovanih rezultatov testov PCR v CRPP po
izvajalcih in jih v obliki, ki jo dogovori z Zavodom za zdravstveno zavarovanje
Slovenije (v nadaljnjem besedilu: ZZZS), posreduje ZZZS in ministrstvu,
pristojnemu za zdravje (v nadaljnjem besedilu: ministrstvo).
4. člen
(1) Potrdilo EU DC o testu PCR v pisni obliki izvajalec
zagotovi najpozneje v treh urah po avtorizaciji izvida testa PCR. Izvajalec
vsakemu pacientu brezplačno zagotovi izpis in prevzem potrdila EU DC v papirni
obliki v okviru delovnega časa izvajalca.
(2) Izvajalec pacientu s pozitivnim izvidom testa PCR
potrdilo EU DC o prebolelosti pošlje brezplačno po pošti najpozneje v desetih
dneh po avtorizaciji izvida testa PCR.
(3) Izpis potrdil EU DC iz tega člena se lahko na željo
pacienta opusti.
5. člen
(1) Javni zavodi zahtevek za plačilo stroškov izvedbe
testa PCR posredujejo izvajalcu, ki je test PCR naročil, največ do višine, ki
jo s sklepom določi minister, pristojen za zdravje (v nadaljnjem besedilu:
minister).
(2) Javni zavod in izvajalec se dogovorita o načinu
izstavljanja zahtevkov iz prejšnjega odstavka.
6. člen
(1) Izvajalci zahtevke za povračilo stroškov odvzema
brisov, največ do višine, ki jo s sklepom določi minister, in izvedbe testov
PCR iz prejšnjega člena (v nadaljnjem besedilu: zahtevek) posredujejo ZZZS do
10. dne v mesecu za pretekli mesec.
(2) ZZZS lahko na podlagi poročil iz šestega odstavka
3. člena tega pravilnika preveri skladnost zahtevkov s številom
posredovanih rezultatov testov PCR v CRPP po izvajalcih in na podlagi
zahtevkov, predloženih v skladu s prejšnjim odstavkom, posreduje zahtevek
ministrstvu do 20. dne v mesecu.
(3) Ministrstvo izvrši plačilo zahtevka ZZZS v 30 dneh
po njegovem prejemu.
(4) ZZZS izvede povračilo stroškov v 15 dneh od prejema
sredstev ministrstva.
(5) Zahtevki, ki niso posredovani ZZZS do 10. dne v
mesecu za pretekli mesec, se vključijo v naslednji zahtevek za povračilo
upravičenih stroškov.
(6) Ne glede na prejšnji odstavek mora izvajalec zadnji
zahtevek posredovati ZZZS najpozneje v 30 dneh po prenehanju pravne podlage, na
podlagi katere je zagotovljeno financiranje zahtevkov. Zahtevki, posredovani po
tem roku, niso predmet plačila.
(7) Izvajalci v zahtevku ne smejo uveljavljati stroškov,
za katere so na podlagi interventnih predpisov, povezanih z nalezljivo
boleznijo COVID-19, povračilo iz proračuna Republike Slovenije že zahtevali
oziroma prejeli.
7. člen
Izvajalci za potrebe nadzora v lastnih evidencah hranijo
račune, ki so jih prejeli za teste PCR, iz katerih sta razvidna cena in
količina.
8. člen
NIJZ prvo poročilo iz šestega odstavka 3. člena tega
pravilnika pripravi v sedmih dneh od uveljavitve tega pravilnika.
9. člen
Z dnem uveljavitve tega pravilnika preneha veljati Pravilnik
o izvajanju mikrobioloških preiskav na virus SARS-CoV-2 (Uradni list RS, št.
22/21 in 101/21).
10. člen
Ta pravilnik začne veljati naslednji dan po objavi v Uradnem
listu Republike Slovenije in velja do 31. decembra 2021.
Št. 0070-189/2021
Ljubljana, dne 8. oktobra 2021
EVA 2021-2711-0137
Janez Poklukar
minister 
za zdravje