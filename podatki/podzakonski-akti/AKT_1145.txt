I. SPLOŠNE DOLOČBE
1. člen
(vsebina)
S tem aktom se določajo infrastrukturni standard,
izpolnjevanje infrastrukturnega standarda, standard oskrbe, izpolnjevanje
standarda oskrbe, poročanje v zvezi z izpolnjevanjem standarda oskrbe,
preventivni ukrepi za zagotavljanje zanesljive oskrbe odjemalcev z zemeljskim
plinom (v nadaljnjem besedilu: plin) v Republiki Sloveniji, zlasti zaščitenih
odjemalcev, in s tem povezane obveznosti podjetij plinskega gospodarstva ter
pristojnosti za izvajanje 9. člena Uredbe (EU) št. 2017/1938 Evropskega
parlamenta in Sveta z dne 25. oktobra 2017 o ukrepih za zagotavljanje
zanesljivosti oskrbe s plinom in o razveljavitvi Uredbe (EU) št. 994/2010 (UL L
št. 280 z dne 28. 10. 2017, str. 1; v nadaljnjem besedilu: Uredba
2017/1938/EU).
2. člen
(pomen izrazov)
Izrazi, uporabljeni v tem aktu, imajo enak pomen kot izrazi v
Energetskem zakonu (Uradni list RS, št. 60/19 – uradno prečiščeno besedilo in
65/20, v nadaljnjem besedilu: EZ-1), poleg tega pa imajo posamezni izrazi še
naslednji pomen:

-   
  distributer toplote:

je distributer toplote za daljinsko ogrevanje, pri čemer
  se toplota proizvaja v napravah, ki ne morejo preiti na drugo gorivo kot
  zemeljski plin. Distributer toplote za daljinsko ogrevanje se šteje kot
  zaščiteni odjemalec le za obseg dobavljene toplote gospodinjskim odjemalcem
  in osnovnim socialnim službam, razen izobraževalnim in javnoupravnim službam;


-   
  infrastrukturni standard:

kaže zadostnost tehnične zmogljivosti preostale
  infrastrukture, ki v primeru motnje dobave po posamezni največji plinski
  infrastrukturi omogoča zadostitev celotnega dnevnega povpraševanja po plinu
  na območju izračuna v obdobju izjemno velikega povpraševanja po plinu, ki se
  statistično pojavlja enkrat v 20 letih;


-   
  plin:

je zemeljski plin ali drug plin, ki ga je tehnično mogoče
  varno dodajati v sistem zemeljskega plina in ga preko njega prenašati;


-   
  pristojni organ:

je Agencija za energijo;


-   
  rizična skupina:

je skupina držav članic EU iz Priloge I Uredbe
  2017/1938/EU;


-   
  standard oskrbe:

kaže količino zemeljskega plina, potrebno za zagotovitev
  oskrbe s plinom zaščitenih odjemalcev v Republiki Sloveniji v vsakem od
  naslednjih primerov:
a)    
  sedemdnevno konično obdobje z ekstremno nizkimi temperaturami, kakršno
  se statistično pojavlja enkrat v 20 letih,
b)    
  30-dnevno obdobje z izjemno velikim povpraševanjem po plinu, kakršno
  se statistično pojavlja enkrat v 20 letih, in
c)    
  30-dnevno obdobje ob motnji na posamezni največji plinski
  infrastrukturi v povprečnih zimskih razmerah.

II. INFRASTRUKTURNI STANDARD
3. člen
(Določitev in doseganje infrastrukturnega standarda)
(1) Doseganje infrastrukturnega standarda se ugotavlja na
podlagi merila N-1. Infrastrukturni standard je dosežen, če je vrednost merila
N-1 vsaj 100 %. Vrednost merila N-1 na nacionalni ravni se nanaša na območje
Republike Slovenije in se izračuna po formuli iz a) točke 3.2 pododdelka
Priloge 1, ki je sestavni del tega akta.
(2) Skladno z devetim odstavkom 5. člena Uredbe 2017/1938/EU
je Republiki Sloveniji pogojno podeljeno izvzetje od obveznosti doseganja
infrastrukturnega standarda. Ne glede na izvzetje si mora operater prenosnega
sistema prizadevati za doseganje infrastrukturnega standarda.
(3) Operater prenosnega sistema pri dolgoročnem načrtovanju
in pripravi desetletnega razvojnega načrta omrežja upošteva desetletni načrt za
razvoj omrežja za celotno Unijo, ki ga izdela ENTSO-G v skladu z desetim
odstavkom 8. člena Uredbe (ES) št. 715/2009 Evropskega parlamenta in Sveta z
dne 13. julija 2009 o pogojih za dostop do prenosnih omrežij zemeljskega plina
in razveljavitvi Uredbe (ES) št. 1775/2005 (UL L št. 211 z dne 14. 8. 2009,
str. 36, v nadaljnjem besedilu Uredba 715/2009/ES). Operater prenosnega sistema
predlaga in načrtuje gradnjo ustrezne infrastrukture, ki vsebuje tudi naložbe,
potrebne za doseganje infrastrukturnega standarda, in morebitne potrebne dodatne
zmogljivosti za doseganje standarda oskrbe, ob upoštevanju finančnih in
ekonomskih učinkov predlaganih naložb.
(4) Ocena doseganja infrastrukturnega standarda, merjena z
merilom N-1 na ravni rizičnih skupin, je navedena v Prilogi 2, ki je sestavni
del tega akta.
III. STANDARD OSKRBE
1. Določitev standarda oskrbe
4. člen
(določitev potrebnih dnevnih količin in odgovornosti)
(1) Dobavitelji plina zaščitenim odjemalcem (v nadaljnjem
besedilu: dobavitelji zaščitenim odjemalcem) morajo sprejeti ukrepe, s katerimi
zagotovijo oskrbo s plinom zaščitenim odjemalcem v vseh treh primerih iz prvega
odstavka 6. člena Uredbe 2017/1938/EU.
(2) Za primer ekstremne temperature v sedemdnevnem koničnem
obdobju, ki se statistično pojavlja enkrat v 20 letih:
a)    
pristojni organ ugotovi povprečno temperaturo v sedmih najhladnejših
zaporednih dneh v preteklem koledarskem letu (T7n-1) in povprečno
temperaturo v najhladnejšem sedemdnevnem obdobju v zadnjih 20 letih v Republiki
Sloveniji (T7n-20). Pristojni organ ugotovljeni temperaturi in
obdobji sporoči dobaviteljem zaščitenih odjemalcev;
b)    
dobavitelj zaščitenim odjemalcem ugotovi povprečno dnevno porabo svojih
zaščitenih odjemalcev v sporočenem obdobju sedmih najhladnejših zaporednih dni
v preteklem koledarskem letu (Q7n-1);
c)    
pristojni organ izračuna korekcijski faktor pri temperaturi (Tn)
20 °C kot razmerje (Tn – T7n-20)/(Tn
– T7n-1) in
d)    
dobavitelj zaščitenim odjemalcem izračuna potrebne povprečne dnevne
količine plina (Q7) kot zmnožek povprečne dnevne porabe (Q7n-1)
in korekcijskega faktorja iz prejšnje točke ter mora biti sposoben zagotavljati
te potrebne povprečne dnevne količine sedem zaporednih dni.
(3) Za primer 30-dnevnega obdobja z izjemno velikim
povpraševanjem po plinu, ki se statistično pojavlja enkrat v 20 letih:
a)    
operater prenosnega sistema ugotovi porabo plina v Republiki Sloveniji
za obdobje 30-dnevnega izjemno velikega povpraševanja po plinu v zadnjih 20
letih (Q) in letni odjem uporabnikov prenosnega sistema v Republiki Sloveniji v
preteklem letu (QT) ter z ugotovitvami seznani pristojni organ;
b)    
dobavitelj zaščitenim odjemalcem ugotovi predvideno letno porabo svojih
zaščitenih odjemalcev v letu poročanja (QZ);
c)    
pristojni organ izračuna korekcijski faktor kot razmerje (Q/QT)
in
d)    
dobavitelj zaščitenim odjemalcem izračuna potrebne 30-dnevne količine plina
(Q30) kot zmnožek predvidene letne porabe iz b) točke tega odstavka
in korekcijskega faktorja iz prejšnje točke (Q30 = (Q/QT)*Qz)
ter mora biti sposoben zagotoviti te potrebne 30-dnevne količine v 30
zaporednih dneh.
(4) Za primer 30-dnevnega obdobja ob motnji na posamezni
največji plinski infrastrukturi v povprečnih zimskih razmerah:
a)    
pristojni organ ugotovi povprečno temperaturo (Tpovp.) za
januar preteklega koledarskega leta in povprečno temperaturo za mesec januar v
zadnjih dvajsetih letih (Tpovp.20) ter z ugotovitvami seznani
dobavitelje zaščitenim odjemalcem;
b)    
dobavitelj zaščitenim odjemalcem ugotovi povprečno dnevno porabo svojih
zaščitenih odjemalcev v januarju preteklega koledarskega leta (Qn-1);
c)    
pristojni organ izračuna korekcijski faktor (Tn) pri
temperaturi 20 °C kot razmerje (Tn – Tpovp.20)/(Tn
– Tpovp.) in
d)    
dobavitelj zaščitenim odjemalcem izračuna potrebno povprečno dnevno
količino plina (Qn) kot zmnožek povprečne dnevne porabe iz b) točke
tega odstavka in korekcijskega faktorja iz prejšnje točke ter mora biti
sposoben zagotavljati te potrebne povprečne dnevne količine 30 zaporednih dni.
(5) Dobavitelj zaščitenim odjemalcem mora za količine, določene
v skladu z drugim, tretjim in četrtim odstavkom tega člena, zakupiti tudi
zadostne zmogljivosti za prenos teh količin plina na vstopni točki oziroma
izkazati, da lahko pridobi potrebne zmogljivosti (npr. s članstvom na ustrezni
platformi).
(6) Dobavitelj zaščitenim odjemalcem lahko izpolni obveznosti
iz tega člena tudi tako, da izpolnjevanje teh obveznosti zanj izvede drug
dobavitelj plina (v nadaljnjem besedilu: dobavitelj).
2. Poročanje
5. člen
(poročanje količin in števila odjemalcev)
(1) Operaterji prenosnega in distribucijskih sistemov vsako
leto do konca marca sporočijo pristojnemu organu število zaščitenih odjemalcev
plina, priključenih na njihova omrežja na zadnji dan preteklega leta, in
njihovo letno porabo v preteklem letu, razvrščeno po dobaviteljih na isti dan.
(2) Distributer toplote vsako leto do konca marca sporoči
pristojnemu organu porabo plina v preteklem letu za oskrbo s toploto, ločeno za
gospodinjske odjemalce in osnovne socialne službe, ki so določene v 168. členu
EZ-1.
6. člen
(poročanje o zagotavljanju standarda oskrbe)
(1) Dobavitelj zaščitenim odjemalcem pripravi poročilo o
zagotavljanju standarda oskrbe, ki vsebuje:
a)    
izračunane potrebne količine plina iz d) točk drugega, tretjega in
četrtega odstavka 4. člena tega akta, za zaščitene odjemalce, ki jim dobavlja
plin 1. avgusta tekočega leta;
b)    
opis ukrepov in predviden način izvajanja ukrepov za zagotavljanje teh
količin oziroma izpolnjevanja standarda oskrbe in navedbo morebitnih omejitev
pri zakupu zadostnih zmogljivosti in
c)    
dokazila o zmožnosti izpolnjevanja predvidenih ukrepov za izpolnjevanje
standarda oskrbe.
(2) Dobavitelj zaščitenim odjemalcem posreduje poročilo iz
prejšnjega odstavka pristojnemu organu vsako leto do konca avgusta za naslednje
enoletno obdobje, ki se začne s 1. oktobrom istega leta. Za izračun potrebnih
količin iz d) točk drugega, tretjega in četrtega odstavka 4. člena tega akta
uporabi obrazce, ki jih objavi pristojni organ na svoji spletni strani do konca
julija istega leta. Na zahtevo pristojnega organa mora v roku 14 dni od prejema
zahteve svoje poročilo ustrezno spremeniti oziroma dopolniti.
(3) Poročilo iz prvega odstavka tega člena lahko v imenu
dobavitelja zaščitenim odjemalcem na podlagi dogovora pripravi tudi drug
dobavitelj. V tem primeru mora dobavitelj, ki poroča, v poročilu navesti:
a)    
za katere dobavitelje zaščitenim odjemalcem poroča;
b)    
število zaščitenih odjemalcev posameznega dobavitelja zaščitenim
odjemalcem ob koncu preteklega leta in
c)    
količine plina, ki pripadajo posameznemu dobavitelju zaščitenim
odjemalcem, za vsakega od treh primerov standarda oskrbe.
(4) Če se med obdobjem, na katerega se nanaša poročilo, zgodi
sprememba, zaradi katere se predvidene letne količine, ki jih porabijo
zaščiteni odjemalci v tekočem letu, spremenijo za vsaj 10 %, dobavitelj
zaščitenim odjemalcem najpozneje v roku 10 dni od nastopa opisanih sprememb
pristojnemu organu posreduje ustrezno spremenjeno oziroma dopolnjeno poročilo.
7. člen
(objava pristojnega organa)
(1) Pristojni organ letno do konca oktobra na svoji spletni
strani objavi skupne količine plina iz d) točk drugega, tretjega in četrtega
odstavka 4. člena tega akta in morebitne omejitve glede prenosnih zmogljivosti,
če bi te ovirale dobavitelje zaščitenim odjemalcem, da zagotovijo oskrbo
zaščitenih odjemalcev.
(2) Pristojni organ na svoji spletni strani objavi, s
katerimi pristojnimi organi sosednjih držav članic EU je sodeloval pri
izvajanju šestega odstavka 8. člena Uredbe 2017/1938/EU.
IV. OBVEZNOSTI PODJETIJ PLINSKEGA GOSPODARSTVA IN PREVENTIVNI
UKREPI
8. člen
(obveznosti)
(1) Operaterji prenosnega in distribucijskih sistemov morajo
zagotavljati ustrezne zmogljivosti na meji med sosednjimi prenosnimi in
distribucijskimi sistemi za zagotavljanje prenosa za zanesljivost oskrbe s
plinom ter sodelovati z operaterji teh sistemov pri izmenjavi podatkov in
usklajenem delovanju tudi v primeru ogrožene zanesljivosti oskrbe s plinom.
(2) Podjetja plinskega gospodarstva morajo ukrepe za
zagotavljanje zanesljivosti oskrbe s plinom izvajati pregledno in
nediskriminativno, tako da ne kršijo pravil notranjega trga s plinom in hkrati
upoštevajo tržno vrednost oskrbe.
(3) V običajnih razmerah in v primerih, določenih s
standardom oskrbe, mora dobavitelj zaščitenim odjemalcem v celoti zagotavljati
zadostne količine plina za oskrbo svojih zaščitenih odjemalcev, prav tako tudi
v primerih, če se spremenijo predvidene letne količine, ki jih porabijo
zaščiteni odjemalci v tekočem letu.
(4) Potrebne podatke o porabi plina zaščitenih odjemalcev
(npr. vrednosti Q7n-1 in Qn-1) dobavitelj pridobi od
operaterjev sistemov, na katere so ti priključeni, oziroma od distributerjev
toplote.
9. člen
(preventivni ukrepi)
(1) Dobavitelj zaščitenim odjemalcem mora zagotoviti ustrezno
razprišitev portfelja svojih dobavnih virov plina. Del potrebne energije za
oskrbo zaščitenih odjemalcev lahko dobavitelj zaščitenim odjemalcem zagotovi z
alternativnimi viri energije in z ukrepi na strani povpraševanja.
(2) Dobavitelj zaščitenim odjemalcem, ki uvaža plin v
Republiko Slovenijo, mora zagotoviti ustrezno razpršitev portfelja svojih
dobavnih virov tako, da je sposoben uvoziti v Republiko Slovenijo količine
plina, ki so namenjene oskrbi njegovih zaščitenih odjemalcev ali zaščitenih
odjemalcev drugega dobavitelja zaščitenim odjemalcem, za katerega izvaja obveznosti
po šestem odstavku 4. člena tega akta.
(3) Dobavitelj zaščitenim odjemalcem iz prejšnjega odstavka
mora z ustrezno razpršitvijo svojih dobavnih virov zagotoviti zadostne količine
plina za oskrbo zaščitenih odjemalcev tudi v primerih, ko pride do prekinitve
dobav čez mejno povezovalno točko Ceršak.
(4) Dobavitelj zaščitenim odjemalcem lahko za zagotovitev
zanesljive oskrbe namesto plina omogoči odjemalcem uporabo drugih
(alternativnih) virov energije. Poleg tega lahko uporabi tudi ukrepe na strani
povpraševanja, kot so povečanje energetske učinkovitosti, prehod na druge
energetske vire ali drugi ukrepi, ki zmanjšujejo potrebne količine plina. V
obeh primerih se zmanjšanje odšteje od potrebnih količin, ki jih mora
zagotoviti dobavitelj zaščitenim odjemalcem za izpolnjevanje standarda oskrbe.
(5) Dobavitelj zaščitenim odjemalcem o izpolnjevanju
obveznosti iz tega člena letno poroča v okviru načina izpolnjevanja standarda
oskrbe v skladu z b) točko prvega odstavka 6. člena tega akta.
V. KONČNi DOLOČBi
10. člen
(prenehanje uporabe predpisa)
Z dnem uveljavitve tega akta preneha veljati Akt o
preventivnem načrtu ukrepov pri oskrbi z zemeljskim plinom (Uradni list RS, št.
2/15, 9/17 in 41/18).
11. člen
(začetek veljavnosti)
Ta akt začne veljati naslednji dan po objavi v Uradnem listu
Republike Slovenije.
Št. 132-12/2019-07/210
Maribor, dne 10. junija 2020
EVA 2020-2430-0010
Predsednica sveta
Agencije za energijo
Ivana Nedižavec Korada

Priloga
1: Načrt preventivnih ukrepov v skladu s Prilogo VI Uredbe 2017/1938/EU
Priloga
2: Regionalna razsežnost