I. UVODNE DOLOČBE
1. člen
(vsebina)
Ta uredba določa način izvajanja finančne podpore strukturam
in dejavnostim Slovencev zunaj Republike Slovenije ter posameznikom, ustanovam,
društvom, organizacijam in poslovnim subjektom, ki v Republiki Sloveniji
delujejo na področju povezovanja in sodelovanja s Slovenci v zamejstvu in po
svetu.
2. člen
(pomen izrazov)
Izrazi, uporabljeni v tej uredbi, pomenijo: 
1.     
"prosilec" je fizična ali pravna oseba, ki na podlagi
objavljenega javnega razpisa posreduje uradu vlogo za dodelitev finančne
podpore; 
2.     
"prejemnik" je prosilec, ki se mu z odločbo predstojnika Urada
Vlade Republike Slovenije za Slovence v zamejstvu in po svetu (v nadaljnjem
besedilu: urad) dodeli finančna podpora; 
3.     
"projekt" je ekonomsko neodvisen niz medsebojno povezanih
aktivnosti, ki predstavljajo zaokroženo celoto in pri katerih se za doseganje
ciljev projekta uporabljajo različni viri (finančni, človeški itd.). Projekt je
začasnega značaja in njegov cilj je doseganje enkratnega rezultata. Začasen
značaj pomeni, da ima vsak projekt omejeno časovno dobo, trajanje je določeno z
datumom začetka in konca, enkraten rezultat pa pomeni, da ga je zaradi njegovih
posebnosti mogoče razlikovati od podobnih projektov ter od običajnih rednih
nalog oziroma aktivnosti; 
4.     
"programi" so redne naloge in aktivnosti, ki jih prosilec
opravlja vsako leto in so njegova trajna dejavnost; 
5.     
"krovne organizacije" so tiste reprezentativne organizacije
narodnih skupnosti, ki povezujejo registrirane organizacije in društva
slovenske skupnosti in delujejo vsaj deset let na celotnem tradicionalnem
ozemlju poselitve.
3. člen
(program izvajanja finančne podpore)
(1) Za izvajanje finančne podpore je pristojen urad. Urad
pripravi letni ali večletni program izvajanja finančne podpore. 
(2) Finančna podpora je po tej uredbi namenjena ukrepom za
spodbujanje in ohranjanje struktur ter dejavnosti in razvoja slovenske
identitete zunaj Republike Slovenije.
4. člen
(posvetovalna telesa)
Svet Vlade Republike Slovenije za Slovence v zamejstvu in
Svet Vlade Republike Slovenije za Slovence po svetu lahko pri pripravi letnega
ali večletnega programa izvajanja finančne podpore sodelujeta s predlogi.
5. člen
(način pridobitve sredstev)
(1) Urad razdeljuje sredstva po tej uredbi na podlagi javnih
razpisov.
(2) Ne glede na prejšnji odstavek lahko predstojnik urada
izjemoma z odločbo brez javnega razpisa dodeli sredstva, če se program ali
projekt financira iz intervencijskih sredstev urada in če je to neogibno nujno
zaradi kratkega časa, ki je na razpolago za odločitev o financiranju.
(3) Ne glede na prvi odstavek tega člena lahko predstojnik
urada izjemoma z odločbo brez javnega razpisa dodeli sredstva, če gre za
projekt, ki je izjemnega pomena za Slovence izven Republike Slovenije in je
ugotovljeno, da lahko projekt izvede samo ena organizacija ali pripadnik
slovenske skupnosti izven Republike Slovenije.
(4) Višina sredstev iz drugega in tretjega odstavka tega
člena se določi z letnim ali večletnim programom izvajanja finančne podpore in
znaša za obe vrsti izjem skupaj največ deset odstotkov sredstev, ki so za
posamezno proračunsko leto z državnim proračunom namenjena podpori avtohtoni
slovenski narodni skupnosti v zamejstvu in podpori Slovencem po svetu.
(5) Sredstva se po tej uredbi lahko pridobijo na podlagi
vlog, ki jih prosilci vložijo na podlagi objavljenega javnega razpisa, ali vlog
za dodelitev sredstev v skladu z drugim in tretjim odstavkom tega člena.
(6) Sofinanciranje se praviloma izvaja za aktivnosti, ki so
bile ali bodo izvedene v tekočem proračunskem letu.
6. člen
(razpisno področje)
(1) Vrste programov ali projektov, ki se razpisujejo, se
določijo z opredelitvijo dveh področij, v kateri spadajo ti programi ali
projekti (v nadaljnjem besedilu: razpisno področje): 
-       
razpisno področje A: finančna podpora avtohtoni slovenski narodni
skupnosti v zamejstvu; 
-       
razpisno področje B: finančna podpora Slovencem po svetu. 
(2) Urad lahko v tekočem letu na posameznem razpisnem
področju objavi več javnih razpisov ali skupni javni razpis za obe razpisni
področji.
II. POSTOPEK IZBIRE PROGRAMOV IN PROJEKTOV
7. člen
(potek postopka)
Postopek izbire programov in projektov na podlagi javnega
razpisa se izvede po naslednjem zaporedju: 
1.     
uvedba postopka: 
- 
sprejetje sklepa o uvedbi postopka, 
- 
objava javnega razpisa, 
- 
priprava razpisne dokumentacije; 
2.     
priprava vlog za obravnavo: 
- 
prispetje in evidentiranje vlog, prispelih na javni razpis, 
- 
odpiranje vlog, prispelih na javni razpis, 
- 
pošiljanje pozivov za dopolnitev nepopolnih vlog, prispelih na javni
razpis; 
3.     
izdaja sklepov o zavržbi nepopolnih in nepravočasnih vlog; 
4.     
ocenjevanje vlog in oblikovanje končnega predloga strokovne komisije; 
5.     
izdaja odločb.
8. člen
(sprejetje sklepa)
(1) Predstojnik urada sprejme sklep o začetku postopka za
izvedbo javnega razpisa. Predstojnik urada v sklepu opredeli: 
-       
področje in cilje razpisa; 
-       
pogoje in merila razpisa ter njihovo uporabo; 
-       
datum objave razpisa. 
(2) Predstojnik urada lahko v sklepu opredeli okvirno višino
sredstev za posamezno državo ali širše geografsko območje znotraj posameznega
razpisnega področja.
9. člen
(objava javnega razpisa)
(1) Javni razpis se objavi v Uradnem listu Republike
Slovenije in na spletnih straneh urada. Urad lahko o javnem razpisu obvesti
medije, diplomatska predstavništva in konzulate Republike Slovenije v tujini. 
(2) Dokumentacija javnega razpisa je med razpisom dosegljiva
vsem zainteresiranim na spletni strani urada, sedežu urada in na diplomatskih
predstavništvih in konzulatih Republike Slovenije v tujini. 
(3) Javni razpis vsebuje: 
-       
ime in sedež urada; 
-       
pravno podlago za izvedbo javnega razpisa; 
-       
predmet javnega razpisa; 
-       
navedbo pogojev za kandidiranje na javnem razpisu in meril, s pomočjo
katerih se med tistimi, ki izpolnjujejo pogoje, izberejo prejemniki sredstev,
ter način uporabe in pomen posameznih meril; 
-       
okvirno višino sredstev, ki so na razpolago; 
-       
način določanja višine sredstev, ki ga prejme posamezen prejemnik; 
-       
navedbo časa in kraja, ko se lahko dvigne razpisna dokumentacija; 
-       
rok, do katerega morajo biti oddane oziroma dostavljene vloge za
dodelitev sredstev; 
-       
rok, v katerem bodo prosilci obveščeni o izidu javnega razpisa; 
-       
določitev obdobja, v katerem morajo biti porabljena dodeljena sredstva; 
-       
vzorec pogodbe. 
(4) Javni razpis lahko vsebuje tudi druge sestavine, potrebne
za odločanje pri dodeljevanju sredstev.
10. člen
(sprejemanje in evidentiranje vlog za razpisno področje A)
(1) V vsakokratnem besedilu javnega razpisa za razpisno
področje A se določi, kje se sprejemajo vloge iz posamezne države. 
(2) Vloge iz prejšnjega odstavka se sprejemajo v tajništvu
urada ali na sedežih krovnih organizacij avtohtonih slovenskih narodnih
skupnosti v zamejstvu. Krovne organizacije narodne skupnosti, pri katerih se ob
posameznem javnem razpisu zbirajo vloge, se določijo v besedilu javnega razpisa.
(3) Vloge iz tega člena sprejemajo uradne in pooblaščene
osebe, ki jih določi predstojnik urada. Uradna ali pooblaščena oseba na vsaki
vlogi jasno označi datum prejema in zaporedno številko. Na enak način
evidentira tudi vsako dopolnitev oziroma spremembo vloge. 
(4) Krovne organizacije narodne skupnosti, pri katerih se ob
posameznem razpisu zbirajo vloge, ob oddaji vloge vlagatelju izdajo potrdilo.
11. člen
(sprejemanje in evidentiranje vlog za razpisno področje B)
(1) Vloge za razpisno področje B se sprejemajo v tajništvu
urada. 
(2) Uradna oseba, ki sprejema vloge, prispele na javni
razpis, na vsaki vlogi jasno označi datum prejema in zaporedno številko. Na
enak način evidentira tudi vsako dopolnitev oziroma spremembo vloge.
12. člen
(odpiranje vlog, prispelih na javni razpis)
(1) Vloge, prispele na javni razpis, odpre komisija za
odpiranje vlog, ki jo imenuje predstojnik urada za vsako razpisno področje
oziroma za države znotraj razpisnih področij. 
(2) Komisijo za odpiranje vlog sestavljajo predsednik in
najmanj dva člana. 
(3) Vloge se odpirajo v roku, določenem v razpisu. 
(4) Odpiranje vlog ni javno. 
(5) Vloge se odpirajo po vrstnem redu prispetja. 
(6) Komisija o postopku odpiranja vlog sestavi zapisnik, v
katerega vpiše zlasti naslednje podatke: 
-       
kraj in čas odpiranja vlog; 
-       
imena navzočih članov komisije; 
-       
imena prosilcev in seznam vlog, iz katerega je razvidno, ali je vloga
popolna in pravočasna, oziroma navedbo o pomanjkljivostih, če je vloga
nepopolna. 
(7) Predsednik komisije za odpiranje vlog v roku osmih dni od
odpiranja vlog pisno pozove tiste prosilce, katerih vloge niso popolne, da jih
dopolnijo. Vloge morajo biti dopolnjene v roku osmih dni od prejema pisnega
poziva. 
(8) Komisije za odpiranje vlog s področja A pripravijo
vsebinski povzetek vlog in pridobijo usklajeno mnenje krovnih organizacij o
vlogah prosilcev ter vse skupaj posredujejo strokovni razpisni komisiji urada.
Krovne organizacije pri oblikovanju mnenja upoštevajo merila navedena v
razpisu, navodilo urada in dolgoročni načrt dejavnosti manjšinske skupnosti. Za
vloge prosilcev iz Republike Slovenije komisiji ni treba pridobiti mnenja
krovnih organizacij.
13. člen
(sklep o zavržbi)
(1) Na podlagi ugotovitev iz zapisnika o odpiranju vlog se
prepozne vloge in vloge, ki niso dopolnjene v roku iz sedmega odstavka
prejšnjega člena, zavržejo. 
(2) Vloga je pravočasna, če je prispela na kraj in v roku, ki
je določen v besedilu javnega razpisa. 
(3) Vloga je popolna, če vsebuje vse obvezne sestavine, ki
jih določa besedilo javnega razpisa.
14. člen
(strokovna razpisna komisija urada)
(1) Predstojnik urada imenuje za posamezno razpisno področje
strokovno razpisno komisijo, ki jo v skladu z zakonom o odnosih Republike
Slovenije s Slovenci zunaj njenih meja (Uradni list RS, št. 43/06) sestavljajo
predstavniki urada, pristojnih ministrstev in vladnih služb. 
(2) Strokovno razpisno komisijo sestavljajo predsednik
komisije in najmanj dva člana.
14.a člen
(prepoved interesne povezanosti članov komisij)
(1) Predsednik in člani strokovne razpisne komisije ter
komisije za odpiranje vlog ne smejo biti s prosilci interesno povezani v smislu
poslovne povezanosti, sorodstvenega razmerja (v ravni ali stranski vrsti do
vštetega četrtega kolena), zakonske zveze ali svaštva do vštetega drugega kolena,
čeprav je zakonska zveza že prenehala, ali zunajzakonske skupnosti.
(2) Drugi elementi interesne povezanosti članov komisij, ki
so javni uslužbenci, se presojajo v skladu s kodeksom, ki ureja ravnanje javnih
uslužbencev.
15. člen
(presoja vlog)
(1) Strokovna razpisna komisija obravnava vse pravočasne in
popolne vloge z vidika izpolnjevanja pogojev, določenih z Zakonom o odnosih
Republike Slovenije s Slovenci zunaj njenih meja (Uradni list RS, št. 43/06; v
nadaljnjem besedilu: zakon). 
(2) Strokovna razpisna komisija ovrednoti programe in
projekte na podlagi meril iz 53. člena zakona ter o tem pripravi zapisnik in
izdela končni predlog finančne podpore. 
(3) Kadar vloga vsebuje več projektov, lahko strokovna
razpisna komisija obravnava vse predložene projekte kot eno celoto. Vse
projekte iz posamezne vloge lahko strokovna razpisna komisija oceni z eno
skupno oceno in ovrednoti z enim skupnim zneskom. 
(4) Vsebina programa se ne more prijaviti v okviru projekta.
16. člen
(izdaja odločbe)
(1) Na podlagi predloga strokovne razpisne komisije izda
predstojnik urada odločbe o finančni podpori programom in projektom. 
(2) Predstojnik urada lahko odloči drugače, kot je predlagala
strokovna razpisna komisija, vendar mora takšno odločitev pisno obrazložiti.
III. SKLEPANJE POGODB
17. člen
(sklenitev pogodbe)
(1) Urad prejemniku sredstev posreduje odločbo o izbiri in ga
hkrati pozove, da potrdi izvedbo programa ali projekta z dodeljenimi sredstvi. 
(2) Urad na podlagi prejemnikovega odgovora posreduje
prejemniku pogodbo in ga pozove k podpisu. 
(3) Če se prejemnik po prejemu poziva iz drugega odstavka
tega člena ne odzove, se šteje, da je umaknil vlogo za pridobitev sredstev.
18. člen
(vsebina pogodbe)
(1) Pogodba vsebuje: 
1.     
ime in naslov urada in prejemnika sredstev; 
2.     
namen, za katerega so sredstva dodeljena; 
3.     
višino dodeljenih sredstev; 
4.     
časovni načrt porabe sredstev; 
5.     
način nadzora nad namensko porabo sredstev, na primer: 
- 
možnost, da urad kadarkoli preverja namensko porabo sredstev; 
- 
poročila o poteku in rezultatih porabljenih sredstev v fazi izvajanja
projekta ali programa oziroma najmanj zaključno poročilo; 
- 
dokazila o porabi sredstev; 
- 
dolžnost urada, da spremlja in nadzira izvajanje pogodbe ter namensko
porabo proračunskih sredstev; 
- 
določba, da mora prejemnik ob nenamenski porabi sredstev sredstva vrniti
v proračun skupaj z zakonitimi zamudnimi obrestmi; 
- 
določba, da mora prejemnik obrazložiti in utemeljiti podaljšanje roka
porabe sredstev glede na predvideni časovni načrt, ker v nasprotnem primeru
izgubi pravico do nadaljnje porabe sredstev; 
- 
obveznost navajanja urada kot financerja; 
- 
določba, da mora prejemnik v pogodbeno določenem roku obveščati urad o
spremembah, ki lahko vplivajo na izpolnitev pogodbenih obveznosti; 
- 
datum podpisa, podpis in če je izvajalec domača pravna oseba, tudi žig; 
6.     
navedbo skrbnika pogodbe za vsako pogodbeno stranko. 
(2) Pogodba lahko vsebuje tudi druge sestavine ali navedbe.
IV. OPRAVLJANJE NADZORA NAD POGODBAMI
19. člen
(opravljanje nadzora)
(1) Nadzor nad porabo sredstev prejemnikov opravlja urad na
podlagi predloženih pisnih poročil in dokazil o porabi sredstev, ki jih morajo
prejemniki predložiti uradu, kot je določeno z odločbo oziroma pogodbo o
finančni podpori. 
(2) Prosilcu, pri katerem se ugotovi, da je v vlogi navajal
neresnične podatke, se sredstva ne dodelijo. Prav tako tak prosilec ne more
pridobiti sredstev po tej uredbi tudi v naslednjem proračunskem letu. 
(3) Prejemnik, ki je neupravičeno pridobil ali nenamensko
uporabil sredstva, jih mora vrniti skupaj s pripadajočimi zakonitimi zamudnimi
obrestmi, od dneva nakazila prejemniku do dneva vračila. 
(4) Prejemnik iz prejšnjega odstavka ne more pridobiti
sredstev po tej uredbi v obdobju enega leta od vračila sredstev.
20. člen
(poročanje)
(1) Prejemnik mora uradu predložiti
zaključno poročilo o poteku in rezultatih izvedbe projektov oziroma
programov v rokih, določenih s pogodbo. 
(2) S pogodbo je lahko določena tudi obveznost delnega
poročanja. V primeru dvoma lahko urad zahteva dodatna pojasnila oziroma
dokazila, ki so povezana s predmetom pogodbe.
21. člen
(hranjenje dokumentacije)
Urad mora hraniti dokumentacijo o postopku dodelitve sredstev
v skladu s pravili o hranjenju dokumentarnega gradiva.

Uredba o izvajanju finančne podpore za
ohranjanje in razvijanje slovenske identitete zunaj Republike Slovenije (Uradni
list RS, št. 139/06) vsebuje naslednjo končno določbo:
»V. KONČNA DOLOČBA
22. člen
(uveljavitev)
Ta uredba začne veljati naslednji dan po objavi v Uradnem
listu Republike Slovenije.«.

Uredba o dopolnitvi Uredbe o izvajanju
finančne podpore za ohranjanje in razvijanje slovenske identitete zunaj
Republike Slovenije (Uradni list RS, št. 32/16) vsebuje naslednjo končno določbo:
»KONČNA DOLOČBA
2. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembi Uredbe o izvajanju finančne
podpore za ohranjanje in razvijanje slovenske identitete zunaj Republike
Slovenije (Uradni list RS, št. 63/17) vsebuje naslednjo končno določbo:
»KONČNA ODLOČBA
2. člen
Ta uredba začne veljati naslednji dan po objavi v Uradnem listu
Republike Slovenije.«.

Uredba o spremembi Uredbe o izvajanju finančne
podpore za ohranjanje in razvijanje slovenske identitete zunaj Republike
Slovenije (Uradni list RS, št. 114/21) vsebuje naslednjo končno določbo:
»KONČNA DOLOČBA
2. člen
Ta uredba začne veljati naslednji dan po objavi v Uradnem
listu Republike Slovenije.«.