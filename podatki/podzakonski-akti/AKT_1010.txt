1. člen
(vsebina)
Ta splošni akt vsebuje načrt uporabe radijskih frekvenc, s
katerim Agencija za komunikacijska omrežja in storitve Republike Slovenije (v
nadaljnjem besedilu: Agencija) podrobneje opredeli namen uporabe in način
dodelitve radijskih frekvenc znotraj radiofrekvenčnih pasov, ki so za posamezne
radiokomunikacijske storitve predvideni z Uredbo o načrtu razporeditve radiofrekvenčnih
pasov (Uradni list RS, št. 69/13, 1/17; v nadaljnjem besedilu: uredba), in
določi tehnične parametre za uporabo radijskih frekvenc.
Ta splošni akt se izda ob upoštevanju postopka informiranja v
skladu z Direktivo (EU) 2015/1535 Evropskega parlamenta in Sveta z dne
9. septembra 2015 o določitvi postopka za zbiranje informacij na področju
tehničnih predpisov in pravil za storitve informacijske družbe (UL L št. 241 z
dne 17. 9. 2015, str. 1–15) (TRIS št. 2017/107/SI).
2. člen
(opredelitev pojmov)
(1) V tem splošnem aktu uporabljeni pojmi imajo
naslednji pomen:
1.     
Državna uporaba je uporaba radijskih frekvenc v skladu z drugim
odstavkom 31. člena Zakona o elektronskih komunikacijah – ZEKom-1 (Uradni list.
RS, št. 109/12, 110/13, 40/14 – ZIN-B, 54/14 – odl. US, 81/15, 40/17, v
nadaljnjem besedilu: zakon) izključno za potrebe varnosti in obrambe države ter
varstva pred naravnimi in drugimi nesrečami v skladu z Uredbo o upravljanju
radijskih frekvenc za državne potrebe (Uradni list RS, št. 61/05).
2.     
Državna souporaba je uporaba radijskih frekvenc v skladu z drugim
odstavkom 31. člena zakona za potrebe varnosti in obrambe države ter
varstva pred naravnimi in drugimi nesrečami v skladu z Uredbo o upravljanju
radijskih frekvenc za državne potrebe pod pogojem, da njihova uporaba ne vpliva
na uporabo radijskih frekvenc, ki jih je agencija dodelila z odločbo o
dodelitvi radijskih frekvenc.
(2) Drugi pojmi, uporabljeni v tem splošnem aktu, imajo
enak pomen, kot je to določeno v zakonu in uredbi.
3. člen
(načrt uporabe radijskih frekvenc)
Ta splošni akt sestavljajo:
-       
besedilo členov;
-       
tabeli uporabe radijskih frekvenc (Priloga A: A1 in A2),
-       
uporabljene kratice (Priloga B),
-       
uporabljeni dokumenti in posebni tehnični pogoji (Priloga C).
4. člen
(tabeli uporabe radijskih frekvenc)
Prilogo A sestavljata dve tabeli (A1 in A2).
V Prilogi A1 (Osnovna tabela) je določena uporaba radijskih frekvenc
za aplikacije, ki so v neposredni povezavi z radiokomunikacijskim storitvami iz
uredbe.
(1) Prvi stolpec tabele (1) določa radiofrekvenčne
podpasove radijskih frekvenc od 8,3 kHz do 3000 GHz.
(2) V drugem stolpcu tabele (2) so vključene
radiokomunikacijske storitve v skladu z dokumenti Evropske unije (npr.
2007/344/EC ali novejše) kot so določene v uredbi; v primeru neskladja veljajo določbe
uredbe.
(3) V tretjem stolpcu tabele (3) so z izrazoma »državna
uporaba« in »državna souporaba« označene radijske frekvence, ki so določene za
potrebe varnosti in obrambe države ter varstva pred naravnimi in drugimi
nesrečami. Radiokomunikacijske storitve morajo ustrezati splošnim zahtevam iz
drugega in posebnim pogojem iz petega stolpca. Podrobnejšo razdelitev storitev
se uredi v skladu s tretjim odstavkom 31. člena zakona.
(4) V četrtem stolpcu tabele (4) so določene aplikacije,
ki so dovoljene v posameznem frekvenčnem pasu. Opis sestavljajo:
-       
vrsta aplikacije, ki je določena v dokumentu Evropske unije (npr.
2007/344/EC ali novejše);
-       
frekvenčni pas;
-       
dupleksni razmak in/ali širina radiofrekvenčnega kanala (če je potrebno
določiti);
-       
oznaka dokumenta ali posebnega tehničnega pogoja iz Priloge C, ki
podrobneje opredeljuje pogoje uporabe;
-       
dodatni parametri, ki niso določeni v naštetih dokumentih;
-       
standardi, ki za radijsko opremo zagotavljajo skladnost glede na zakon,
ki določa tehnične zahteve za ugotavljanje skladnosti (harmonizirani evropski
standardi – SIST EN). Pri aplikacijah, kjer je uporaba radijskih frekvenc
dovoljena na podlagi splošne odobritve (31. člen zakona), mora radijska oprema
izpolnjevati poleg ostalih zahtev tudi vse zahteve v navedenih standardih.
(5) V petem stolpcu tabele (5) so navedeni način
dodelitve radijskih frekvenc, status in način izračuna števila točk za plačilo
za uporabo radijskih frekvenc.
-       
način dodelitve radijskih frekvenc je določen z oznako dokumenta (vloge)
iz Priloge C.1.2.;
-       
glede na način dodelitve je določena primarna (P) ali sekundarna (S)
uporaba. Sekundarna uporaba pomeni uporabo frekvenc na način, da ne moti
ostalih storitev v frekvenčnem pasu.in ne zahteva zaščite pred njimi;
-       
način izračuna števila točk za plačilo za uporabo radijskih frekvenc je
naveden kot oznaka izračuna iz Priloge C.1.3. v skladu z določbami splošnega
akta iz 60. člena zakona, ki določa način izračuna plačil za uporabo radijskih
frekvenc; v primeru neskladja se upoštevajo določbe splošnega akta iz 60. člena
zakona.
(6) Šesti stolpec tabele (6) določa, kjer je potrebno,
spremembe in/ali spremembe in/ali zahteve za spremembe uporabe v prehodnem
obdobju.
V Prilogi A2 je podrobneje določena uporaba radijskih
frekvenc za aplikacije, ki niso v povezavi z radiokomunikacijskimi storitvami
določenimi v uredbi.
Oznaka posamezne podtabele je naziv aplikacije v obliki, kot
so določene v dokumentih Evropske unije (npr. 2007/344/EC ali novejše)
(1) Prvi stolpec posamezne tabele (1) določa
radiofrekvenčne podpasove radijskih frekvenc od 8,3 kHz do 3000 GHz.
(2) V drugem stolpcu tabele (4) so določene aplikacije, ki so
dovoljene v posameznem frekvenčnem pasu. Opis sestavljajo:
-       
vrsta aplikacije, ki je določena v dokumentu Evropske unije (npr.
2007/344/EC ali novejše);
-       
frekvenčni pas;
-       
oznaka dokumenta ali posebnega tehničnega pogoja iz Priloge C, ki
podrobneje opredeljuje pogoje uporabe;
-       
dodatni parametri, ki niso določeni v naštetih dokumentih;
-       
standardi, ki za radijsko opremo zagotavljajo skladnost glede na zakon,
ki določa tehnične zahteve za ugotavljanje skladnosti (harmonizirani evropski
standardi – SIST EN). Pri aplikacijah, kjer je uporaba radijskih frekvenc
dovoljena na podlagi splošne odobritve (31. člen zakona), mora radijska oprema
izpolnjevati poleg ostalih zahtev tudi vse zahteve v navedenih standardih.
(3) V tretjem stolpcu tabele (5) so navedeni način
dodelitve radijskih frekvenc, status in način izračuna števila točk za plačilo
za uporabo radijskih frekvenc:
-       
način dodelitve radijskih frekvenc je določen z oznako dokumenta (vloge)
iz Priloge C.1.2.,
-       
status določa, ali je za posamezno aplikacijo določena primarna ali
sekundarna uporaba v skladu z ITU RR,
-       
način izračuna števila točk za plačilo za uporabo radijskih frekvenc je
naveden kot oznaka izračuna iz Priloge C.1.3. v skladu z določbami splošnega
akta iz 60. člena zakona, ki določa način izračuna plačil za uporabo radijskih
frekvenc; v primeru neskladja se upoštevajo določbe splošnega akta iz 60. člena
zakona.
(5) Četrti stolpec tabele (6) določa, kjer je potrebno,
spremembe in/ali spremembe in/ali zahteve za spremembe uporabe v prehodnem
obdobju.
5. člen
(implementacija dokumentov Evropske konference uprav za
pošto in telekomunikacije)
V tabelah C.5 so navedeni dokumenti Evropske konference uprav
za pošto in telekomunikacije (CEPT), ki so sestavni del tega splošnega akta.
Tabele sestavljajo:
-       
oznaka dokumenta;
-       
naslov;
-       
status dokumenta v skladu s pravili CEPT.
6. člen
(uporaba radijskih frekvenc)
Tehnične rešitve za uporabo radijskih frekvenc (drugi
odstavek 27. člena zakona) morajo biti v skladu z zakonom, ki določa
tehnične zahteve za ugotavljanje skladnosti.
7. člen
(dopuščena drugačna uporaba radijskih frekvenc)
Odločbo o dodelitvi radijskih frekvenc, namenjenih za potrebe
meritev, atestiranje in drugih preizkusov radijske opreme lahko izda agencija
tudi za opremo, ki ne ustreza določbi iz 6. člena tega splošnega akta v skladu
z drugim odstavkom 53. člena zakona.
Odločbe Agencije morajo ustrezati načelom prava EU.
8. člen
(spremembe tega splošnega akta)
(1) Agencija lahko brez predhodnega javnega usklajevanja
v splošnem aktu spremeni naslednje podatke:
-       
navedbe standardov v prilogi A1;
-       
navedbe standardov v prilogi A2;
-       
spisek dokumentov v Prilogi C.1 (zakon in podzakonski akti).
(2) Agencija v treh mesecih po začetku veljavnosti tega
splošnega akta uskladi podatke v Sistemu obveščanja o frekvencah ERO (EFIS) kot
je določeno v dokumentih Evropske Unije (npr. 2007/344/EC ali novejše).
9. člen
(Splošni akt v angleškem jeziku)
Agencija objavi neuradni prevod in neuradno prečiščeno
besedilo tega splošnega akta na spletnih straneh agencije.

Priloga:
A) Tabela uporabe radijskih frekvenc (NTFA) 
Priloga:
B) Kratice 
Priloga:
C) Uporabljeni dokument

Splošni akt o načrtu uporabe radijskih
frekvenc - NURF-4 (Uradni list RS, št. 10/18) vsebuje naslednjo končno določbo:
»KONČNA DOLOČBA
10. člen
(začetek veljavnosti)
(1) Ta splošni akt začne veljati naslednji dan po objavi
v Uradnem listu Republike Slovenije.
(2) Z dnem uveljavitve tega splošnega akta se prenehajo
uporabljati določbe Splošnega akta o načrtu uporabe radijskih frekvenc (NURF-3)
(Uradni list RS, št. 91/13, 31/15, 42/15 – popr. in 18/16).«.

Splošni akt o spremembah in dopolnitvi
Splošnega akta o načrtu uporabe radijskih frekvenc - NURF-4a (Uradni list RS,
št. 46/19) določa:
»2. člen
Ta splošni akt je bil sprejet ob upoštevanju postopka
informiranja v skladu z Direktivo (EU) 2015/1535 Evropskega parlamenta in Sveta
z dne 9. septembra 2015 o določitvi
postopka za zbiranje informacij na področju tehničnih predpisov in pravil za
storitve informacijske družbe (TRIS št. 2019/30/SI).«;
ter vsebuje naslednjo končno določbo:
»KONČNA DOLOČBA
12. člen
(začetek veljavnosti)
Ta splošni akt začne veljati naslednji dan po objavi v
Uradnem listu Republike Slovenije.«.

Splošni
akt o spremembah in dopolnitvi Splošnega akta o načrtu uporabe radijskih
frekvenc - NURF-4b (Uradni list RS, št. 139/20) določa:
»2. člen
Ta splošni akt je bil sprejet ob upoštevanju postopka informiranja
v skladu z Direktivo (EU) 2015/1535 Evropskega parlamenta in Sveta z dne 9.
septembra 2015 o določitvi postopka za zbiranje informacij na področju
tehničnih predpisov in pravil za storitve informacijske družbe (TRIS št. 2020/238/SI).«;
ter
vsebuje naslednjo končno določbo:
»KONČNA DOLOČBA
23. člen
(začetek veljavnosti)
Ta splošni akt začne veljati naslednji dan po objavi v
Uradnem listu Republike Slovenije.«.

Splošni
akt o spremembah in dopolnitvah Splošnega akta o načrtu uporabe radijskih frekvenc
- NURF-4c (Uradni list RS, št. 189/21)
določa:
»2. člen
Ta splošni akt je bil sprejet ob upoštevanju postopka
informiranja v skladu z Direktivo (EU) 2015/1535 Evropskega parlamenta in Sveta
z dne 9. septembra 2015 o določitvi
postopka za zbiranje informacij na področju tehničnih predpisov in pravil za
storitve informacijske družbe (TRIS št. 2021/485/SI).«;
ter vsebuje naslednjo končno določbo:
»KONČNA DOLOČBA
11. člen
(začetek veljavnosti)
Ta splošni akt začne veljati naslednji dan po objavi v
Uradnem listu Republike Slovenije.«.