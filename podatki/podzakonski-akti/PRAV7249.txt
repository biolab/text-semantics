1. člen
(vsebina pravilnika)
S tem pravilnikom se določajo evidence, načini in pogoji
prepisovanja v zapisovalno opremo in voznikovo kartico vpisanih in shranjenih
podatkov, hranjenje tahografskih vložkov in izpisov, ki jih natisnejo kontrolne
naprave, ter zapisov, ki jih sestavi voznik v skladu z Uredbo Sveta (EGS)
3821/85 z dne 20. decembra 1985 o tahografu (nadzorni napravi) v cestnem
prometu (UL L št. 370 z dne 31. 12. 1985, str. 34), z vsemi spremembami (v
nadaljnjem besedilu: Uredba 3821/85/EGS).
2. člen
(evidence)
(1) Delodajalci evidentirajo delovni čas oseb, ki opravljajo
mobilne dejavnosti v cestnem prevozu, ter v ta namen vzpostavijo in vodijo
pisno evidenco delovnega časa (v nadaljnjem besedilu: evidenca). Podatki iz
evidence se hranijo na sedežu prevoznika najmanj dve leti po preteku obdobja,
na katerega se nanašajo. 
(2) Podatki za posamezno osebo, ki opravlja mobilno
dejavnost, se v evidenco vpisujejo sproti, nikakor pa ne kasneje kot 28 dni po
prejšnjem vpisu podatkov za isto osebo. 
(3) V evidenci se na obrazcu iz priloge, ki je sestavni del
tega pravilnika, vodijo ločeno za vsako osebo, ki opravlja mobilno dejavnost,
naslednji podatki: 
-       
osebno ime, EMŠO; 
-       
delovni čas, v katerem so zajeta časovna obdobja iz 2. točke prvega
odstavka 3. člena Zakona o delovnem času in obveznih počitkih mobilnih delavcev
ter o zapisovalni opremi v cestnih prevozih (Uradni list RS, št. 76/05; v
nadaljnjem besedilu: zakon); 
-       
nočno delo; 
-       
skupni delovni čas; 
-       
skupni tedenski delovni čas, iz katerega mora biti posebej razvidno, ali
je bilo najvišje povprečje delovnega tedna preseženo. 
(4) Vsak delodajalec pisno pozove osebo, ki opravlja mobilno
dejavnost, k predložitvi evidence delovnega časa, opravljenega pri drugem
delodajalcu. Vsaka oseba, ki opravlja mobilno dejavnost in je zaposlena pri več
delodajalcih, pridobi podatke o delovnem času pri vsakem izmed njih in jih v
pisni obliki posreduje ostalim delodajalcem. 
(5) Ne glede na določbo prejšnjega odstavka lahko delodajalci
zaradi lažjega in enostavnejšega poslovanja, s privolitvijo osebe, ki opravlja
mobilno dejavnost, vzpostavijo sistem medsebojne izmenjave podatkov o delovnem
času osebe, ki opravlja mobilno dejavnost.
3. člen
(prenos podatkov iz voznikove kartice in zapisovalne opreme
v podatkovno bazo prevoznika)
(1) Prvi prenos podatkov iz voznikove kartice in zapisovalne
opreme v podatkovno bazo prevoznika se opravi najpozneje 28 dni po prvi uporabi
voznikove kartice in zapisovalne opreme iz Priloge IB Uredbe 3821/85/EGS (v
nadaljnjem besedilu: digitalni tahograf). 
(2) Časovni presledek med dvema prenosoma elektronskih
podatkov s kartice istega voznika v podatkovno bazo ne sme biti daljši od 28
dni. Prenos se opravi, kot je opredeljeno v 3. in 4. točki dodatka 7 k Prilogi
IB Uredbe 3821/85/EGS. 
(3) Časovni presledek med dvema prenosoma elektronskih
podatkov iz pomnilnika digitalnega tahografa za posamezno vozilo ne sme biti
daljši od 90 dni. Prenos se opravi, kot je opredeljeno v 2. točki dodatka 7 k
Prilogi IB Uredbe 3821/85/EGS. Vsak prepis podatkov v podatkovno bazo vsebuje
podatke, vpisane od predhodnega nalaganja dalje. Odgovorna oseba delodajalca
pri vsakem prenosu podatkov zagotavlja kontinuiteto in sledljivost podatkov. 
(4) Pred prodajo ali razgradnjo vozila ter v primeru vrnitve
najetega vozila, zakupljenega vozila brez voznika ali testnega vozila
delodajalec opravi prenos podatkov iz pomnilnika digitalnega tahografa v
podatkovno bazo.
(5) Podatki iz tega člena se v podatkovni bazi hranijo dve
leti po preteku obdobja, na katerega se nanašajo.
4. člen
(določitev vpisnih polj)
(1) V primeru prenosa podatkov iz digitalnega tahografa mora
podatkovna baza vsebovati natanko 24 vpisnih polj: 
-       
3 vpisna polja za kodo države registracije vozila, kot je ta opredeljena
v točki 2.71. dodatka 1 Priloge IB Uredbe 3821/85/EGS; 
-       
13 vpisnih polj za registrsko številko; 
-       
8 vpisnih polj za datum nalaganja na omrežje (v formatu LLLLMMDD / leto,
mesec, dan). 
(2) V primeru prenosa podatkov iz voznikovih kartic mora
podatkovna baza vsebovati natanko 25 vpisnih polj: 
-       
3 vpisna polja za kodo države izdaje kartice, kot je ta opredeljena v
točki 2.71. dodatka 1 Priloge IB Uredbe 3821/85/EGS; 
-       
14 vpisnih polj številke kartice; 
-       
8 vpisnih polj za datum nalaganja na omrežje (v formatu LLLLMMDD / leto,
mesec, dan). 
(3) V podatkovni bazi je uporaba znakov omejena na: 
-       
številke od 0 do vključno 9, 
-       
velike tiskane črke od A do vključno Ž, 
-       
podčrtavanje (_) za izpolnjevanje polj.
5. člen
(hramba tahografskih vložkov)
(1) Delodajalec uporabljene tahografske vložke ter izpise, ki
jih voznik opravi v skladu s sedmim odstavkom 15. člena, in zapise na podlagi
drugega odstavka 16. člena Uredbe 3821/85/EGS pravilno arhivira na svojem
sedežu, in sicer tekoče po datumu in posameznem vozilu. 
(2) Časovni presledek med dvema zbiranjema tahografskih
vložkov v podjetju ne sme biti daljši od 28 dni. 
(3) Pred prodajo ali razgradnjo vozila delodajalec
dokumentacijo iz prvega odstavka tega člena iz vozila prenese v arhiv.
Dokumentacija se prenese tudi v primeru vrnitve najetega vozila, zakupljenega
vozila brez voznika ali testnega vozila.
(4) Dokumentacija iz tega člena se pri delodajalcu hrani dve
leti po preteku obdobja, na katerega se nanaša.
6. člen
(hramba izpisov iz digitalnega tahografa)
Določbe prejšnjega člena se smiselno uporabljajo tudi za
izpise iz digitalnega tahografa, ki jih vozniki opravijo na podlagi 9. člena
tega pravilnika.
7. člen
(evidence v elektronski obliki)
Če delodajalec na podlagi računalniške obdelave podatkov iz
podatkovne baze in iz arhiviranih tahografskih vložkov in izpisov iz
digitalnega tahografa vzpostavi in zagotavlja vodenje evidence v smislu 2.
člena tega pravilnika, mu posebne pisne evidence ni potrebno voditi.
8. člen
(način vodenja evidence)
(1) Delodajalec vodi evidence in vzdržuje podatke iz
podatkovne baze tako, da lahko na zahtevo pristojnega nadzornega organa izroči
evidenco na vpogled, opravi izpis podatkov iz evidence ali prepiše podatke iz
evidence na drug medij. 
(2) Na zahtevo nadzornega organa lahko delodajalec, če vodi
evidence v elektronski obliki, podatke posreduje na CD–ROM tipa CD/R premera
12cm, na katerem so podatki zapisani po standardu ISO 9660:1998. 
(3) Delodajalec lahko v soglasju z nadzornim organom podatke
pošlje po pošti ali elektronski poti v skladu s predpisi o elektronskem
poslovanju.
9. člen
(zapisovanje podatkov v posebnih primerih)
(1) Če je voznikova kartica poškodovana in/ali ne deluje
pravilno, voznik ob zaključku vožnje izvede izpis aktivnosti voznika, v
katerega vpiše podatke, na podlagi katerih je mogoče ugotoviti njegovo
istovetnost (osebno ime, številka voznikove kartice ali vozniškega dovoljenja),
ter se podpiše. 
(2) Potrebne tahografske vložke in neveljavno voznikovo
kartico mora imeti voznik s seboj v vozilu v kontrolne namene še najmanj sedem
dni po uporabi tahografskih vložkov oziroma po preteku veljavnosti voznikove
kartice. 
(3) Vozniki hranijo tahografske vložke in izpise iz
digitalnega tahografa ter ostalo dokumentacijo v vozilu tako, da se ta ne
zamaže, da se ne izpostavlja sončni svetlobi ter da se ohrani čitljivost
zapisov.
10. člen
(prehodna določba)
Do vzpostavitve sistema izdajanja voznikovih kartic v
Republiki Sloveniji vozniki po končanem delu vsakodnevno opravijo izpis
voznikovih aktivnosti iz digitalnega tahografa in na ta izpis vpišejo podatke,
na podlagi katerih je mogoče ugotoviti njihovo istovetnost (osebno ime,
številka vozniškega dovoljenja), in se podpišejo.
11. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 2656-10/2005/83-0071114
Ljubljana, dne 23. februarja 2006
EVA 2006-2411-0002
mag. Janez Božič l.r. 
Minister 
za promet

Priloga:
Evidence delovnega časa osebe, ki opravlja mobilno dejavnost