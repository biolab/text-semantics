1. člen
(področje urejanja)
(1) Ta pravilnik določa zahteve, postopek za izdajo ter
obliko službene izkaznice letalskega nadzornika in nadzornika Javne agencije za
civilno letalstvo Republike Slovenije (v nadaljnjem besedilu: agencija) ter
uradne osebe ministrstva, pristojnega za promet, za izvajanje letalskega
nadzora. 
(2) Letalski nadzor pomeni opravljanje posameznih dejanj in
odločanje v upravnih zadevah, stalni nadzor in nadzor nad izvajanjem letalskih
predpisov.
2. člen
(oblika in vsebina izkaznice)
(1) Službena izkaznica je plastična ali iz plastificiranega
papirja in je velika 8,5 cm x 5,4 cm. 
(2) Službena izkaznica je dvostranska in svetlo modre barve.
Izdela se tako, da je v potrebnem obsegu zaščitena pred ponarejanjem in
podobnimi oblikami zlorab. Sestavni del službene izkaznice ja lahko magnetna
kartica oziroma magnetni zapis, uporablja pa se lahko tudi za namene varovanja
objektov in prostorov, registracijo delovnega časa in podobno. 
(3) Sprednja stran službene izkaznice letalskega nadzornika
in nadzornika agencije vsebuje: zastavo Evropske unije, grb Republike Slovenije
in napis »REPUBLIKA SLOVENIJA, JAVNA AGENCIJA ZA CIVILNO LETALSTVO RS, CIVIL
AVIATION AGENCY«, besedilo »SLUŽBENA IZKAZNICA, CIVIL AVIATION INSPECTOR
CERTIFICATE«, sliko imetnika izkaznice, osebno ime imetnika, spol,
državljanstvo, datum rojstva, številko izkaznice, datum izteka veljavnosti
izkaznice, kraj in datum izdaje ter podpis imetnika, vse v slovenskem jeziku in
v primernem obsegu tudi v angleškem jeziku. 
(4) Sprednja stran službene izkaznice uradne osebe
ministrstva, pristojnega za promet, vsebuje: zastavo Evropske unije, grb
Republike Slovenije in napis »REPUBLIKA SLOVENIJA, MINISTRSTVO ZA PROMET,
MINISTRY OF TRANSPORT, besedilo »SLUŽBENA IZKAZNICA, CIVIL AVIATION INSPECTOR
CERTIFICATE«, sliko imetnika izkaznice, osebno ime imetnika, spol,
državljanstvo, datum rojstva, številko izkaznice, datum izteka veljavnosti
izkaznice, kraj in datum izdaje ter podpis imetnika, vse v slovenskem jeziku in
v primernem obsegu tudi v angleškem jeziku. 
(5) Hrbtna stran službene izkaznice vsebuje navedbo
pooblastila v slovenskem jeziku, ki se glasi: »Ta službena izkaznica je
dokazilo, da je njen imetnik pooblaščen za opravljanje nalog ….,« in besedilo v
angleškem jeziku, ki se glasi: »This certificate is a document of proof that
its holder is authorized to perform …,« konkretno pooblastilo ter osebno ime in
podpis uradne osebe, ki je izdala izkaznico. Preostali del (2,3 cm) je namenjen
strojno čitljivemu zapisu. 
(6) Vzorec službene izkaznice je v prilogi, ki je sestavni
del tega pravilnika.
3. člen
(imetniki in izdajatelji službene izkaznice)
(1) Službena izkaznica se izda uradni osebi, ko izpolni
predpisane pogoje za izvajanje pooblastil. 
(2) Veljavnost službene izkaznice je 3 leta. 
(3) Službeno izkaznico uradni osebi agencije izda direktor
agencije, uradni osebi ministrstva, pristojnega za promet pa minister,
pristojen za promet. 
(4) Službena izkaznica ni prenosljiva.
4. člen
(register izdanih službenih izkaznic)
Izdajatelja službenih izkaznic vodita register izdanih
izkaznic z naslednjimi podatki: 
-       
osebno ime imetnika službene izkaznice, 
-       
datum izdaje, 
-       
številka službene izkaznice, 
-       
navedba pooblastil, 
-       
datum prenehanja veljavnosti ali zamenjave izkaznice, 
-       
razlog za prenehanje veljavnosti oziroma zamenjavo službene izkaznice, 
-       
podatki o izkaznicah v hranjenju zaradi hude kršitve obveznosti iz
delovnega razmerja.
5. člen
(predčasno prenehanje veljavnosti službene izkaznice)
(1) Veljavnost službene izkaznice predčasno preneha z dnem: 
-       
prenehanja delovnega razmerja imetnika službene izkaznice v agenciji
oziroma ministrstvu, pristojnem za promet, 
-       
prenehanja izpolnjevanja pogojev za opravljanje nalog, za katere je
službena izkaznica izdana, 
-       
prenehanja opravljanja nalog, za katere je službena izkaznica izdana. 
(2) Službena izkaznica se nadomesti z novo, če je uničena,
poškodovana ali izgubljena, če je imetnik spremenil osebno ime ali če so se
spremenila pooblastila imetnika službene izkaznice v zvezi z obsegom izvajanja
letalskega nadzora. V teh primerih mora imetnik službeno izkaznico, ki se
nadomešča, če je to mogoče, nemudoma vrniti izdajatelju. 
(3) Vrnjene službene izkaznice izdajatelj uniči. Za uničenje
se šteje večkratno preluknjanje službene izkaznice.
6. člen
(odvzem službene izkaznice)
Izkaznica se pooblaščeni osebi odvzame do zaključka postopka
ugotavljanja odgovornosti pooblaščene osebe za kršenje pogodbene ali druge
obveznosti iz delovnega razmerja.
7. člen
(nošenje službene izkaznice)
Imetniki službene izkaznice morajo nositi službeno izkaznico
na vidnem mestu vedno, kadar opravljajo naloge letalskega nadzora, ne glede na
čas in kraj opravljanja teh nalog.
8. člen
(prehodna določba)
Službene izkaznice, izdane na podlagi Pravilnika o službeni
izkaznici pooblaščenega delavca za upravno-strokovni nadzor v letalstvu (Uradni
list RS, št. 106/06), prenehajo veljati šest mesecev po začetku veljavnosti
tega pravilnika.
9. člen
(razveljavitev)
Z dnem uveljavitve tega pravilnika preneha veljati Pravilnik
o službeni izkaznici pooblaščenega delavca za upravno-strokovni nadzor v
letalstvu (Uradni list RS, št. 106/06).
10. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-80/2011/21
Ljubljana, dne 6. maja 2011
EVA 2011-2411-0067
dr. Patrick Vlačič l.r.
Minister
za promet

Službena
izkaznica