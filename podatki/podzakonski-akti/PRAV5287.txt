1. člen
(vsebina in cilj urejanja)
(1) Ta uredba v skladu z Direktivo 2003/42/ES Evropskega
parlamenta in Sveta z dne 13. junija 2003 o poročanju o dogodkih v civilnem
letalstvu (UL L št. 167 z dne 4. 7. 2003, str. 23; v nadaljnjem besedilu:
Direktiva 2003/42/ES) ureja poročanje o dogodkih v civilnem letalstvu v Republiki
Sloveniji. 
(2) Cilj te uredbe je prispevati k izboljšanju varnosti v
zračnem prometu, in sicer tako, da se zagotovijo poročanje, zbiranje,
shranjevanje, varovanje in razširjanje ustreznih varnostnih informacij. Edini
namen poročanja o dogodkih je preprečevati nesreče in incidente, ne pa
ugotavljanje odgovornosti.
2. člen
(pomen izrazov)
Izrazi, uporabljeni v tej uredbi, imajo naslednji pomen: 
1.    
»anonimizacija« pomeni postopek, v katerem se iz predloženih poročil
odstranijo vsi osebni podatki v zvezi s poročevalcem in tehnični podatki, na
podlagi katerih bi bilo mogoče ugotoviti identiteto poročevalca ali tretjih
oseb, 
2.    
»dogodek« pomeni prekinitev delovanja, napako, okvaro ali drugo
nepravilno stanje, ki je ali bi lahko vplivalo na varnost letenja in ki ni
privedlo do nesreče ali resnega incidenta v smislu določb 38. in 63. točke 17.
člena Zakona o letalstvu (Uradni list RS, št. 18/01, 114/02, 31/05 in 39/05), 
3.    
»država članica« je država članica Evropske unije.
3. člen
(področje uporabe)
(1) Ta uredba se uporablja za dogodke, ki ogrožajo ali ki bi,
če se ne odpravijo, ogrozili zrakoplov, osebe v njem ali katerokoli drugo
osebo. Seznam primerov takšnih dogodkov je naveden v prilogi I in prilogi II,
ki sta sestavni del te uredbe. 
(2) Za olajšanje poročanja in usklajenost podatkov o dogodku,
o katerem se poroča, lahko preiskovalni organ, organiziran pri Ministrstvu za
promet (v nadaljnjem besedilu: preiskovalni organ), v sodelovanju z Upravo
Republike Slovenije za civilno letalstvo (v nadaljnjem besedilu: uprava),
določi obrazce za poročanje o dogodkih in jih objavi na način, ki je običajen v
zračnem prometu, in na spletnih straneh tako, da je poročanje mogoče v papirni
in elektronski obliki. Pri tem upošteva zahteve Evropske komisije (v nadaljnjem
besedilu: komisija) in Evropske organizacije za varnost zračne plovbe
EUROCONTROL, ki se nanašajo na poročanje o dogodkih.
4. člen
(obveznost poročanja)
(1) Upravi morajo o dogodkih, ki so opredeljeni v prilogah I
in II te uredbe, v okviru opravljanja svojih nalog oziroma dejavnosti poročati
naslednje osebe: 
a) 
operator ali vodja zrakoplova s turbinskim motorjem ali zrakoplova za
javni prevoz, ki ga uporablja operator, za katerega država članica zagotavlja
varnostni nadzor delovanja; 
b) 
oseba, ki pod nadzorom države članice opravlja dejavnost projektiranja,
izdelovanja, vzdrževanja ali spreminjanja zrakoplova s turbinskim motorjem ali
zrakoplova za javni prevoz ali katere koli opreme ali dela takšnega zrakoplova;
c) 
oseba, ki pod nadzorom države članice podpiše potrdilo o pregledu
plovnosti ali potrdilo o sprostitvi v obratovanje v zvezi z zrakoplovom s
turbinskim motorjem ali zrakoplovom za javni prevoz ali katerokoli opremo ali
delom takšnega zrakoplova; 
d) 
oseba, ki opravlja nalogo, za katero mora pridobiti dovoljenje države
članice kot kontrolor zračnega prometa ali kot uslužbenec služb letalskih
informacij; 
e) 
upravljavec letališča, na katerega se nanaša Uredba Sveta (EGS) št.
2408/92 z dne 23. julija 1992 o dostopu letalskih prevoznikov Skupnosti do
letalskih prog znotraj Skupnosti (UL L št. 240 z dne 24. 8. 1992, str. 8, z
vsemi spremembami; v nadaljnjem besedilu: Uredba 2408/92/EGS); 
f)  
oseba, ki opravlja naloge v zvezi z namestitvijo, spreminjanjem,
vzdrževanjem, popravilom, tehničnim pregledom, preverjanjem med letom ali nadzorom
letalskih navigacijskih sredstev, za katere prevzema odgovornost država
članica; 
g) 
oseba, ki opravlja naloge v zvezi z zemeljsko oskrbo zrakoplova,
vključno z oskrbo z gorivom, servisiranjem, pripravo dokumentacije o
obremenitvi in uravnoteženosti, natovarjanjem, razledenitvijo in vleko na
letališču, na katero se nanaša Uredba 2408/92/EGS. 
(2) Osebe iz točk a), b) in c) prejšnjega odstavka morajo
poročati o dogodkih tudi v zvezi z vsemi drugimi zrakoplovi in z njimi
povezanimi operacijami. 
(3) O dogodkih iz 3. člena te uredbe lahko prostovoljno
poročajo tudi vse druge osebe, ki v okviru drugih dejavnosti v civilnem
letalstvu opravljajo naloge, podobne tistim iz prvega odstavka tega člena.
5. člen
(zbiranje in shranjevanje informacij)
(1) Poročila iz prejšnjega člena te uredbe se, kakor hitro je
mogoče, vendar najpozneje v 72 urah po ugotovitvi dogodka, pošljejo upravi.
Uprava mora prejeta poročila brez poseganja v njihovo vsebino nemudoma poslati
preiskovalnemu organu. 
(2) Za vzpostavitev mehanizmov za zbiranje, vrednotenje,
obdelavo in shranjevanje podatkov o dogodkih, sporočenih v skladu s prejšnjim
členom te uredbe, je pristojen preiskovalni organ. 
(3) Za izmenjavo informacij iz 7. člena te uredbe je
pristojen preiskovalni organ. 
(4) Preiskovalni organ in uprava zbrana poročila shranjujeta
v svojih podatkovnih zbirkah. 
(5) V podatkovnih zbirkah iz prejšnjega odstavka se hranijo
tudi podatki o letalskih nesrečah in resnih incidentih. 
(6) Uprava vzpostavi mehanizem za zbiranje, vrednotenje,
obdelavo in shranjevanje podatkov o dogodkih, o katerih se mora poročati na
podlagi drugih predpisov, a niso navedeni v prilogah I ali II k tej uredbi.
6. člen
(vrednotenje in obdelava)
(1) Uprava mora vsa prejeta poročila o dogodkih analizirati in
ukrepati v skladu s svojimi pristojnostmi. 
(2) Preiskovalni organ na zahtevo in po navodilih ministra,
pristojnega za promet, na podlagi zbranih, ovrednotenih, obdelanih in
shranjenih podatkov o dogodkih izdeluje varnostna poročila, analize in informacije.
7. člen
(izmenjava informacij)
(1) Preiskovalni organ sodeluje pri izmenjavi informacij
tako, da pristojnim organom drugih držav članic in komisiji omogoči dostop do
vseh pomembnih informacij v zvezi z varnostjo, ki so shranjene v podatkovnih
zbirkah iz četrtega odstavka 5. člena te uredbe. Podatkovne zbirke morajo biti
združljive s programsko opremo, navedeno v tretjem odstavku tega člena. 
(2) Preiskovalni organ prejeto poročilo o dogodku vnese v
podatkovne zbirke in, kadarkoli je to potrebno, obvesti pristojni organ države
članice, v kateri se je zgodil dogodek, v kateri je zrakoplov registriran, v
kateri je bil zrakoplov izdelan in/ali v kateri je operator prejel certifikat. 
(3) Preiskovalni organ za upravljanje svojih podatkovnih
zbirk uporablja programsko opremo komisije. Če take programske opreme ni na
razpolago, uporablja programsko opremo, ki je kar najbolj združljiva s
programsko opremo drugih držav članic.
8. člen
(razširjanje informacij)
(1) Vsi subjekti, pristojni za urejanje varnosti civilnega
letalstva ali za preiskovanje letalskih nesreč in incidentov v Evropski uniji,
imajo dostop do informacij o dogodkih, zbranih in izmenjanih v skladu s 5. in
7. členom te uredbe, da bi lahko na podlagi sporočenih dogodkov pridobili nova
spoznanja o varnosti. 
(2) Preiskovalni organ vsaj enkrat na leto objavi poročilo o
varnosti, ki vsebuje informacije o vrstah dogodkov, ki so bile zbrane v okviru
sistema obveznega poročanja o dogodkih, da obvesti javnost o ravni varnosti v
civilnem letalstvu. Objavi lahko tudi anonimizirana poročila, če to koristi
izboljšanju letalske varnosti.
9. člen
(varovanje informacij)
(1) Preiskovalni organ in uprava pri obravnavi podatkov o
dogodkih ravnata v skladu s predpisi o varstvu osebnih podatkov, predpisi o
tajnih podatkih in predpisi o letalstvu, da zagotovita ustrezno zaupnost
informacij, ki jih prejmeta na podlagi prvega odstavka 7. člena in prvega
odstavka 8. člena te uredbe. Te informacije se smejo uporabljati izključno za
doseganje ciljev te uredbe. 
(2) Ne glede na vrsto ali razvrstitev dogodka in nesreče ali
resnega incidenta se imena ali naslovi posameznih oseb nikoli ne hranijo v
podatkovni zbirki, navedeni v četrtem odstavku 5. člena te uredbe. 
(3) Brez poseganja v veljavno kazenskopravno zakonodajo se
preiskovalni organ in uprava vzdržita sprožanja postopkov v zvezi z
nenaklepnimi ali nenamernimi kršitvami predpisov, s katerimi se seznanita samo
zato, ker se je o njih poročalo v okviru sistema obveznega poročanja o
dogodkih, razen v primerih hude malomarnosti. 
(4) Delodajalci morajo v svojih internih aktih zagotoviti, da
zaposlenih, ki poročajo o incidentih, za katere vedo, zaradi tega nikakor ne
oškodujejo. 
(5) Ta člen se uporablja brez poseganja v predpise v zvezi z
dostopom do informacij, ki ga imajo sodni organi.
10. člen
(prostovoljno poročanje)
(1) Poleg sistema obveznega poročanja, vzpostavljenega na
podlagi 4. in 5. člena te uredbe, preiskovalni organ v sodelovanju z upravo
vzpostavi sistem prostovoljnega poročanja za zbiranje in analizo informacij o
opaženih pomanjkljivostih v letalstvu, ki jih ni treba sporočiti v okviru
sistema obveznega poročanja, vendar jih poročevalec obravnava kot dejansko ali
potencialno nevarnost. 
(2) Poročila iz prejšnjega odstavka preiskovalni organ
anonimizira, razen v primerih, kadar gre za utemeljen sum, da je bilo storjeno
kaznivo dejanje. V tem primeru prejeto poročilo v nespremenjeni obliki odstopi
v vednost pristojnim organom za pregon storilcev kaznivih dejanj. 
(3) Preiskovalni organ zagotovi, da se anonimizirane informacije
v zvezi z varnostjo, ki izhajajo iz analize zaupnega poročanja, shranijo in
dajo na voljo vsem strankam, da bi se tako lahko uporabile za izboljšanje
varnosti v letalstvu.
11. člen
Ta uredba začne veljati naslednji dan po objavi v Uradnem
listu Republike Slovenije.
Št. 00721-24/2005/
Ljubljana, dne 1. decembra 2005
EVA 2003-2411-0079
Vlada Republike Slovenije
Janez Janša l.r. 
Predsednik

PRILOGA
1: Seznam dogodkov, o katerih je treba poročati, in se nanašajo na operacije,
vzdrževanje, popravilo in izdelavo zrakoplovov
PRILOGA
2: Seznam dogodkov, o katerih je treba poročati in se nanašajo na navigacijske
službe zračnega prometa