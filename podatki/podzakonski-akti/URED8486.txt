1. člen
(predmet uredbe)
Ta uredba določa podrobnejša pravila za odmero in plačevanje
nadomestila za izrabo prostora za proizvodno napravo na veter (v nadaljnjem
besedilu: nadomestilo).
2. člen
(pomen izrazov)
(1) Izrazi, uporabljeni v tej uredbi, pomenijo:
1.     
»proizvajalec električne energije« je oseba, ki je bila investitor
proizvodne naprave, jo upravlja in pridobiva prihodke od električne energije,
proizvedene v tej proizvodni napravi;
2.     
»proizvodna naprava na veter« je sklop opreme in napeljav, ki
pretvarjajo veter kot obnovljivi vir energije v električno energijo, ter lahko
samostojno obratuje (v nadaljnjem besedilu: proizvodna naprava);
3.     
»fizična oseba« je oseba, ki opravlja dejavnost proizvodnje električne
energije z eno proizvodno napravo z nazivno močjo do 50 kW in je vpisana v
register fizičnih oseb, ki opravljajo dejavnost proizvodnje električne energije
pri Agenciji Republike Slovenije za javnopravne evidence in storitve, ter ima
veljavno deklaracijo za proizvodno napravo v skladu z zakonom, ki ureja
spodbujanje rabe obnovljivih virov energije;
4.     
»višina podpore« je cena električne energije proizvodne naprave, ki jo
Agencija za energijo določi v odločbi o dodelitvi podpore.
(2) Drugi izrazi, uporabljeni v tej uredbi, pomenijo
enako kot izrazi, določeni v zakonu, ki ureja spodbujanje rabe obnovljivih
virov energije.
3. člen
(zavezanec za plačilo nadomestila)
Zavezanec za plačilo nadomestila (v nadaljnjem besedilu:
zavezanec) je proizvajalec električne energije.
4. člen
(izjema od obveznosti plačila nadomestila)
Ne glede na prejšnji člen obveznost plačila nadomestila ne
velja za fizične osebe.
5. člen
(upravičenec do prejema nadomestila)
(1) Zavezanec plača nadomestilo občini, v kateri je
proizvodna naprava na veter (v nadaljnjem besedilu: občina).
(2) Če proizvodna naprava, sestavljena iz več
generatorjev (v nadaljnjem besedilu: vetrnice ali vetrne elektrarne), ki
obratujejo povezano, stoji v več občinah, plača zavezanec tem občinam
nadomestilo v sorazmerju z inštalirano močjo vetrnic na območju posamezne
občine.
(3) Nadomestilo je javna dajatev, ki pripada občini.
6. člen
(osnova za nadomestilo)
(1) Osnova za nadomestilo je ocenjeni celoletni prihodek
zavezanca, ki izvira iz proizvodnje električne energije iz vetrne energije
njegovih posameznih proizvodnih naprav.
(2) V primeru proizvodnih naprav na veter, za katere je
zavezanec na podlagi odločbe Agencije za energijo upravičen do podpore, se v
letu, ko je zavezanec podporo prejemal, osnova za nadomestilo določi kot
zmnožek letne proizvedene količine električne energije (izražene v MWh) in
višine podpore (izražene v EUR/MWh).
(3) V primeru preostalih proizvodnih naprav na veter, za
katere zavezanec ni upravičen do podpore, se osnova za nadomestilo določi kot
zmnožek letne proizvedene količine električne energije (izražene v MWh) in
referenčne cene električne energije (izražene v EUR/MWh), ki jo za posamezno
leto določi in objavi Agencija za energijo v skladu z zakonom, ki ureja spodbujanje
rabe obnovljivih virov energije.
(4) Ne glede na prejšnji odstavek se v primeru
proizvodnih naprav na veter, za katere je zavezanec del proizvedene električne
energije prodajal na podlagi pogodb o nakupu električne energije iz obnovljivih
virov, veljavnih najmanj deset let, osnova za nadomestilo določi kot zmnožek po
pogodbi o nakupu električne energije iz obnovljivih virov prodanih količin
električne energije (izražene v MWh) in pogodbenih cen električne energije
(izraženih v EUR/MWh).
7. člen
(obveznost plačila nadomestila)
(1) Nadomestilo je letna obveznost zavezanca in se
odmeri za preteklo leto po triodstotni stopnji od vrednosti osnove iz
prejšnjega člena.
(2) Obveznost plačila nadomestila nastopi prvi dan v
mesecu, ki sledi mesecu, v katerem začne proizvodna naprava oddajati električno
energijo v omrežje.
8. člen
(odločba o odmeri nadomestila)
(1) Nadomestilo zavezancu odmeri ministrstvo, pristojno
za energijo, z odločbo, ki jo pošlje v vednost občini.
(2) Z odločbo o odmeri nadomestila se določi znesek
nadomestila, ki ga je zavezanec dolžan plačati občini.
9. člen
(plačilni pogoji)
(1) Zavezanec poravna z odločbo odmerjeno nadomestilo v
enkratnem znesku v 30 dneh po vročitvi odločbe.
(2) Za neplačane zapadle obveznosti tečejo zakonite
zamudne obresti.
10. člen
(posredovanje podatkov)
(1) Zavezanec je dolžan ministrstvu, pristojnemu za
energijo, v skladu s predpisom, ki ureja sporočanje podatkov, ki so jih dolžni
sporočati izvajalci energetskih dejavnosti, najpozneje do 15. aprila
tekočega koledarskega leta za preteklo koledarsko leto predložiti naslednje
podatke:
-       
podatek o letni proizvedeni električni energiji za posamezno vetrno
elektrarno,
-       
podatek o inštalirani moči vetrnih elektrarn na območju posamezne
občine.
(2) Če je prihodek iz proizvodnje električne energije
preteklega koledarskega leta nastal po 31. marcu tekočega koledarskega leta, se
ovrednoti za nadomestilo v naslednjem letu.
KONČNA DOLOČBA
11. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije, uporabljati pa se začne 7. avgusta 2022.
Št. 00704-137/2022
Ljubljana, dne 7. aprila 2022
EVA 2022-2430-0010
Vlada Republike Slovenije
Janez Janša
predsednik