1. člen
(vsebina in namen predpisa)
Ta pravilnik določa vsebino in način
sporočanja, zbiranja in urejanja podatkov o zastrupitvah, ki zahtevajo
zdravniško obravnavo, na območju Republike Slovenije. 
Zbiranje in obdelava teh podatkov omogoča
spremljanje in proučevanje pojavnosti in okoliščin nastanka zastrupitev z
namenom njihovega preprečevanja in najustreznejšega zdravljenja, kakor tudi
izobraževanja strokovnih delavcev in obveščanja javnosti.
2. člen
(upravljalci zbirke)
Upravljalca podatkov o zastrupitvah na
območju Republike Slovenije sta Inštitut za varovanje zdravja (v nadaljnjem
besedilu: IVZ) in Center za zastrupitve v Kliničnem centru v Ljubljani (v
nadaljnjem besedilu: Center za zastrupitve KC). 
IVZ upravlja in obdeluje zbirke podatkov
zunajbolnišnične in bolnišnične zdravstvene statistike v skladu z zakonskimi in
podzakonskimi predpisi, ki urejajo zbirke podatkov s področja zdravstvenega
varstva in varstva osebnih podatkov. Center za zastrupitve KC upravlja register
zastrupitev, ki vsebuje podrobnejše podatke o bolnišnično in ambulantno
obravnavanih zastrupitvah, ter zbira in obdeluje tudi poročila 24-urne
informacijsko-konzultacijske službe o zastrupitvah. 
Podatke iz zbirk in registra upravljalca
hranita za čas in na način, določen z zakonskimi predpisi in jih statistično
obdelane v obliki, ki ne omogoča identifikacije posameznikov, enkrat letno
posredujeta Uradu za kemikalije RS.
3. člen
(obveza, način in vsebina sporočanja)
Pravne in fizične osebe, ki opravljajo
zdravstveno dejavnost, so dolžne Centru za zastrupitve KC sproti sporočati
podatke, ki so določeni na obrazcu Prijava zastrupitve, ki je sestavni del tega
pravilnika. Podatki se sporočajo na obrazcu ali računalniškem mediju v skladu z
metodološkimi navodili upravljavca registra. 
Podatki za register zastrupitev se
posredujejo na Center za zastrupitve KC v 24 urah ali prvi delovni dan: 
1.    
v primeru bolnišnično obravnavanih zastrupitev po odpustni diagnozi; 
2.    
v primeru ambulantno obravnavanih zastrupitev po postavitvi diagnoze,
utemeljenem sumu na zastrupitev ali spremembi diagnoze (če se le-ta spremeni v
zastrupitev); 
3.    
po prejetju obdukcijskega izvida, ki potrjuje zastrupitev.
4. člen
(tajnost podatkov)
S podatki iz registra zastrupitev se ravna
v skladu s predpisi, ki urejajo varstvo osebnih podatkov.
5. člen
(prehodna določba)
Pravne in fizične osebe, ki opravljajo
zdravstveno dejavnost, so dolžne prilagoditi način sporočanja o zastrupitvah do
1. 1. 2001.
6. člen
(končna določba)
Ta pravilnik začne veljati petnajsti dan po
objavi v Uradnem listu Republike Slovenije.
Št. 022-3/00
Ljubljana, dne 31. marca 2000.
dr. Marjan Jereb l. r. 
Minister 
za zdravstvo

Prijava zastrupitve