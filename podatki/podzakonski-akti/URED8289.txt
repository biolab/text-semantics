1. člen
(vsebina)
S to uredbo se ureja ocenjevanje javnih uslužbencev za leto
2020 zaradi posledic epidemije COVID-19.
2. člen
(ocenjevanje javnih uslužbencev)
Ne glede na določbo tretjega odstavka 4. člena Uredbe o
napredovanju javnih uslužbencev v plačne razrede (Uradni list RS, št. 51/08,
91/08, 113/09 in 22/19; v nadaljnjem besedilu: Uredba o napredovanju javnih
uslužbencev v plačne razrede) se postopek ocenjevanja za leto 2020 izvede tudi
za javne uslužbence, ki so bili v letu 2020 začasno zadržani od dela več kot
šest mesecev zaradi odrejene karantene, višje sile, ki je posledica obveznosti varstva
otrok zaradi zaprtja vrtcev in šol in drugih objektivnih razlogov, ali
nemožnosti prihoda na delo zaradi ustavitve javnega prevoza ali zaprtja mej s
sosednjimi državami, zaradi odrejenega čakanja na delo ali zaradi okužbe z
virusom SARS-CoV-2.
3. člen
(rok za ocenitev)
Ne glede na določbo drugega odstavka 4. člena Uredbe o
napredovanju javnih uslužbencev v plačne razrede se javni uslužbenci iz
prejšnjega člena ocenijo v 30 dneh od uveljavitve te uredbe.
4. člen
(preverjanje izpolnjevanja pogojev za napredovanje)
Ocena javnega uslužbenca, pridobljena v skladu s to uredbo,
se upošteva pri preverjanju izpolnjevanja pogojev za napredovanje v višji
plačni razred tudi v letu 2021.
5. člen
(pisno obvestilo in aneks k pogodbi o zaposlitvi)
Ne glede na določbo tretjega odstavka 7. člena Uredbe o
napredovanju javnih uslužbencev v plačne razrede se javnemu uslužbencu ob
izpolnitvi pogojev za napredovanje v višji plačni razred pisno obvestilo in
predlog aneksa k pogodbi o zaposlitvi izročita najpozneje v 15 dneh po izteku
roka iz 3. člena te uredbe.
KONČNA DOLOČBA
6. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00714-6/2021
Ljubljana, dne 24. marca 2021
EVA 2021-3130-0012
Vlada Republike Slovenije
Janez Janša
predsednik