1. SPLOŠNE DOLOČBE
1. člen
(vsebina urejanja)
(1) Ta uredba v skladu z Zakonom o
ukrepih Republike Slovenije za krepitev stabilnosti bank (v nadaljnjem
besedilu: ZUKSB) določa:
1.     
merila in pogoje, ki jih morajo izpolnjevati banke, da so upravičene do
ukrepov na podlagi te uredbe,
2.     
merila in pogoje za določitev in za izvajanje posameznih ukrepov na
podlagi te uredbe.
(2) Merila in pogoji, ki jih morajo
izpolnjevati banke, da so upravičene do ukrepov na podlagi te uredbe, se določajo
z zahtevami pri oblikovanju poslovne strategije, na podlagi katere Vlada
Republike Slovenije (v nadaljnjem besedilu: vlada) na predlog medresorske
komisije iz 20. člena ZUKSB (v nadaljnjem besedilu: komisija) odloči o
izvedbi ukrepov v banki skladno s to uredbo in ZUKSB.
(3) Druga merila in pogoji za
določitev ter izvajanje ukrepov za krepitev stabilnosti bank, ki se urejajo s
to uredbo, so:
1.     
glede povečanja osnovnega kapitala bank in drugih kapitalskih
instrumentov banke:
- 
merila in kriteriji za povečanje osnovnega kapitala bank,
- 
udeležba banke z lastnimi viri;
2.     
glede prevzemanja tveganj bank s strani DUTB:
- 
merila za prevzem tveganj,
- 
vrste tveganih postavk, ki se lahko prevzamejo in tveganj, ki se lahko
krijejo,
- 
vrste prevzema ali kritja tveganj, vključno z merili,
- 
pravice za povratni prenos tveganih postavk na banko, ki je deležna
ukrepov po tej uredbi,
- 
vprašanja vrednotenja prenesenih tveganih postavk;
3.     
glede izdaje poroštva Republike Slovenije za prevzete obveznosti
namenske družbe:
- 
merila in pogoji za dodelitev poroštva države,
- 
vrste tveganj, ki se lahko krijejo pri izdaji poroštva za obveznosti
namenske družbe,
- 
provizija za izdana poroštva.
2. člen
(pomen kratic in pojmov)
(1) Kratice, uporabljene v tej uredbi,
pomenijo:
1.     
ZUKSB pomeni Zakon o ukrepih Republike Slovenije za krepitev stabilnosti
bank (Uradni list RS, št. 105/12),
2.     
ZBan-1 pomeni Zakon o bančništvu (Uradni list RS, št. 99/10 – uradno
prečiščeno besedilo, 52/11 – popr., 9/11 – ZPlaSS-B, 35/11, 59/11, 85/11, 48/12
in 105/12).
(2) Posamezni izrazi, uporabljeni v
tej uredbi, pomenijo:
1.     
banka je banka ali hranilnica s sedežem v Republiki Sloveniji, v katerih
se skladno z zakonom lahko izvajajo ukrepi za krepitev stabilnosti bank,
2.     
DUTB je družba za upravljanje terjatev bank, kakor je opredeljena v
ZUKSB,
3.     
neodvisni cenilec je oseba, ki ima potrebne kvalifikacije, znanje in
izkušnje za izvajanje cenitve posamezne vrste premoženja oziroma podjetij in ki
je neodvisna od procesa odločanja o poslih s premoženjem oziroma podjetja, ki
je predmet cenitve. Ocene vrednosti premoženja oziroma podjetja, ki jih izdela
neodvisni cenilec, morajo biti pripravljene za namen neprisilne prodaje na
delujočem trgu v skladu z mednarodnimi standardi ocenjevanja vrednosti, ki jih
sprejema Odbor za mednarodne standarde ocenjevanja vrednosti (International
Valuation Standards Committee – IVSC);
4.     
neplačnik je pravna oseba s sedežem v Republiki Sloveniji, ki ima
značilnosti dolžnika, katerega finančna sredstva oziroma prevzete obveznosti se
skladno s Sklepom o ocenjevanju izgub iz kreditnega tveganja bank in hranilnic
(Uradni list RS, št. 28/07, 102/08, 3/09, 29/12 in 12/13) razvrščajo v skupino
D ali E.
(3) Drugi izrazi, uporabljeni v tej
uredbi, imajo enak pomen kakor v ZBan-1.
3. člen
(vrste ukrepov)
(1) Upravičeni predlagatelji iz 20.
člena ZUKSB lahko po tej uredbi dajo pobudo za izvajanje ukrepov za krepitev stabilnosti
bank za izvajanje naslednjih ukrepov:
1.     
odkup oziroma odplačni prevzem premoženja banke, tako kakor izhaja iz
11. člena ZUKSB;
2.     
poroštva države za krepitev stabilnosti bank, in sicer:
- 
za prevzete obveznosti DUTB iz naslova izdanih obveznic ali drugih
finančnih instrumentov ter najetih posojil po 12. in 22. členu ZUKSB,
- 
za obveznosti namenske družbe po 22. členu ZUKSB;
3.     
povečanje osnovnega kapitala banke in/ali drugih kapitalskih
instrumentov banke, ki se po ZBan-1 upoštevajo pri izračunu kapitala banke.
(2) Pobuda za ukrepe krepitve
stabilnosti bank lahko vključuje posamezne ukrepe ali kombinacijo ukrepov, s
katerimi se zagotavlja dolgoročna kapitalska ustreznost in dobičkonosno
poslovanje banke skladno s to uredbo.
4. člen
(splošni kriteriji za uporabo ukrepov v
banki)
(1) Ukrepi za krepitev stabilnosti
bank, določeni s to uredbo, se lahko izvajajo v banki, za katero vlada na
predlog komisije in z upoštevanjem dejavnikov iz tretjega odstavka 20. člena
ZUKSB ugotovi, da:
1.     
Banka Slovenije v okviru opravljanja nadzora skladno z ZBan-1 ugotavlja,
da banka ne zagotavlja ali v naslednjih 12 mesecih verjetno ne bo sposobna
zagotavljati kapitalske ustreznosti skladno z zahtevami Banke Slovenije ali
drugega pristojnega nadzornega organa, in
2.     
je zaradi okoliščin iz prejšnje točke ter z upoštevanjem meril iz
tretjega odstavka 254. člena ZBan-1 ogrožena stabilnost finančnega sistema.
(2) Komisija da predlog iz prejšnjega
odstavka vladi vključno z informacijami Banke Slovenije o ukrepih nadzora, ki
jih je izrekla banki, in iz katerih izhajajo ugotovitve o dejstvih iz 1. točke
prejšnjega odstavka, ter vključno z mnenjem DUTB o tem, ali je banka,
upoštevajoč dejstva iz prejšnjega odstavka, primerna za začetek postopka
izvedbe predlaganega ukrepa.
(3) Komisija v predlogu iz prvega
odstavka tega člena poda mnenje glede ogrožene stabilnosti finančnega sistema
iz 2. točke prvega odstavka tega člena, z upoštevanjem dejavnikov iz tretjega
odstavka 254. člena ZBan-1, skupaj z oceno, ali bi zaradi težav, v katerih se
je znašla banka, brez ukrepa na podlagi te uredbe lahko nastali pomembni negativni
učinki na poslovanje drugih finančnih družb, na delovanje finančnih trgov ali
na splošno zaupanje vlagateljev ter drugih subjektov v stabilno delovanje
finančnega sistema.
5. člen
(pobuda in
priprava poslovne strategije za izvedbo ukrepov)
(1) Banka lahko predloži komisiji
pobudo za pomoč v obliki ukrepov na podlagi te uredbe. Pobuda banke mora
vsebovati najmanj:
1.     
pojasnila glede položaja banke z opisom težav in analizo vzrokov za
težave, v katerih se je znašla banka, skupaj z ugotovitvami Banke Slovenije
glede okoliščin iz prejšnjega člena,
2.     
predlog ukrepov, ki naj se izvedejo, skupaj z elementi poslovne
strategije iz tretjega odstavka tega člena, ki jo v zvezi s temi ukrepi
predlaga banka,
3.     
pojasnila o dosedanjih aktivnostih za povečanje kapitala banke in
omejevanje tveganj, ki jih je banka izvedla v zadnjih 12 mesecih in ki zaradi
dejavnikov in okoliščin, ki niso odvisne izključno od banke, niso bile uspešne.
(2) Banka, ki da pobudo za izvedbo
ukrepa po tej uredbi, mora komisiji in DUTB zagotoviti vse informacije, pojasnila,
listine in dokumente, potrebne za presojo upravičenosti in določitev pogojev za
izvedbo ukrepa po tej uredbi.
(3) Komisija na podlagi pobude banke
in skladno z ukrepi nadzora Banke Slovenije, iz katerih izhaja, da so pri banki
izpolnjene okoliščine iz prejšnjega člena, zahteva od banke, da izdela podrobno
uresničljivo poslovno strategijo za izvedbo predlaganih ukrepov ter skladno s
smernicami delovanja DUTB ter pravili o državnih pomočeh EU določi merila in
zahteve, ki jih mora upoštevati banka, ter elemente poslovne strategije,
zlasti:
1.     
načrt prestrukturiranja, ki vključuje ukrepe banke za zagotovitev
uspešnega dolgoročnega poslovanja banke, skupaj z oceno učinkov predvidenih
ukrepov po tej uredbi na sposobnost banke, da zagotavlja dolgoročno
dobičkonosno poslovanje, stabilno kapitalsko ustreznost ter kratkoročno in
dolgoročno likvidnost,
2.     
opis ukrepov, s katerimi bo banka zagotovila prispevek k
prestrukturiranju z lastnimi sredstvi, sredstvi imetnikov kapitalskih
instrumentov banke in z udeležbo novih investitorjev,
3.     
opis ukrepov, s katerimi bo banka omilila morebitno izkrivljanje
konkurence, do katerega bi prišlo zaradi izvajanja ukrepov po tej uredbi,
4.     
oceno uspešnosti poslovanja banke in učinke na sposobnost zagotavljanja
kapitalske ustreznosti banke in ustrezne likvidnostne pozicije, če ukrepi v
skladu s to uredbo ne bi bili izvedeni, ter predvidene posledice teh okoliščin
za stabilnost finančnega sistema glede na kriterije iz tretjega odstavka 254.
člena ZBan-1,
5.     
opis ukrepov za zagotavljanje ustreznih informacij DUTB glede
uresničevanja poslovne strategije,
6.     
(črtana),
7.     
zmanjšanje stroškov poslovanja, vključno z opisom sprememb glede
politike prejemkov in nagrajevanj poslovodstva, zaposlenih in drugih,
8.     
odločitve pristojnih organov banke o potrditvi zavez, ki izhajajo iz
poslovne strategije,
9.     
vrste in lastnosti delnic banke oziroma drugih kapitalskih instrumentov
banke,
10.  
določitve cene delnic ali drugih instrumentov banke, ki se uporabijo za
dvig kapitalske ustreznosti banke,
11.  
opis zahtev za kritje ugotovljene izgube banke, ki je posledica
vrednotenja sredstev banke na podlagi te uredbe, v breme obstoječih sredstev
banke in v breme sredstev obstoječih imetnikov kapitalskih instrumentov banke,
12.  
(črtana),
13.  
omejitve glede izplačevanja dobička v obliki dividend ali drugih
izplačil delničarjem, poslovodstvu ali zaposlenim, ki se izplačujejo iz
dobička, skladno s pravili Evropske unije o državnih pomočeh,
14.  
(črtana),
15.  
ukrepe za preprečevanje izkrivljanja konkurence skladno s pravili
Evropske unije o državnih pomočeh,
16.  
aktivnosti, s katerimi se zagotavlja izpolnitev obveznosti namenske
družbe do upnikov, za katere je bilo izdano poroštvo države po tej uredbi,
17.  
druge relevantne okoliščine.
(4) Poslovna strategija iz tretjega
odstavka tega člena mora v zvezi s prenosom določenih tveganih postavk na DUTB
ali namensko družbo vsebovati tudi:
1.     
podatke o tveganih postavkah, ki se prenašajo,
2.     
ugotovitve v zvezi z vrednotenjem tveganih postavk po tej uredbi,
3.     
obrazložitev pozitivnih učinkov prenosa tveganih postavk na izboljšanje
kapitalske ustreznosti banke,
4.     
obrazložitev ukrepov za izboljšanje procesov upravljanja tveganj v banki
oziroma v namenski družbi, na katero se prenesejo tvegane postavke, zlasti
glede izboljšanja procesov upravljanja s tveganji.
6. člen
(merila za presojo poslovne strategije)
(1) Banka mora v poslovni strategiji
izkazati, da bo na podlagi določenih aktivnosti in ukrepov skladno s to uredbo:
1.     
sposobna zagotoviti dolgoročno vzdržno in uspešno poslovanje, ob
predpostavki okrevanja bančnega sektorja in gospodarstva, ter stabilno
kapitalsko ustreznost in ustrezno likvidnostno pozicijo,
2.     
izvedla ukrepe za ustrezno udeležbo lastnih sredstev in sredstev
imetnikov kapitalskih instrumentov banke, ki se upoštevajo pri izračunu
kapitala banke skladno z ZBan-1, za zagotovitev ciljev iz prejšnje točke in
3.     
izvedla ukrepe za preprečevanje ali omilitev morebitnega izkrivljanja
konkurence, do katerega bi prišlo zaradi izvajanja ukrepov po tej uredbi.
(2) Šteje se, da je strategija za
ponovno vzpostavitev uspešnega poslovanja dolgoročno vzdržna, če banka na
podlagi utemeljenih in upravičenih pričakovanj izkaže, da bo najpozneje v petih
letih postala dobičkonosna in sposobna zagotavljati kapitalsko ustreznost iz
lastnih sredstev in sredstev imetnikov kapitalskih instrumentov banke.
(3) Pred izvedbo ukrepov za povečanje
osnovnega kapitala banke ali drugih kapitalskih instrumentov banke, ki se
upoštevajo pri izračunu kapitala banke v skladu z ZBan-1, se mora izguba banke
pokriti v breme za to razpoložljivih sestavin kapitala banke in sredstev
obstoječih imetnikov kapitalskih instrumentov banke, ki se v skladu s pogodbeno
podlago lahko uporabijo za kritje izgube banke.
(4) Pri izvedbi ukrepov za povečanje
osnovnega kapitala banke ali drugih kapitalskih instrumentov banke, ki se
upoštevajo pri izračunu kapitala banke v skladu z ZBan-1, se morajo upoštevati
učinki prenosa tveganih postavk na DUTB.
7. člen
(ocena poslovne strategije)
(1) Komisija v okviru postopka presoje
pobude za izvedbo ukrepa po tej uredbi pridobi oceno Banke Slovenije v zvezi s
poslovno strategijo glede:
1.     
učinkov predvidenih ukrepov na kapitalsko ustreznost banke oziroma na
sposobnost banke, da v prihodnje zagotavlja kapitalsko ustreznost brez
nadaljnjih ukrepov oziroma pomoči DUTB ali države,
2.     
uporabe metod vrednotenja pri oceni dolgoročne ekonomske vrednosti
skladno s to uredbo, vključno z določanjem cene novih delnic oziroma drugih
kapitalskih instrumentov ter določanja cene zaradi prenosa tveganih postavk
banke na DUTB ali na namensko družbo,
3.     
sposobnosti banke, da s predvidenimi ukrepi in aktivnostmi zagotovi
dolgoročno dobičkonosno poslovanje in stabilno kapitalsko ustreznost.
(2) Komisija lahko v okviru presoje
poslovne strategije in na podlagi ocene Banke Slovenije iz prejšnjega odstavka
od banke zahteva, da poslovno strategijo ustrezno prilagodi.
(3) Komisija v okviru presoje poslovne strategije upošteva
tudi rezultate skrbnega pregleda aktive banke in dodatnih obremenitvenih
testov, ki jih izvede zunanji izvajalec. Stroške skrbnega pregleda plača banka.
(4) Obseg, pogoje in izvajalca skrbnega pregleda aktive banke
in obremenitvenih testov iz prejšnjega odstavka določi komisija po posvetovanju
z Evropsko komisijo in Evropsko centralno banko.
8. člen
(sklenitev pogodbe in dodatne omejitve)
(1) Vlada na podlagi poslovne strategije
banke in predloga komisije v zvezi s to poslovno strategijo ob presoji
elementov poslovne strategije, kot jih določa 5. člen te uredbe, odloči o
izvedbi ukrepov v banki skladno s to uredbo in ZUKSB.
(2) Komisija pripravi predlog iz prejšnjega
odstavka na podlagi ocene Banke Slovenije iz prvega odstavka 7. člena te uredbe
ter na podlagi skrbnega pregleda iz tretjega odstavka 7. člena te uredbe.
(3) Sklep vlade o uporabi ukrepa na podlagi
te uredbe vsebuje odložni pogoj, ki izvedbo ukrepa veže na prejem pozitivnega
mnenja Evropske komisije o skladnosti ukrepa s pravili o državnih pomočeh EU.
(4) Vlada na podlagi mnenja Evropske
komisije, iz katerega izhajajo dodatne zahteve glede skladnosti ukrepa s
pravili o državnih pomočeh EU, lahko zahteva od banke ustrezno prilagoditev
poslovne strategije.
9. člen
(sklenitev pogodbe in dodatne omejitve)
(1) Na podlagi odločitve vlade o
uporabi ukrepa na podlagi te uredbe in po prejemu pozitivnega mnenja Evropske
komisije o skladnosti ukrepa s pravili o državnih pomočeh DUTB sklene z banko
pogodbo o izvedbi potrjenih ukrepov skladno s poslovno strategijo.
(2) (črtan)
(3) (črtan)
2. POVEČANJE OSNOVNEGA KAPITALA BANKE  IN DRUGIH
KAPITALSKIH INSTRUMENTOV BANKE
10. člen
(vrste kapitalskih naložb)
(1) Ukrep povečanja osnovnega kapitala
banke in drugih kapitalskih instrumentov banke se lahko izvede z denarnim vplačilom
novih navadnih delnic banke ali z denarnim vplačilom drugih kapitalskih
instrumentov banke, ki se po ZBan-1 upoštevajo pri izračunu kapitala banke.
(2) Ukrep povečanja osnovnega kapitala banke in drugih
kapitalskih instrumentov lahko izvedeta Republika Slovenija ali DUTB.
(3) Vrednost delnice za namen dokapitalizacije se določi na
podlagi cenitvenega poročila neodvisnega cenilca, ki ga imenuje Republika
Slovenija ali DUTB.
(4) Pri določanju cene novih delnic oziroma drugih
kapitalskih instrumentov banke mora neodvisni cenilec iz prejšnjega odstavka
upoštevati učinke, ki bodo nastali zaradi prenosa premoženja na DUTB.
11. člen
(kriteriji za vplačilo v kapitalske
instrumente banke)
(1) Kapitalska naložba v navadne
delnice banke ali druge kapitalske instrumente se izvede na podlagi sklepa skupščine
banke ali drugega organa banke, ki je pooblaščen za odločanje o povečanju
osnovnega kapitala banke z izdajo novih navadnih delnic banke oziroma drugih
kapitalskih instrumentov pod pogoji, določenimi skladno s to uredbo.
(2) Emisijska vrednost navadnih delnic
banke na podlagi te uredbe se določi največ v višini, ki je določena za novo
delnico na podlagi cenitvenega poročila neodvisnega cenilca iz 10. člena te
uredbe.
(3) Donosnost drugih kapitalskih
instrumentov banke na podlagi te uredbe se določi na podlagi cenitvenega
poročila neodvisnega cenilca iz 10. člena te uredbe z upoštevanjem profila
tveganja banke, značilnosti kapitalskega instrumenta, vključno z njegovo
ravnijo podrejenosti, tveganja, donosnosti ter drugih lastnosti instrumenta.
(4) Ne glede na prvi odstavek tega člena
lahko Republika Slovenija ali DUTB izvedeta vplačilo navadnih delnic banke tudi
na podlagi odločbe Banke Slovenije o izrednem ukrepu nadzora v banki, ki določa
pogoje za povečanje osnovnega kapitala banke skladno z ZBan-1. V tem primeru
Republika Slovenija ali DUTB izvedeta vplačilo novih delnic na podlagi cenitve,
ki jo za namene izvedbe povečanja osnovnega kapitala banke v skladu z ZBan-1
pridobi Banka Slovenije.
(5) DUTB na podlagi javne ponudbe
kapitalskih instrumentov vpiše tiste kapitalske instrumente banke, ki jih niso
vpisali investitorji na podlagi prejšnjega odstavka, pod pogojem da že prvotno
objavljeni prospekt določa ustrezno znižanje emisijske vrednosti delnic oziroma
ustrezno višji donos drugih kapitalskih instrumentov banke, ki jih vpiše DUTB.
(6) Ne glede na prvi do peti odstavek
tega člena lahko DUTB izvede vplačilo v navadne delnice banke tudi na podlagi
odločbe Banke Slovenije o izrednem ukrepu nadzora v banki, ki določa pogoje za
povečanje osnovnega kapitala banke skladno z ZBan-1.
12. člen
(povečanje kapitala prevzemne družbe)
(1) Če je banka, pri kateri so podane
okoliščine iz 4. člena te uredbe, zaradi katerih bi bila banka upravičena do
ukrepov po tej uredbi, v postopku združevanja ali drugem postopku, v katerem
sodeluje druga banka kot prevzemna družba za del ali celotno banko v težavah,
se lahko ukrep povečanja osnovnega kapitala in/ali vplačila drugih kapitalskih
instrumentov izvede tudi v prevzemni banki, če se s tem na učinkovitejši način
dosežejo cilji pomoči banki v težavah.
(2) Ukrep iz prejšnjega odstavka se
izvede v prevzemni banki, če:
1.     
bi zaradi učinkov združitve po oceni Banke Slovenije obstajalo tveganje,
da prevzemna družba po prevzemu ne bo sposobna zagotavljati kapitalske
ustreznosti skladno z zahtevami Banke Slovenije ali drugega pristojnega
nadzornega organa,
2.     
prevzemna banka ni sposobna pravočasno zagotoviti kapitalske ustreznosti
iz prejšnje točke brez ukrepa DUTB za povečanje osnovnega kapitala in/ali vplačila
drugih kapitalskih instrumentov prevzemne banke in
3.     
bi bili ob neuspeli ali nepravočasni združitvi stroški ukrepov po tej
uredbi v banki, pri kateri so podane okoliščine iz 4. člena te uredbe,
nesorazmerno višji.
(3) Ne glede na prejšnji člen se povečanje
osnovnega kapitala ali drugih kapitalskih instrumentov prevzemne banke po tem
členu lahko izvede brez predhodne javne ponudbe, če so k vpisu novih delnic in
drugih instrumentov pred vpisom s strani Republike Slovenije ali DUTB povabljeni vsi obstoječi delničarji bank, ki se združujeta.
(4) Ne glede na prejšnji člen lahko Republika
Slovenija ali DUTB vpišeta nove
delnice in druge kapitalske instrumente prevzemne banke po enaki emisijski
vrednosti, ki je določena za druge investitorje (brez dodatnega znižanja), če
so pri določanju menjalnega razmerja v postopku združevanja ustrezno upoštevana
načela vrednotenja iz te uredbe.
3. PREVZEM PREMOŽENJA
13. člen
(vrste prevzema tveganj)
(1) DUTB lahko odplačno prevzame
premoženje banke skladno z 11. členom ZUKSB tako, da pridobi ali z drugimi
sredstvi krije tveganja banke pod pogoji, določenimi s to uredbo.
(2) DUTB odplačno pridobi tveganja
banke z odplačnim prevzemom tveganih postavk tako, da banka vsa upravičenja iz
naslova določenih tveganih postavk dokončno prenese na DUTB (dokončni prenos
lastninske pravice oziroma drugih upravičenj), DUTB pa banki zagotovi
nadomestilo skladno s to uredbo. DUTB lahko odplačno prevzame tvegane postavke
banke le, če se v banki hkrati izvedejo ukrepi za povečanje osnovnega kapitala
banke ali drugih kapitalskih instrumentov banke skladno s to uredbo v višini,
da se zagotovi kapitalska ustreznost banke v skladu z zahtevami nadzornika
bančnega sistema.
14. člen
(tvegane postavke)
(1) Tvegane postavke so postavke
sredstev ali zunajbilančne postavke, kot so opredeljene v Klasifikaciji
zunajbilančnih postavk (potencialnih terjatev), ki je Priloga 1 te uredbe in
njen sestavni del, ter za katere mora banka izračunavati kapitalske zahteve po
ZBan-1 in:
1.     
terjatve in potencialne terjatve banke do neplačnikov ali
2.     
druge terjatve, kapitalske naložbe, nepremičnine in drugo premoženje, ki
pomembno zmanjšuje sposobnost banke, da v prihodnosti zagotavlja kapitalsko
ustreznost skladno z zahtevami Banke Slovenije ali drugega pristojnega
nadzornega organa.
(2) Kot tvegane postavke se v skladu s
to uredbo upoštevajo sredstva in zunajbilančne postavke, ki jih je banka
pridobila pred 1. septembrom 2012 in se uvrščajo v eno od naslednjih
kategorij:
1.     
terjatve in potencialne terjatve banke do neplačnikov, če vrednost
glavnice in natečenih obresti na dan vrednotenja presega znesek 500.000 eurov,
2.     
kapitalske naložbe banke v delnice ali deleže v osnovnem kapitalu
gospodarskih družb s sedežem v Republiki Sloveniji, ki jih je banka pridobila
na podlagi realizacije pravic zavarovanja, ki so bile ustanovljene v korist
banke na tej kapitalski naložbi, ali ki jo je banka pridobila pri povečanju
osnovnega kapitala dolžnika s plačilom stvarnega vložka, katerega predmet so
bile terjatve banke do tega dolžnika,
3.     
nepremičnine, ki jih je banka pridobila na podlagi realizacije pravic
zavarovanja, ki so bile ustanovljene v korist banke na tej nepremičnini.
(3) Med tvegane postavke se uvrstijo tudi
sredstva ali izvenbilančne postavke banke, ki ne izpolnjujejo zahtev za
uvrstitev med tvegane postavke, kot so določene v prvem in drugem odstavku tega
člena, če DUTB ali banka utemeljita, komisija pa s tem predhodno soglaša, da bo
pridobitev teh sredstev ali zunajbilančnih postavk povečala učinkovitost
upravljanja DUTB ali povečala zaupanje v banko.
(4) Za namene drugega odstavka tega
člena se kot dan pridobitve sredstev in zunajbilančnih postavk s strani banke
šteje:
1.     
za terjatve – dan sklenitve osnovne pogodbe med banko in dolžnikom
oziroma v primeru potencialne terjatve z dolžnikovim upnikom, ne glede na datum
izplačila sredstev,
2.     
za kapitalske naložbe – dan pridobitve terjatve, ki je bila zavarovana s
to kapitalsko naložbo oziroma je bila prenesena kot stvarni vložek pri
povečanju osnovnega kapitala dolžnika, in
3.     
za nepremičnine – dan pridobitve terjatve, ki je bila zavarovana s to
nepremičnino.
(5) Pri presoji dneva pridobitve
terjatve za banko se ne upoštevajo morebitne spremembe ali dopolnitve osnovne
pogodbe glede preoblikovanja (prestrukturiranja) bistvenih elementov terjatve
(obresti, ročnost, znesek). Prav tako se pri presoji dneva pridobitve terjatve
ne upoštevajo morebitni dogovori med banko in dolžnikom, s katerimi banka
dolžniku odobri novo posojilo za poplačilo terjatve po predhodni (osnovni)
pogodbi z dolžnikom.
(6) DUTB lahko prevzame tvegane
postavke banke, ki predstavljajo kapitalsko naložbo ali nepremičnino le, če je
banka kadarkoli v zadnjih 12 mesecih izvedla aktivnosti za odprodajo teh
sredstev pod tržnimi pogoji, ki pa niso bile uspešne ali pa bi bile uspešne le
v primeru, če bi se prodajna cena določila bistveno nižje od realne tržne
vrednosti tega premoženja. DUTB lahko prevzame kapitalsko naložbo ali
nepremičnino banke tudi v primeru, če banka v zadnjih 12 mesecih ni
izvedla aktivnosti za odprodajo teh sredstev, ker je zaradi objektivnih
okoliščin, ki obstajajo na trgu, utemeljeno pričakovala, da takšna prizadevanja
ne bodo uspešna (glede na kriterije iz prejšnjega stavka).
15. člen
(določitev tveganih postavk)
(1) Banka in DUTB ob sodelovanju Banke
Slovenije z upoštevanjem meril iz prejšnjega člena te uredbe v poslovni
strategiji določita predloge glede tveganih postavk, ki se na podlagi te uredbe
prenesejo na DUTB. Tako pripravljeni predlog poslovne strategije banka predloži
komisiji, ki lahko zahteva spremembe poslovne strategije skladno z drugim
odstavkom 7. člena te uredbe.
(2) Tvegane postavke iz prejšnjega
odstavka se določijo z upoštevanjem učinkov teh tveganih postavk na sposobnost
banke za zagotavljanje kapitalske ustreznosti banke in glede na cilje
posameznega ukrepa.
3.1. Vrednotenje sredstev za namene prevzema
tveganj
16. člen
(ocena realne dolgoročne ekonomske
vrednosti)
(1) Tvegane postavke banke se za namen
prenosa tveganj v skladu s to uredbo ovrednotijo na podlagi realne dolgoročne
ekonomske vrednosti.
(2) Banka oceni realno dolgoročno ekonomsko
vrednost tveganih postavk za namen iz prejšnjega odstavka v skladu s to uredbo,
oceno pa potrdi pooblaščeni revizor. Ocena tveganih postavk se izvede po stanju
na dan prenosa na DUTB, ki se določi v pogodbi med DUTB in banko.
(3) Realna dolgoročna ekonomska vrednost
tveganih postavk je vrednost, ki jo je razumno pričakovati v stabilnem
finančnem sistemu, potem ko prenehajo krizni pogoji. Ocena realne dolgoročne
ekonomske vrednosti tvegane postavke temelji na tržnih podatkih ter
realističnih in primernih predpostavkah glede bodočih denarnih tokov skladno s
pravili EU o državnih pomočeh.
(4) Kadar se v skladu s to uredbo realna
dolgoročna ekonomska vrednost za namen prenosa tveganj določi na podlagi
cenitvenega poročila neodvisnega cenilca, morajo biti ocene vrednosti sredstev,
ki jih v skladu s to uredbo izdela neodvisni cenilec, pripravljene za namen
neprisilne prodaje na delujočem trgu v skladu z Mednarodnimi standardi
ocenjevanja vrednosti (MSOV), ki jih sprejema Odbor za mednarodne standarde
ocenjevanja vrednosti (International Valuation Standards Committee – IVSC).
Realna dolgoročna ekonomska vrednost ustreza pojmu poštena vrednost, ki
predstavlja podlago vrednosti v okviru Mednarodnih standardov ocenjevanja
vrednosti (MSOV). Cenitev iz prejšnjega stavka mora biti izdelana na datum
ocenjevanja vrednosti, ki je enak datumu prenosa na DUTB.
17. člen
(imenovanje pooblaščenega neodvisnega
revizorja)
(1) DUTB imenuje neodvisnega
revizorja, ki pred izvedbo ukrepov na stroške banke preveri:
1.     
pravilnost izdelave ocene realne dolgoročne ekonomske vrednosti
sredstev, ki so predmet prenosa na DUTB,
2.     
ustreznost določanja višine odbitkov po 23. členu te uredbe pri
določanju cene ob prenosu tveganih postavk na DUTB in
3.     
pravilnost predvidenih učinkov vrednotenja na kapitalsko ustreznost
banke.
(2) DUTB lahko za vrednotenje sredstev
zaradi prenosa na DUTB po tej uredbi kot pooblaščenega neodvisnega revizorja
imenuje osebo, ki v preteklih treh letih ni sodelovala z banko v zvezi s
storitvami vrednotenja ali revidiranja in ki ni kako drugače poslovno povezana
z banko.
(3) Stroški, ki se skladno s prvim
odstavkom tega člena prenesejo na banko, morajo biti razumni in utemeljeni ter
se v pogodbi med banko in DUTB določijo na podlagi predhodnega mnenja komisije.
Stroški po tem členu se prenesejo na banko na način, da se upoštevajo pri
izračunu cene ob prenosu tveganih postavk na DUTB, pri čemer se v pogodbi med
banko in DUTB lahko določi, da dogovorjeni del teh stroškov banka založi pred
izvedbo samega prenosa tveganih postavk na DUTB.
18. člen
(vrednotenje terjatev oziroma potencialnih
terjatev)
(1) Pri vrednotenju terjatev oziroma
potencialnih terjatev je treba izhajati iz diskontirane vrednosti pričakovanih
denarnih tokov iz teh terjatev oziroma iz unovčitev zavarovanj teh terjatev.
(2) Pri oceni vrednosti iz prejšnjega
odstavka je treba za del terjatev, za katere se ocenjuje, da ne bodo poplačane,
upoštevati sedanjo vrednost pričakovanih denarnih tokov iz unovčitve prejetih
zavarovanj za te terjatve. Za ta namen je treba oceniti realno možnost
povračila terjatev od porokov oziroma garantov oziroma pošteno vrednost
zavarovanj z nepremičninami in premičninami v skladu z 19. členom te uredbe in
pošteno vrednost zavarovanj z delnicami oziroma deleži v kapitalu družb v
skladu z drugim in tretjim odstavkom 20. člena te uredbe. Pripadajoča
zavarovanja se pri oceni vrednosti terjatev oziroma potencialnih terjatev lahko
upoštevajo le v primeru, če banka razpolaga z vso potrebno dokumentacijo, na
podlagi katere je unovčitev zavarovanj pravno izvršljiva, in če so ta
zavarovanja unovčljiva v razumnem roku. Zavarovanja z nepremičninami se za ta
namen ovrednotijo v vrednosti, ki ostane po odbitku zneskov vseh obveznosti,
katerih izpolnitev je zavarovana z isto nepremičnino in so pri tej nepremičnini
vknjižene z boljšim vrstnim redom, oziroma po odbitku sorazmernega dela zneskov
tistih obveznosti, ki so v zemljiški knjigi pri tej nepremičnini vknjižene z
istim vrstnim redom.
(3) Vrednotenje terjatev oziroma
potencialnih terjatev in zavarovanj se z upoštevanjem prvega in drugega
odstavka tega člena izvede v skladu z Metodologijo za ocenjevanje realne
dolgoročne ekonomske vrednosti kreditnih terjatev, ki je Priloga 2 te uredbe in
njen sestavni del.
19. člen
(vrednotenje nepremičnin)
(1) Banka nepremičnine ovrednoti na podlagi
cenitvenega poročila, ki ga izdela neodvisni cenilec in ki ni starejše od enega
leta. Če se stanje nepremičnine ali stanje na trgu nepremičnin na dan prenosa
na DUTB razlikuje od stanja, ki je bilo upoštevano v zadnjem cenitvenem
poročilu, banka za namen prenosa na DUTB pridobi novo cenitev oziroma popravek
cenitve, ki ga izdela neodvisni cenilec, pri čemer mora biti datum ocenjevanja
vrednosti enak datumu prenosa na DUTB.
(2) Ne glede na prejšnji odstavek banka
nepremičnine, prejete v zavarovanje terjatev do dolžnikov v stečaju, ovrednoti
na podlagi cenitve, ki je izdelana v okviru stečajnega postopka. Če je v
stečajnem postopku že opredeljena izklicna cena na javni dražbi, banka za
vrednotenje nepremičnine uporabi zadnjo izklicno ceno.
(3) Ne glede na prvi odstavek tega člena
lahko neodvisni cenilec kot oceno vrednosti (dokončane) stanovanjske
nepremičnine uporabi posplošeno tržno vrednost, ki je določena z uporabo metod
množičnega vrednotenja nepremičnin in jo objavlja Geodetska uprava Republike
Slovenije. Posplošena tržna vrednost se lahko kot ocena vrednosti nepremičnine
uporabi le za stanovanjske nepremičnine, če ta ne presega vrednosti 500.000
eurov. Posplošeno tržno vrednost neodvisni cenilec popravi z uporabo ustreznega
odbitka, kadar je to potrebno. Neodvisni cenilec odbitek določi na osnovi
preliminarne ocene vrednosti, ki mora odražati trenutno stanje ocenjevanih
nepremičnin in stanje na trgu tovrstnih nepremičnin na ocenjevani ali podobnih
mikrolokacijah.
(4) Prvi odstavek tega člena se smiselno uporablja tudi za
vrednotenje premičnin, na katerih so ustanovljene pravice zavarovanja v korist
banke za zavarovanje terjatev banke.
20. člen
(vrednotenje kapitalskih naložb)
(1) Banka kapitalske naložbe ovrednoti
po pošteni vrednosti skladno z mednarodnimi standardi računovodskega poročanja,
določenimi v Uredbi Komisije (ES) št. 1126/2008 z dne 3. novembra 2008 o
sprejetju nekaterih mednarodnih računovodskih standardov skladno z Uredbo (ES)
št. 1606/2002 Evropskega parlamenta in Sveta (UL L št. 320 z dne 29. 11.
2008, str. 1), in sicer po tržni ceni z delujočega trga, če ta ni znana, pa po
pošteni vrednosti na podlagi tehnike ocenjevanja vrednosti z največjo možno
uporabo tržnih vhodnih podatkov.
(2) Ne glede na prejšnji
odstavek banka kapitalsko naložbo v družbo, v kateri ima pomemben vpliv pri
upravljanju (praviloma z 20- ali večodstotno udeležbo v kapitalu), ovrednoti na
podlagi cenitvenega poročila neodvisnega cenilca podjetij, ki ni starejše od
enega leta. Če finančni položaj družbe ali razmere na trgu kapitala iz
prejšnjega stavka na dan prenosa na DUTB pomembno odstopajo od finančnega
položaja te družbe ali razmer na trgu kapitala, ki so bile upoštevane v zadnjem
cenitvenem poročilu, banka za namen prenosa na DUTB pridobi novo cenitev
oziroma popravek cenitve, ki ga izdela neodvisni cenilec podjetij. Kot datum
ocenjevanja vrednosti se določi datum prenosa na DUTB.
(3) Če je ocenjena vrednost naložbe v
kapitalske instrumente iz prvega oziroma drugega odstavka tega člena, z izjemo
ocenjene vrednosti po tržni ceni z delujočega trga, višja od revidirane
knjigovodske vrednosti teh delnic oziroma deleža družbe izdajateljice
(knjigovodska vrednost delnice = celotni kapital družbe/(število delnic –
število lastnih delnic)), se naložba ovrednoti po (nižji) revidirani
knjigovodski vrednosti teh delnic oziroma deleža družbe izdajateljice.
3.2. Obseg tveganih postavk
21. člen
(obseg prevzetih sredstev)
(1) Banka in DUTB v zvezi z ukrepi za
povečanje osnovnega kapitala banke ali drugih kapitalskih instrumentov banke v
skladu s to uredbo in upoštevanjem meril iz 14. in 15. člena te uredbe opredelita tvegane postavke, ki se odplačno prenesejo na DUTB, ter
opredelita prenosno vrednost teh postavk na podlagi te uredbe.
(2) Obseg tveganih postavk, ki izpolnjujejo
merila iz 14. člena te uredbe in se prenesejo na DUTB, se določi v skladu s 15.
členom te uredbe, pri čemer se tvegane postavke za namene prenosa na DUTB
razvrščajo v skupine glede na dejavnost, s katero se te tvegane postavke
povezujejo in za katere se določa skupna strategija upravljanja.
(3) Če ima banka do posameznega neplačnika poleg terjatev, ki
ustrezajo merilom iz 14. člena te uredbe, tudi kapitalske naložbe v tej osebi,
ki z vidika upravljanja s tveganji predstavljajo za banko poslovno celoto, se
lahko te kapitalske naložbe prenesejo na DUTB skupaj s prenesenimi terjatvami
ne glede na merila iz 14. člena te uredbe.
22. člen
(nadomestilo za prenos)
(1) DUTB zagotovi plačilo ustreznega
nadomestila pri odplačnem prevzemu tveganih postavk banke praviloma z izdajo
obveznic DUTB, za katere je izdano poroštvo Republike Slovenije. V tem primeru
DUTB zagotovi nadomestilo banki z izročitvijo obveznic DUTB banki, pri čemer je
vrednost glavnice izdanih obveznic enaka prenosni vrednosti na dan prenosa. 
(2) DUTB lahko za plačilo ustreznega nadomestila pri
odplačnem prevzemu tveganih postavk banke zagotovi banki denarna sredstva, ki
jih pridobi z zadolževanjem na finančnem trgu skladno z ZUKSB, statutom in
smernicami delovanja DUTB, vključno s posojilom pri banki, v kateri se izvajajo
ukrepi po tej uredbi.
23. člen
(vrednost sredstev za namen prenosa)
(1) Vrednost sredstev, ki se kot tvegane
postavke prenašajo na DUTB, se določi glede na ocenjeno realno dolgoročno
ekonomsko vrednost teh sredstev, zmanjšano za stroške refinanciranja in stroške
upravljanja DUTB (prenosna vrednost).
(2) Stroški refinanciranja DUTB se
upoštevajo pri določanju prenosne vrednosti sredstev tako, da se ocenjena realna
dolgoročna ekonomska vrednost diskontira z uporabo diskontne stopnje (netvegana
obrestna mera povečana za pribitek nad netvegano obrestno mero, ki ga DUTB
plača pri zadolževanju), pri čemer se upošteva doba unovčevanja sredstev najpozneje
do 31. decembra 2017.
(3) Vrednost sredstev se lahko za
namen prenosa na DUTB dodatno zniža za pričakovane stroške upravljanja s temi
sredstvi v okviru DUTB, pri čemer znižanje iz tega naslova ne sme presegati 3 %
vrednosti sredstev po diskontiranju.
(4) Pri določanju pričakovanih
stroškov upravljanja se upoštevajo povprečni stroški banke pri upravljanju
premoženja in morebitne izgube oziroma donosi iz naslova upravljanja.
24. člen
(pravice za povratni prenos)
(1) DUTB lahko v šestih mesecih po
dnevu prenosa sredstev banke na DUTB uveljavlja v razmerju do banke pravico do
povratnega prenosa določenih sredstev, ki so bila prenesena na DUTB na podlagi
te uredbe, če so izpolnjeni pogoji iz tega člena. Pravica do povratnega prenosa
po tej uredbi se uredi v pogodbi med banko in DUTB.
(2) DUTB lahko pravico do povratnega
prenosa premoženja uveljavlja pod pogojem:
1.     
če se po izvedbi prevzema premoženja v zvezi s prevzetim premoženjem
ugotovijo napake ali pomanjkljivosti, ki so obstajale na dan prenosa in se
štejejo kot stvarne ali pravne napake prodane stvari skladno z zakonom, ki
ureja obligacijska razmerja,
2.     
če zaradi ugotovljenih napak DUTB ne more uresničiti namena skladno z
zakonom in
3.     
če DUTB ne more kako drugače odpraviti ugotovljenih napak ali
nadomestiti škode zaradi napake (na primer z uveljavljanjem pravic iz naslova
zavarovalne pogodbe, uveljavljanjem odgovornosti izvajalca za napake pri
gradnji).
(3) Ne glede na prvi in drugi odstavek
tega člena DUTB ne more uveljavljati pravice do povratnega prenosa, če
premoženja ne more vrniti ali ga ne more vrniti v stanju, v kakršnem je bilo
prejeto. V tem primeru DUTB namesto pravice do povratnega prenosa uveljavlja v
razmerju do banke povračilo škode, ki je nastala zaradi ugotovljene napake na
premoženju.
3.3. Poroštva Republike Slovenije za
obveznosti DUTB
25. člen
(vrste poroštev)
(1) Poroštvo Republike Slovenije se
lahko izda za obveznosti DUTB iz naslova zadolževanja na finančnem ali medbančnem
trgu, da bi DUTB zagotovil ustrezno nadomestilo banki za odplačni prenos
premoženja bank na DUTB.
(2) Poroštvo Republike Slovenije za
obveznosti DUTB se lahko izda tudi za obveznosti iz naslova obveznic, ki so
vplačane s prenosom določenega premoženja bank, ki predstavlja tvegane
postavke, na DUTB.
26. člen
(merila in pogoji za izdajo poroštva)
(1) Poroštvo Republike Slovenije iz
prvega odstavka prejšnjega člena se izda za tiste obveznosti DUTB, pri katerih
so izpolnjene zahteve, kot jih določa Evropska centralna banka glede
primernosti premoženja za zavarovanje terjatev Evropske centralne banke iz
naslova izvajanja denarne politike.
(2) Poleg zahtev iz prejšnjega
odstavka morajo biti glede obveznosti, za katere se izda poroštvo Republike
Slovenije skladno s to uredbo, izpolnjene tudi naslednje zahteve:
1.     
skupna vrednost glavnice je največ v višini, ki je enaka skupni
vrednosti premoženja, ki se prenese na DUTB, na dan prenosa,
2.     
pogodbeni pogoji in druge zaveze pogodbe ali listine o zadolžitvi morajo
biti v bistvenih elementih primerljivi tistim, o katerih se za istovrstne posle
dogovori Republika Slovenija.
(3) Ugotovitev, da so v zvezi z
obveznostmi izpolnjene lastnosti, ki se zahtevajo glede primernosti premoženja
za zavarovanje terjatev Evropske centralne banke iz naslova izvajanja denarne
politike, učinkuje izključno za odločanje o upravičenosti izdaje poroštva
države in ne prejudicira ali izključuje drugačne ocene v okviru izvajanja
denarne politike Evropske centralne banke.
27. člen
(dodatne zaveze v zvezi z izdanim
poroštvom)
V zvezi s terjatvami države do DUTB iz
naslova izplačanega poroštva (regresna pravica) se lahko v pogodbi določijo
pravice zavarovanja na premoženju DUTB ali druga jamstva v korist države za
poplačilo terjatev iz naslova regresne pravice.
28. člen
(obveščanje ministrstva)
(1) Na podlagi odločitve vlade o
potrditvi poroštva države za obveznosti DUTB lahko DUTB začne ali nadaljuje
postopek zadolževanja. Pred postopkom zadolževanja mora DUTB pridobiti
soglasje ministrstva, pristojnega za finance.
(2) Po končanem postopku zadolževanja
DUTB ministrstvu, pristojnemu za finance, predloži listino o zadolževanju.
(3) Poroštveno pogodbo ali listino o
izdaji poroštva podpiše minister, pristojen za finance.
29. člen
(provizije za izdana poroštva DUTB)
(1) Vlada s sklepom o izdaji poroštva
določi višino letne provizije za izdano poroštvo DUTB. Ministrstvo, pristojno
za finance, pripravi predlog višine letne provizije glede na ročnost poroštvene
pogodbe, skladno z Merili za določitev višine letne provizije glede na ročnost
poroštvene pogodbe, ki so Priloga 3 te uredbe in njen sestavni del.
(2) Provizija za izdano poroštvo se
plačuje kvartalno vnaprej, na transakcijski račun proračuna Republike Slovenije
in se med trajanjem poroštva ne povečuje.
4. PRENOS TVEGANIH POSTAVK NA NAMENSKO DRUŽBO IN
POROŠTVA REPUBLIKE SLOVENIJE ZA OBVEZNOSTI NAMENSKIH DRUŽB
30. člen
(prenos tveganih postavk na namensko
družbo)
(1) Tvegane postavke banke se
prenesejo na namensko družbo v skladu s to uredbo, če se s prenosom tveganih
postavk izboljša sposobnost banke glede zagotavljanja dolgoročne kapitalske
ustreznosti skladno z zahtevami Banke Slovenije ali drugega pristojnega
nadzornega organa in sposobnost ponovne vzpostavitve dolgoročno uspešnega poslovanja.
Banka lahko prenese tvegane postavke na namensko družbo le, če se v banki
hkrati izvedejo ukrepi za povečanje osnovnega kapitala banke ali drugih
kapitalskih instrumentov v višini, da se zagotovi kapitalska ustreznost banke v
skladu z zahtevami nadzornika bančnega sistema.
(2) Namenska družba lahko pridobi
poroštvo Republike Slovenije skladno s to uredbo za obveznosti namenske družbe
iz naslova zadolževanja na finančnem ali medbančnem trgu zato, da bi zagotovila
ustrezno nadomestilo banki za odplačni prenos premoženja banke na namensko
družbo.
(3) Poroštvo Republike Slovenije za
obveznosti namenske družbe se lahko izda tudi za obveznosti namenske družbe iz
naslova obveznic, ki jih izda namenska družba in so vplačane s prenosom
določenega premoženja bank, ki predstavlja tvegane postavke, na namensko
družbo.
(4) Za odplačni prenos tveganih
postavk banke na namensko družbo se uporabljajo določbe 3. poglavja in
podpoglavja 3.1 ter podpoglavja 3.2 te uredbe, če ni v tem poglavju določeno
drugače.
31. člen
(merila in kriteriji za izdajo poroštva)
Poroštvo Republike Slovenije za obveznosti
namenske družbe se izda, če so izpolnjena naslednja merila in kriteriji glede:
1.     
ustanovitve in upravljanja namenske družbe,
2.     
premoženja, ki ga banke ustanoviteljice prenesejo na namensko družbo,
3.     
lastnosti obveznic oziroma posojil, za katere se izdaja poroštvo.
32. člen
(ustanovitev in upravljanje namenske
družbe)
(1) Delničarji namenske družbe, ki je
upravičena do poroštva za svoje obveznosti po tej uredbi, so lahko poleg DUTB
le banke, ki izpolnjujejo merila iz 4. člena te uredbe, ki na namensko družbo
odplačno prenesejo tvegane postavke iz 14. člena te uredbe.
(2) Dejavnost namenske družbe mora
biti omejena izključno na dejavnost upravljanja sredstev, ki se prenesejo na
namensko družbo v skladu s prejšnjim odstavkom.
(3) Pravila upravljanja namenske
družbe morajo zagotoviti učinkovito upravljanje prenesenega premoženja glede na
lastnosti posameznih kategorij premoženja, vključno z izterjavo in unovčevanjem
tega premoženja.
33. člen
(obveznosti namenske družbe)
(1) Poroštvo Republike Slovenije za
obveznosti namenske družbe iz drugega odstavka 30. člena te uredbe se izda za
tiste obveznosti namenske družbe (izdanih obveznic in bančnih posojil), pri
katerih so izpolnjene naslednji pogoji:
1.     
skupna vrednost glavnice je največ v višini, ki je enaka skupni
vrednosti sredstev, ki se prenesejo na namensko družbo na podlagi te uredbe,
2.     
pogodbeni pogoji in druge zaveze iz pogodbe ali listine o zadolžitvi
morajo biti v bistvenih elementih primerljivi tistimi, o katerih se za
istovrstne posle dogovori Republika Slovenija.
(2) V zvezi s terjatvami države do
namenske družbe iz naslova izplačanega poroštva (regresna pravica) se lahko v
poslovni strategiji določijo pravice zavarovanja na premoženju namenske družbe
ali druga jamstva ustanoviteljic za poplačilo terjatev države iz naslova
regresne pravice.
34. člen
(provizije za izdana poroštva namenski
družbi)
(1) Vlada s sklepom o izdaji poroštva
določi višino letne provizije za izdano poroštvo namenski družbi. Ministrstvo,
pristojno za finance, pripravi predlog višine letne provizije glede na ročnost
poroštvene pogodbe na podlagi meril iz Priloge 3 te uredbe.
(2) Provizija za izdano poroštvo se
plačuje kvartalno vnaprej, na transakcijski račun proračuna Republike Slovenije
in se med trajanjem poroštva ne povečuje.

Priloga
1: Klasifikacija zunajbilančnih postavk (potencialnih terjatev)
Priloga
2: Metodologija za ocenjevanje realne dolgoročne ekonomske vrednosti kreditnih terjatev
Priloga
3: Merila za določitev višine letne provizije glede na ročnost poroštvene
pogodbe

Uredba o izvajanju ukrepov za krepitev
stabilnosti bank (Uradni list RS, št. 22/13) vsebuje naslednjo končno določbo:
»5. KONČNA DOLOČBA
35. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
izvajanju ukrepov za krepitev stabilnosti bank (Uradni list RS, št. 51/13) vsebuje naslednjo prehodno in
končno določbo:
»PREHODNA IN KONČNA DOLOČBA
21. člen
Postopki, ki so se v zvezi z izvajanjem
ukrepov za krepitev stabilnosti bank začeli pred uveljavitvijo te uredbe, se
dokončajo skladno z določbami te uredbe.
22. člen
Ta uredba začne veljati naslednji dan po
objavi v Uradnem listu Republike Slovenije.«.