1. člen
(vsebina)
Ta pravilnik določa geografsko označbo Brinjevec ter pogoje
za njeno uporabo za izvajanje Uredbe (ES) št. 110/2008 Evropskega parlamenta in
Sveta z dne 15. januarja 2008 o opredelitvi, opisu, predstavitvi, označevanju
in zaščiti geografskih označb žganih pijač ter razveljavitvi Uredbe Sveta (EGS)
št. 1576/89 (UL L št. 39 z dne 13. 2. 2008, str. 16), zadnjič spremenjene z
Uredbo (ES) št. 1334/2008 Evropskega Parlamenta in Sveta z dne 16. decembra
2008 o aromah in nekaterih sestavinah živil z aromatičnimi lastnostmi za
uporabo v in na živilih ter spremembi Uredbe Sveta (EGS) št. 1601/91, uredb
(ES) št. 2232/96 in (ES) št. 110/2008 ter Direktive 2000/13/ES (UL L št. 354 z
dne 31. 12. 2008, str. 34), (v nadaljnjem besedilu: Uredba 110/2008/ES).
2. člen
(geografska označba)
(1) Z geografsko označbo Brinjevec se lahko označi le naravno
žganje, proizvedeno z destilacijo fermentirane drozge jagod navadnega brina (Juniperus
communis) na geografskem območju Republike Slovenije, če ustreza vsem
zahtevam iz Uredbe 110/2008/ES, pravilnika, ki ureja žgane pijače, in tega
pravilnika. 
(2) Brinjevec je lahko v prometu le kot predpakiran izdelek.
3. člen
(kakovost brinovih jagod)
Brinjevec se proizvaja iz jagod navadnega brina, ki morajo
biti ustrezne tehnološke zrelosti, ki jo dosežejo v obdobju med avgustom in
novembrom, optimalna vsebnost je nad 1% brinovega olja in pod 20% vode.
4. člen
(tehnološki postopek)
Brinjevec se proizvaja po specifičnem postopku predelave
jagod navadnega brina, ki temelji na osnovi mletja brinovih jagod. Sledi
redčenje mletih brinovih jagod z vodo, da se ustvarijo pogoji za fermentacijo
in delovanje kvasovk. Sledi dodatek vrelnega nastavka in po potrebi hrane za
kvasovke. Fermentacija drozge poteka počasi in ob ustreznih temperaturnih
pogojih traja približno štiri tedne. Po končani fermentaciji sledi destilacija.
Potrebna je dvakratna destilacija. Prva destilacija poteka v klasičnih kotlih
(šaržno). Pri prvi destilaciji je nangi ali mehkemu žganju treba odvzeti
eterično olje. Druga destilacija lahko poteka šaržno oziroma na kontinuirnih
napravah.
5. člen
(kakovost žganja)
Brinjevec mora ustrezati minimalni kakovosti za žganje v
skladu s Prilogo I in Prilogo II Uredbe 110/2008/ES in naslednjim parametrom: 
-       
vsebovati mora najmanj 40 vol. % alkohola, 
-       
vsebovati mora največ 1350 gramov metanola na hektoliter, računano na
100 vol. % alkohola, 
-       
vsebovati mora najmanj 200 gramov hlapnih snovi na hektoliter, računano
na 100 vol. % alkohola, 
-       
vsebovati mora 150–1500 mg/l skupne kisline, izražene kot ocetna, 
-       
biti mora brezbarven, bister in imeti izrazit vonj in grenko trpki okus
po brinovih jagodah, 
-       
zoreti mora najmanj šest mesecev.
6. člen
(pogoji za pridobitev pravice do uporabe označbe)
Geografsko označbo Brinjevec lahko uporabljajo proizvajalci
na podlagi poročila preizkusnega laboratorija za ugotavljanje skladnosti žganih
pijač in drugih alkoholnih pijač (v nadaljnjem besedilu: organizacija za
ugotavljanje skladnosti), določenega v skladu z zakonom, ki ureja kmetijstvo,
da Brinjevec ustreza vsem zahtevam iz 2. člena tega pravilnika.
7. člen
(obveščanje)
Organizacija za ugotavljanje skladnosti enkrat letno obvešča
ministrstvo, pristojno za kmetijstvo, gozdarstvo in prehrano, o izdanih
poročilih o skladnosti za geografsko označbo Brinjevec, najpozneje do 15.
aprila za preteklo leto.
8. člen
(prehodno obdobje)
(1) Brinjevec mora biti proizveden in označen v skladu z
zahtevami iz tega pravilnika najpozneje do 20. januarja 2011. 
(2) Ne glede na določbo prejšnjega odstavka je Brinjevec,
proizveden in označen v skladu s Pravilnikom o žganih pijačah (Uradni list RS,
št. 75/08 in 7/09) pred 20. januarjem 2011, lahko v prometu do porabe zalog.
9. člen
(prenehanje veljavnosti)
Z dnem uveljavitve tega pravilnika prenehata veljati drugi in
tretji odstavek 8. člena Pravilnika o žganih pijačah (Uradni list RS, št. 75/08
in 7/09).
10. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-62/2010
Ljubljana, dne 25. avgusta 2010
EVA 2010-2311-0156
mag. Dejan Židan l.r. 
Minister 
za kmetijstvo, gozdarstvo in prehrano