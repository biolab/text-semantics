1. člen
Z namenom, da se omeji gibanje prebivalstva in zaradi
zajezitve in obvladovanja epidemije COVID-19 se s tem odlokom začasno
prepoveduje ponujanje kulturnih in kinematografskih storitev neposredno končnim
uporabnikom na območju Republike Slovenije.
2. člen
(1) Ne glede na prejšnji člen prepoved ponujanja kulturnih
storitev končnim uporabnikom ne velja za knjižnice.
(2) Ne glede na prejšnji člen so izvzete tudi vse oblike
ponujanja kulturnih in kinematografskih storitev končnim uporabnikom, ki so kot
izjema navedene v drugih odlokih, ki jih Vlada Republike Slovenije sprejme
zaradi zajezitve in obvladovanja epidemije COVID-19.
(3) Število oseb v zaprtih javnih prostorih, v katerih se
izvaja dejavnost ponujanja storitev knjižnic končnim uporabnikom, se omeji na
30 kvadratnih metrov na posameznega uporabnika ali na enega uporabnika, če je
poslovni prostor manjši od 30 kvadratnih metrov.
3. člen
(1) Ponujanje storitev knjižnic končnim uporabnikom je
dovoljeno le pod pogojem, da se zagotovi:
-       
minimalni možni stik s končnimi uporabniki v skladu s sprejetimi
navodili Nacionalnega inštituta za javno zdravje (v nadaljnjem besedilu: NIJZ),
-       
redno prezračevanje ali ustrezna ventilacija prostorov, v katerih se
izvaja dejavnost ponujanja storitev končnim uporabnikom, in
-       
razkuževanje rok za končnega uporabnika pred vstopom in ob izstopu iz
prostorov, v katerih se izvaja dejavnost ponujanja storitev končnim
uporabnikom.
(2) Pri opravljanju dejavnosti iz prejšnjega člena se
smiselno upoštevajo vsa higienska priporočila ministrstva, pristojnega za
zdravje, in NIJZ za preprečevanje okužbe z virusom SARS-CoV-2, ki so objavljena
na spletni strani ministrstva in NIJZ.
(3) Odgovornost delodajalcev je, da zaposlenim zagotovijo
zaščitno opremo in zagotovijo spoštovanje pogojev iz prvega odstavka tega člena
in navodil iz prejšnjega odstavka.
(4) Knjižnica zagotovi upoštevanje navodil iz tretjega
odstavka prejšnjega člena tega odloka.
(5) Pri izvajanju nadzora ima pristojni inšpektor pravico in
dolžnost omejiti ali prepovedati opravljanje dejavnosti.
4. člen
Strokovno utemeljenost ukrepov iz tega odloka Vlada Republike
Slovenije ugotavlja vsakih sedem dni in ob upoštevanju strokovnih razlogov
odloči, da se ti ukrepi še naprej uporabljajo, ali pa ukrepe spremeni oziroma
odpravi ter o tem obvesti Državni zbor in javnost.
KONČNI DOLOČBI
5. člen
Z dnem uveljavitve tega odloka preneha veljati Odlok o
začasni prepovedi ponujanja kulturnih in kinematografskih storitev končnim
uporabnikom v Republiki Sloveniji (Uradni list RS, št. 165/20).
6. člen
Ta odlok začne veljati naslednji dan po objavi v Uradnem
listu Republike Slovenije.
Št. 00716-8/2020
Ljubljana, dne 5. decembra 2020
EVA 2020-3340-0017
Vlada Republike Slovenije
Janez Janša
predsednik