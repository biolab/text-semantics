1. člen
Z vojaškimi objekti, vojaškimi stanovanji
in stanovanjskimi hišami ter drugimi vojaškimi nepremičninami (v nadaljnjem
besedilu: vojaške nepremičnine), ki so last Republike Slovenije v skladu z
ustavnim zakonom za izvedbo temeljne ustavne listine o samostojnosti in
neodvisnosti Republike Slovenije in zakonom o obrambi, upravlja Ministrstvo za
obrambo.
Evidenco vojaških nepremičnin iz prejšnjega
odstavka vodi in ureja Ministrstvo za obrambo v skladu s predpisi, ki urejajo
evidenco državnega premoženja.
Na podlagi podatkov iz evidence iz
prejšnjega odstavka
Ministrstvo za obrambo izdaja potrdila,
pooblastila in druge listine.
2. člen
Ministrstvo za obrambo določa v skladu z
zakonom o obrambi vojaške nepremičnine, ki so trajno namenjene za obrambne ali
zaščitne potrebe, ter predlaga Vladi Republike Slovenije, katere vojaške
nepremičnine se namenijo za potrebe drugih državnih organov.
3. člen
Ministrstvo za obrambo vzdržuje in upravlja
vojaški stanovanjski sklad. Minister za obrambo po predhodnem soglasju Vlade
Republike Slovenije podrobno uredi postopke, merila in kriterije v zvezi z
vojaškimi stanovanji, ki se kot službena stanovanja dodeljujejo pripadnikom
stalne sestave Slovenske vojske oziroma javnim uslužbencem Ministrstva za
obrambo, ki delajo na delovnih mestih, na katerih se opravlja vojaška služba.
Službena stanovanja, ki se ne dodelijo pripadnikom stalne sestave Slovenske
vojske, se izjemoma lahko dodelijo, zlasti zaradi kadrovskih potreb, kot službena
stanovanja tudi drugim javnim uslužbencem Ministrstva za obrambo. 
Minister za obrambo lahko določeno število
službenih stanovanj iz vojaškega stanovanjskega sklada dodeli Generalštabu
Slovenske vojske oziroma tistim organizacijskim enotam Ministrstva za obrambo,
ki ta stanovanja potrebujejo za opravljanje njihove redne dejavnosti in ki jih
ni mogoče uporabljati za druge namene. 
Za službena stanovanja, ki jih ni mogoče
dodeliti v skladu s prvim odstavkom tega člena in so trajno nezasedena, se
lahko sklene najemna pogodba za tri leta z možnostjo podaljšanja za največ tri
leta z javnim uslužbencem, ki izpolnjuje pogoje za dodelitev stanovanja po
Stanovanjskem pravilniku Stanovanjske komisije Vlade Republike Slovenije ali po
Pravilniku o oddaji službenih stanovanj, samskih sob in ležišč v samskih sobah
Policije, pod pogojem da Stanovanjska komisija Vlade Republike Slovenije ali
Policija nima na razpolago primernega stanovanja. 
Za službena stanovanja, za katera ni
sklenjeno najemno razmerje v skladu s prejšnjim odstavkom, se lahko sklene
najemna pogodba za določen čas treh let z možnostjo podaljšanja za največ tri
leta z ožjim družinskim članom osebe, ki je padla v vojaški agresiji na
Republiko Slovenijo v času od 26. 6. do 18. 7. 1991 kot pripadnik Teritorialne
obrambe Republike Slovenije. 
Za ožjega družinskega člana iz prejšnjega
odstavka se štejejo zakonec ali oseba, s katero je padli pripadnik Teritorialne
obrambe Republike Slovenije živel v zunajzakonski skupnosti, njegovi otroci in
posvojenci.
Službena stanovanja, za katera ni sklenjena
najemna pogodba v skladu s četrtim odstavkom, se lahko
oddajo v skladu s predpisi, ki urejajo stvarno premoženje države.
4. člen
Ministrstvo za obrambo lahko posamezne
vojaške nepremičnine, ki niso trajno namenjene za obrambne ali zaščitne
potrebe, zamenja ali odproda, če se s tem zagotavljajo nepremičnine oziroma
prostori, ki bodo služili za obrambne ali zaščitne potrebe.
Zamenjava in odprodaja vojaških nepremičnin
se izvaja po postopku, ki velja za odprodajo oziroma zamenjavo državnega
premoženja.
5. člen
Vojaške nepremičnine, ki začasno ne služijo
za obrambne ali zaščitne potrebe, namenjene pa so kot namestitvene, skladiščne
in druge zmogljivosti za primer poslabšanih varnostnih razmer, lahko
Ministrstvo za obrambo daje v najem ali v zakup pod krajevno običajnimi pogoji.
Pri tem mora biti zagotovljena možnost uporabe vojaške nepremičnine v primeru
potrebe.
Pogodbe iz prejšnjega člena in prejšnjega
odstavka sklepa minister za obrambo. (črtan)
6. člen
Ministrstvo za obrambo daje izjave volje
Republike Slovenije v postopkih za denacionalizacijo vojaških nepremičnin.
7. člen
Šteje se, da so bile vojaške nepremičnine,
zgrajene ali pridobljene do 25. junija 1991 po dotedaj veljavnih predpisih,
zgrajene ali pridobljene v skladu s pravnim redom Republike Slovenije. V
kataster in prostorske akte se vnesejo tako kot vojaške nepremičnine, zgrajene
ali pridobljene po 25. juniju 1991, v skladu z odredbo o določitvi objektov in
okolišev objektov, ki so posebnega pomena za obrambo, in ukrepih za njihovo
varovanje (Uradni list RS, št. 17/92) ter navodilom za določanje in
prikazovanje potreb obrambe in zaščite v prostorskih planih (Uradni list RS,
št. 23/94).
8. člen
Vojaške nepremičnine iz 1. člena te uredbe,
s katerimi upravlja Ministrstvo za obrambo, se vknjižijo v zemljiški knjigi kot
last Republike Slovenije.

Uredba o upravljanju z vojaškimi
nepremičninami (Uradni list RS, št. 70/95) vsebuje naslednjo končno določbo:
»9. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
upravljanju z vojaškimi nepremičninami (Uradni list RS, št. 92/99) vsebuje naslednjo končno določbo:
»2. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
upravljanju z vojaškimi nepremičninami (Uradni list RS, št. 11/10) vsebuje naslednjo končno določbo:
»4. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembi in dopolnitvah Uredbe o
upravljanju z vojaškimi nepremičninami (Uradni list RS, št. 82/12) vsebuje naslednjo končno določbo:
»2. člen
Ta uredba začne veljati petnajsti dan po
objavi v Uradnem listu Republike Slovenije.«.