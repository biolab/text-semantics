1. člen
(vsebina)
Ta uredba določa metodologijo za oblikovanje cen 24‑urne dežurne službe, ki se
izvaja v okviru pogrebne dejavnosti kot obvezna občinska gospodarska javna
služba (v nadaljnjem besedilu: javna služba).
2. člen
(pomen izrazov)
Posamezni izrazi, uporabljeni v tej uredbi, pomenijo:
1.     
»lastna predračunska cena storitve javne službe« (v nadaljnjem besedilu:
predračunska cena) je cena, ki se izračuna v skladu s slovenskimi
računovodskimi standardi in to uredbo na podlagi načrtovane količine
opravljenih storitev in načrtovanih stroškov ter prihodkov izvajalca v
prihodnjem obračunskem obdobju;
2.     
»lastna obračunska cena storitve javne službe« (v nadaljnjem besedilu:
obračunska cena) je cena, ki se izračuna enako kot predračunska cena, pri čemer
se za preračun stroškov na enoto storitev uporabijo dejanske količine
opravljenih storitev in dejanski stroški izvajalca v preteklem obračunskem
obdobju;
3.     
»potrjena cena storitve javne službe« (v nadaljnjem besedilu: potrjena
cena) je cena, ki se nanaša na opravljanje storitev javne službe in jo potrdi
pristojni organ občine;
4.     
»obračunsko obdobje« je koledarsko leto, razen za prvo poročanje, ki je
lahko krajše;
5.     
»poslovno potrebna osnovna sredstva« so osnovna sredstva izvajalca javne
službe, potrebna za opravljanje storitev javne službe;
6.     
»neposredni stroški materiala in storitev, neposredni stroški dela,
drugi neposredni stroški, splošni nabavno-prodajni stroški in splošni upravni
stroški« so stroški v skladu z računovodskimi standardi.
3. člen
(oblikovanje cene)
(1) Ceno storitve javne službe (v nadaljnjem besedilu: cena)
za območje občine predlaga izvajalec javne službe ter pošlje pristojnemu
občinskemu organu elaborat o ceni storitve javne službe (v nadaljnjem besedilu:
elaborat) in predlog cene.
(2) Prihodki in odhodki javne službe se evidentirajo v
skladu z računovodskimi standardi.
(3) Izvajalec oblikuje in objavi cenik s potrjeno ceno
na svojih spletnih straneh ali na krajevno običajen način. Izvajalec zavezancem
za plačilo storitve javne službe zaračunava cene v skladu s tako oblikovanim in
objavljenim cenikom.
(4) Storitve, ki se izvajajo, se v ceniku navedejo v
skladu s Prilogo 1, ki je sestavni del te uredbe.
4. člen
(izhodišča za oblikovanje cene)
(1) Pri oblikovanju cene se upoštevajo standardi in
normativi ter ukrepi za opravljanje storitev javne službe, kakor jih
opredeljujejo državni in občinski predpisi za javno službo.
(2) Če izvajalec poleg javne službe opravlja tudi tržno
dejavnost, mora zagotoviti ločeno računovodsko spremljanje javne službe in
tržne dejavnosti. Izvajalec javne službe mora za vsako gospodarsko javno službo
oblikovati poslovnoizidno mesto, za katero se ugotavljajo prihodki ter na njem
nastali in njemu prisojeni stroški.
(3) Pri razporejanju posrednih stroškov mora izvajalec
javne službe uporabiti sodila, ki temeljijo na aktivnostih, ki povzročajo te
stroške. Če teh aktivnosti ni mogoče določiti, se uporabijo sodila delitve
posrednih stroškov na podlagi deleža neposrednih stroškov.
(4) Pri oblikovanju predračunske cene se upoštevajo
načrtovane količine opravljenih storitev, načrtovani stroški in prihodki
izvajalca za prihodnje obdobje.
(5) Pri določitvi obsega poslovno potrebnih osnovnih
sredstev, ki se uporabljajo za opravljanje javne službe, in števila zaposlenih,
potrebnih za nemoteno izvajanje storitev 24-urne dežurne službe, se upoštevajo
povprečno mesečno število umrlih in povprečno mesečno število prevozov na
obdukcijo v preteklem letu na območju občine ter geografske, poselitvene in
druge značilnosti, ki pomembno vplivajo na izvajanje javne službe.
(6) Izhodišča za oblikovanje cene, navedena v prejšnjih
odstavkih tega člena, so podlaga za pripravo elaborata.
5. člen
(sestava cene)
(1) Med upravičene stroške opravljanja storitve javne
službe se lahko vštejejo le stroški, ki jih je mogoče povezati z opravljanjem
storitev javne službe, in vključujejo naslednje skupine:
-       
neposredne proizvajalne stroške, ki vključujejo stroške materiala,
storitev, amortizacije poslovno potrebnih osnovnih sredstev, dela in druge
neposredne stroške;
-       
posredne proizvajalne stroške, ki vključujejo stroške materiala,
storitev, amortizacije poslovno potrebnih osnovnih sredstev, dela in druge
posredne stroške;
-       
splošne nabavno-prodajne stroške, ki vključujejo stroške materiala,
storitev, amortizacije poslovno potrebnih osnovnih sredstev, dela in druge
splošne nabavno-prodajne stroške;
-       
splošne upravne stroške, ki vključujejo stroške materiala, storitev,
amortizacije poslovno potrebnih osnovnih sredstev, dela in druge splošne
upravne stroške;
-       
obresti zaradi financiranja opravljanja storitev javne službe;
-       
druge poslovne odhodke in
-       
donos na vložena poslovno potrebna osnovna sredstva izvajalca, ki ne sme
presegati petih odstotkov od nabavne vrednosti osnovnih sredstev.
(2) Pri vsaki skupini stroškov iz prejšnjega odstavka se
pri izračunu cene ločeno prikažejo vsi stroški, ki presegajo deset odstotkov te
skupine stroškov.
(3) Globe, reprezentanca, sponzorstva in donacije, ki
jih plača izvajalec javne službe, niso upravičeni del za izračun cene storitev
javne službe.
6. člen
(predračunska cena)
(1) Predračunska cena storitev javne službe se oblikuje
na pokojnika in izračuna tako, da se od skupnih predračunskih stroškov
izvajanja javne službe odštejejo predračunski prihodki od storitev, povezanih s
prevozom na obdukcijo, odvzemom organov oziroma drugimi postopki na pokojniku.
Zmanjšana višina predračunskih stroškov se deli z načrtovano količino
opravljenih storitev, izraženo s številom pokojnikov.
(2) Predračunski prihodki javnih storitev, povezani s
prevozom na obdukcijo, odvzemom organov oziroma drugimi postopki na pokojniku,
se oblikujejo tako, da se upoštevata predračunska količina in predračunska cena
za navedene storitve.
(3) Predračunska cena se za storitve, povezane s
prevozom na obdukcijo, oblikuje v skladu s predpisi, ki urejajo mrliškopregledno
službo, za storitve, povezane z odvzemom organov oziroma drugimi postopki na
pokojniku, pa v skladu s predpisi, ki urejajo pridobivanje in presaditev delov
človeškega telesa zaradi zdravljenja.
(4) Izvajalec javne službe vodi evidenco o izdanih
računih za prevoze na obdukcijo, odvzem organov oziroma druge postopke na
pokojniku.
7. člen
(plačilo storitve javne službe)
(1) Stroške izvajanja javne službe poravna naročnik
pogreba.
(2) Ne glede na prejšnji odstavek je v primeru prevoza
na obdukcijo naročnik obdukcije tudi plačnik prevoza na obdukcijo in z
obdukcije v skladu s predpisi, ki urejajo mrliškopregledno službo. V primeru
odvzema organov oziroma drugih postopkov na pokojniku je naročnik prevoza
plačnik teh storitev v skladu s predpisi, ki urejajo pridobivanje in presaditev
delov človeškega telesa zaradi zdravljenja.
8. člen
(obračun opravljanja storitev javne službe in poračun)
(1) Cena storitev javne službe se izračuna na podlagi
opravljene storitve javne službe. Izvajalec najmanj enkrat letno ugotavlja
dejansko količino in stroške opravljenih storitev ter izračuna obračunsko ceno.
(2) Izvajalec za preteklo obračunsko obdobje ugotovi
razliko med potrjeno in obračunsko ceno opravljenih storitev.
(3) Ugotovljena razlika med potrjeno in obračunsko ceno
glede na dejansko količino opravljenih storitev v preteklem obračunskem obdobju
se v elaboratu upošteva pri izračunu predračunske cene za naslednje obdobje.
9. člen
(elaborat)
Elaborat vsebuje:
-       
predračunsko in obračunsko količino opravljenih storitev javne službe za
preteklo obračunsko obdobje in pojasnilo razlik,
-       
predračunske in obračunske stroške izvajanja storitev javne službe za
preteklo obračunsko obdobje in pojasnilo razlik,
-       
izračun obračunske cene in pojasnila razlik med obračunsko in
predračunsko ceno ter potrjeno ceno za preteklo obračunsko obdobje,
-       
predračunsko količino opravljenih storitev javne službe za prihodnje
obračunsko obdobje,
-       
predračunske stroške izvajanja storitev javne službe za prihodnje
obračunsko obdobje,
-       
količinski in vrednosti obseg poslovno potrebnih osnovnih sredstev za
izvajanje storitev javne službe za preteklo in prihodnje obračunsko obdobje,
-       
prikaz razdelitve splošnih stroškov za preteklo in prihodnje obračunsko
obdobje,
-       
količino opravljenih storitev in prihodke, ki jih izvajalec ustvari z opravljanjem
prevozov na obdukcijo, odvzemom organov oziroma drugimi postopki na pokojniku,
za preteklo in prihodnje obračunsko obdobje,
-       
donos na vložena poslovno potrebna osnovna sredstva za preteklo in
prihodnje obračunsko obdobje,
-       
število zaposlenih in zunanjih izvajalcev za izvajanje storitev javne
službe za preteklo in prihodnje obračunsko obdobje,
-       
izračun predračunske cene za prihodnje obračunsko obdobje,
-       
prikaz sodil za razporejanje prihodkov in odhodkov na posamezne
gospodarske javne službe in druge dejavnosti ter po občinah,
-       
izkaz poslovnega izida izvajalca javne službe, razdeljen na izkaze
poslovnega izida za posamezne gospodarske javne službe in druge dejavnosti, ter
-       
druga razkritja na podlagi slovenskega računovodskega standarda 32 ali
na zahtevo občine.
10. člen
(poročanje)
(1) Izvajalec o vsaki spremembi cene storitev 24-urne
dežurne službe obvesti ministrstvo, pristojno za gospodarstvo (v nadaljnjem
besedilu: ministrstvo), na obrazcu iz Priloge 1 te uredbe.
(2) Izvajalec javne službe ministrstvu enkrat letno,
najpozneje do 30. maja tekočega leta za preteklo leto, pošlje poročilo, ki
vsebuje:
-       
podatke o obračunski in potrjeni ceni ter
-       
elaborat iz prejšnjega člena.
(3) Ministrstvo od izvajalca zahteva dopolnitev
poročila, če ugotovi, da ni izdelano v skladu s tem členom.
(4) Če izvajalec ministrstvu zahtevane dopolnitve ne
pošlje v 30 dneh po prejemu zahteve, se šteje, da poročilo ni bilo poslano.
11. člen
(nadzor)
Nadzor nad izvajanjem in zaračunavanjem cen uporabnikom opravlja
občinska inšpekcija.
12. člen
(prekrški)
(1) Z globo od 2.000 do 4.000 eurov se za prekršek
kaznuje izvajalec javne službe, če ne zaračunava cene v skladu z objavljenim
cenikom iz tretjega odstavka 3. člena te uredbe ali zaračunava ceno brez
oblikovanega cenika.
(2) Z globo od 2.000 do 4.000 eurov se za prekršek
kaznuje izvajalec javne službe, če ne oblikuje ali ne objavi cenika v skladu s
tretjim odstavkom 3. člena te uredbe.
(3) Z globo od 500 do 800 eurov se za prekršek iz prvega
odstavka tega člena in prejšnjega odstavka kaznuje tudi odgovorna oseba
izvajalca javne službe.
(4) Z globo od 200 do 400 eurov se za prekršek kaznuje
izvajalec javne službe, če ne pošlje poročila o spremembi cen storitev 24-urne
dežurne službe ali poročila iz 10. člena te uredbe.
(5) Z globo od 200 do 400 eurov se za prekršek iz
prejšnjega odstavka kaznuje tudi odgovorna oseba izvajalca javne službe.
PREHODNE IN KONČNA DOLOČBA
13. člen
(prehodne določbe)
(1) Če izvajalec javne službe še ni izbran, lahko ceno
predlaga ponudnik storitev javne službe, pri čemer elaborat iz 9. člena te
uredbe vsebuje le sestavine, ki se nanašajo na prihodnje obračunsko obdobje.
(2) Izvajalec javne službe v enem mesecu po uveljavitvi
te uredbe pošlje ministrstvu podatke iz Priloge 1 te uredbe.
(3) Globe po prvem, drugem in tretjem odstavku
prejšnjega člena se izrekajo po prvi potrditvi predloga cene v skladu s prvim
odstavkom 3. člena te uredbe.
14. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije.
Št. 00726-2/2018
Ljubljana, dne 25. januarja 2018
EVA 2017-2130-0001
Vlada Republike Slovenije
Boris Koprivnikar l.r.
Podpredsednik

Priloga 1: Obvestilo
o spremembi cen storitev 24-urne dežurne službe