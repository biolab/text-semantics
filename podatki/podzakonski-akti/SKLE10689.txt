I. SPLOŠNE DOLOČBE
1. člen
(vsebina sklepa)
Ta sklep določa:
1.     
ključne elemente, ki jih mora izpolnjevati kolektivni naložbeni podjem
iz prvega odstavka 5. člena Zakona o investicijskih skladih in družbah za
upravljanje (Uradni list RS, št. 31/15 in 81/15, 77/16, 77/18, 161/21 in
101/22 – ZOAIS; v nadaljnjem besedilu: ZISDU-3), da šteje za investicijski
sklad;
2.     
podrobnejše tipe kolektivnih naložbenih podjemov za vlaganja v
prenosljive vrednostne papirje (v nadaljnjem besedilu: KNPVP) glede na splošne
značilnosti njihovih naložb;
3.     
razdelitev in poimenovanje vrst KNPVP glede na posebnosti naložb, v
katere ima sklad naložena svoja sredstva, oziroma glede na tehnike upravljanja
sredstev, ki jih sklad uporablja za namene učinkovitega upravljanja naložb;
4.     
v zvezi z dodatnimi likvidnimi sredstvi iz tretjega odstavka
237. člena ZISDU-3: pojem dodatnih likvidnih sredstev, vrste in njihove
lastnosti, način določanja velikosti dodatnih likvidnih sredstev in njihovo
razmerje do velikosti drugih sredstev vzajemnega sklada ter njihov najvišji
dopusten obseg.
2. člen
(pojmi)
Za namene tega sklepa veljajo naslednje opredelitve pojmov:
1.     
»OTC izvedeni finančni instrumenti« pomenijo izvedene finančne
instrumente, s katerimi se trguje na trgu institucionalnih vlagateljev;
2.     
»SFI« in »SFI z vgrajenim izvedenim finančnim instrumentom « pomenijo
strukturirane finančne instrumente iz splošnega akta Agencije za trg
vrednostnih papirjev (v nadaljnjem besedilu: Agencija), ki ureja naložbe
investicijskih skladov;
3.     
»enote ciljnega sklada« pomenijo delnice ali enote ciljnega sklada iz
splošnega akta Agencije, ki ureja naložbe investicijskih skladov;
4.     
»dolžniški vrednostni papir« pomeni dolžniški vrednostni papir kot ga
določa zakon, ki ureja trg finančnih instrumentov;
5.     
»lastniški vrednostni papir« pomeni lastniški vrednostni papir kot ga
določa zakon, ki ureja trg finančnih instrumentov;
6.     
»imetnik enote« pomeni vsako fizično osebo, pravno osebo in drug subjekt
zasebnega in javnega prava, ki je imetnik enot investicijskega sklada;
7.     
»vlagatelj« pomeni imetnika enote oziroma potencialnega imetnika enote.
3. člen
(odstop od pravil o deležih naložb)
Za odstop od pravil o deležih naložb po tem sklepu se
smiselno uporablja 185. člen ZISDU‑3.
4. člen
(pojem investicijski sklad v III. in IV. poglavju)
V III. in IV. poglavju tega sklepa se pojem investicijski
sklad, nanaša na KNPVP.
II. KLJUČNI ELEMENTI INVESTICIJSKEGA SKLADA
5. člen
(ključni elementi investicijskega sklada)
Investicijski sklad je kolektivni naložbeni podjem iz prvega
odstavka 5. člena ZISDU-3, ki izpolnjuje naslednje pogoje:
1.     
nima splošnega poslovnega ali gospodarskega namena;
2.     
zbira premoženje vlagateljev za namene nalaganja tega premoženja, da se
navedenim vlagateljem zagotovi združen donos in
3.     
lastniki njegovih enot kot skupina nimajo vsakodnevne presoje ali
nadzora.
6. člen
(splošni poslovni ali gospodarski namen)
Splošni poslovni ali gospodarski namen iz 1. točke prejšnjega
člena ima podjem, ki sledi poslovni strategiji, ki vključuje predvsem vodenje:
1.     
poslovne dejavnosti, ki vključuje nabavo, prodajo oziroma izmenjavo
blaga ali proizvodov oziroma ponujanje nefinančnih storitev, ali
2.     
gospodarske dejavnosti, ki vključuje proizvodnjo blaga ali gradnjo
nepremičnin, ali
3.     
kombinacij dejavnosti iz 1. in 2. točke tega člena.
7. člen
(združen donos)
Združen donos iz 2. točke 5. člena tega sklepa pomeni donos,
ustvarjen na podlagi skupnega tveganja, ki izhaja iz pridobivanja, posedovanja
ali prodajanja naložbenih sredstev, vključno z dejavnostmi namenjenimi
povečanju vrednosti ali optimizaciji teh sredstev, ne glede na to, ali so za
imetnike enot ustvarjeni različni donosi.
8. člen
(vsakodnevna presoja ali nadzor)
(1) Vsakodnevna presoja ali nadzor iz 3. točke 5. člena
tega sklepa pomeni obliko neposredne in stalne pristojnosti odločanja o
operativnih zadevah povezanih z vsakodnevnim upravljanjem sredstev podjema, ki
precej presega običajne vsebine odločanja ali nadzora preko glasovanja na
skupščinah delničarjev podjema.
(2) Za presojo ali imajo imetniki enot podjema možnost
vsakodnevne presoje ali nadzora, ni pomembno ali se ta možnost dejansko
izkorišča ali ne.
(3) Dejstvo, da ima možnost vsakodnevne presoje ali
nadzora le en ali več izmed imetnikov enot vendar ne vsi, ne šteje kot dokaz,
da podjem ni kolektivni naložbeni podjem.
9. člen
(zbiranje premoženja)
(1) Dejavnost zbiranja premoženja iz prvega odstavka 5.
člena ZISDU-3 in 2. točke 5. člena tega sklepa pomeni poslovno dejavnost, v
okviru katere podjem oziroma oseba ali subjekt, ki deluje v njegovem imenu,
opravi neposredne ali posredne korake za zagotovitev prenosa premoženja ali
kapitalske zaveze enega ali več vlagateljev v podjem z namenom vlaganja tega
premoženja v skladu z opredeljeno naložbeno politiko.
(2) Za namen prejšnjega odstavka ni pomembno, ali:
1.     
se dejavnost izvede samo enkrat, večkrat ali se izvaja stalno;
2.     
ima prenos premoženja ali kapitalska zaveza obliko vpisov v denarju ali
v naravi.
(3) Za zbiranje premoženja ne šteje, če kapital v podjem
vloži član predhodno obstoječe skupine, pri čemer je bil podjem ustanovljen
izključno za vlaganje zasebnega premoženja članov take predhodno obstoječe
skupine.
(4) Za predhodno obstoječo skupino šteje tudi skupina do 50
oseb, ki:
-       
ustanovi skupno podjetje v obliki gospodarske družbe, in
-       
hkrati s sprejemom družbene pogodbe soglasno sprejme tudi naložbeno
politiko upravljanja premoženja, ki ga take osebe prenesejo na skupno podjetje,
in
-       
to premoženje na podlagi soglasno sprejetih pravil upravlja sama, brez
prenosa v upravljanje na zunanjega upravljavca.
(5) Vsaka izmed oseb iz prejšnjega odstavka je predmet ločene
presoje, ali izpolnjuje pogoje za investicijski sklad po ZISDU-3 in tem sklepu.
10. člen
(predhodno obstoječa skupina)
(1) Predhodno obstoječa skupina iz tretjega odstavka
prejšnjega člena je skupina družinskih članov, ne glede na vrsto pravne
strukture, ki jo ti vzpostavijo za naložbe v podjem, katerega edini končni
upravičenci so družinski člani, če je skupina obstajala že pred ustanovitvijo
podjema.
(2) Družinski član se lahko skupini pridruži tudi po
ustanovitvi podjema.
(3) Družinski član iz prvega in drugega odstavka tega
člena pomeni zakonskega partnerja posameznika, osebo, ki s posameznikom živi v
zunajzakonski skupnosti, sorodnike v ravni vrsti, sorojence, strice, tete,
bratrance in sestrične v prvem kolenu ter osebe, ki jih posameznik vzdržuje.
11. člen
(število vlagateljev)
(1) Podjem, ki mu na podlagi nacionalne zakonodaje,
pravil upravljanja ali akta o ustanovitvi oziroma kakšne druge določbe ali
ureditve s pravno zavezujočim učinkom ni preprečeno zbiranje premoženja več kot
enega vlagatelja, se šteje za kolektivni podjem, ki zbira premoženje več
vlagateljev v skladu s prvim odstavkom 5. člena ZISDU-3, tudi če ima dejansko
samo enega imetnika enot.
(2) Podjem, ki mu je na podlagi nacionalne zakonodaje,
pravil upravljanja ali akta o ustanovitvi oziroma kakšne druge določbe ali
ureditve s pravno zavezujočim učinkom preprečeno zbiranje premoženja več kot
enega vlagatelja, se šteje za podjem, ki zbira premoženje več vlagateljev v
skladu s prvim odstavkom 5. člena ZISDU-3, če edini imetnik enot:
1.     
vloži premoženje, ki ga je zbral od več kot ene pravne ali fizične osebe
z namenom vlaganja tega premoženja v korist navedenih oseb in
2.     
vključuje ureditev ali strukturo, ki ima več kot enega vlagatelja v
skladu s prvim odstavkom 5. člena ZISDU-3 in tem sklepom.
(3) Ureditve ali strukture iz 2. točke prejšnjega
odstavka vključujejo centralno-napajalne strukture, pri katerih je edini
imetnik enot podjema napajalni sklad, strukture sklada skladov, pri katerih je
edini imetnik enot podjema sklad skladov, in ureditve, pri katerih je edini
imetnik enot podjema pooblaščeni zastopnik, ki zastopa več imetnikov enot in
združuje njihove interese za administrativne namene.
12. člen
(opredeljena naložbena politika)
(1) Šteje se, da ima podjem opredeljeno naložbeno
politiko v skladu s prvim odstavkom 5. člena ZISDU-3, če ima sprejeto politiko
v zvezi z načinom upravljanja zbranega premoženja ki omogoča, da se ustvari
združeni donos za njegove imetnike enot.
(2) Dejavniki, ki po navadi posamično ali skupaj kažejo
na obstoj take politike, so:
1.     
naložbena politika je opredeljena in določena najpozneje takrat, ko
zaveze vlagateljev do podjema zanje postanejo zavezujoče;
2.     
naložbena politika je določena v dokumentu, ki postane del pravil
upravljanja ali akta o ustanovitvi ali je v pravilih upravljanja oziroma v aktu
o ustanovitvi naveden;
3.     
podjem ali pravna oseba, ki podjem upravlja, je pravno zavezan imetnikom
enot,,da sledi naložbeni politiki, vključno z vsemi njenimi spremembami;
4.     
v naložbeni politiki so naložbene smernice opredeljene s sklicevanjem na
merila, med katerimi so lahko nekatera ali vsa naslednja merila:
a)   
da se vlaga v določene kategorije sredstev ali se upoštevajo omejitve v
zvezi z razporejanjem sredstev;
b)   
da se sledi določenim strategijam;
c)   
da se vlaga v posamezne geografske regije;
d)   
da se upoštevajo omejitve finančnega vzvoda;
e)   
da se upoštevajo minimalne dobe zadržanja ali
f)    
da se upoštevajo druge omejitve za razpršitev tveganja.
(3) Za naložbene smernice iz 4. točke prejšnjega
odstavka štejejo tudi vse smernice, dane z namenom upravljanja podjema, ki
določajo naložbena merila, razen tistih, ki jih določa poslovna strategija, ki
ji sledi podjem s splošnim poslovnim ali gospodarskim namenom.
(4) Šteje se, da ima podjem opredeljeno naložbeno
politiko tudi takrat, kadar se vse naložbene odločitve prepustijo pravni osebi,
ki upravlja podjem.
13. člen
(podsklad podjema)
Če ima podsklad podjema vse elemente iz opredelitve
investicijskega sklada, iz prvega odstavka 5. člena ZISDU-3 in tega sklepa, se
podjem kot celota šteje za investicijski sklad.
III. TIPI KNPVP
14. člen
(osnoven in kompleksen investicijski sklad)
(1) KNPVP je lahko glede na splošne značilnosti naložb
osnoven ali kompleksen investicijski sklad.
(2) Za kompleksen šteje KNPVP, ki nalaga sredstva v:
1.     
OTC izvedene finančne instrumente in/ali
2.     
SFI z vgrajenimi izvedenimi finančnimi instrumenti, ki predstavljajo
nadomestek OTC izvedenih finančnih instrumentov.
(3) KNPVP, ki ne izpolnjuje pogojev iz prejšnjega odstavka,
je osnoven investicijski sklad.
15. člen
(dovoljenje za upravljanje posameznega tipa investicijskega
sklada)
(1) Dovoljenje za opravljanje storitev upravljanja
investicijskih skladov, ki ga družbi za upravljanje izda Agencija na podlagi
103. člena ZISDU-3, je lahko, glede na to ali družba za upravljanje izpolnjuje
dodatne zahteve iz sklepa, ki ureja poslovanje družbe za upravljanje, izdano
za:
1.     
opravljanje storitev upravljanja investicijskih skladov;
2.     
opravljanje storitev upravljanja kompleksnih investicijskih skladov.
(2) Kompleksne investicijske sklade lahko upravlja samo
družba za upravljanje, ki je pridobila ustrezno dovoljenje iz 2. točke
prejšnjega odstavka tega člena.
IV. VRSTE SKLADOV
1. Skupne določbe
16. člen
(osnovne kategorije investicijskih skladov)
Investicijski skladi se glede na vrste naložb, v katere imajo
naložena sredstva, glede na tehnike upravljanja sredstev oziroma naložbeno
strategijo razvrstijo v eno izmed naslednjih osnovnih kategorij:
1.     
delniški skladi;
2.     
obvezniški skladi;
3.     
mešani skladi;
4.     
skladi denarnega trga;
5.     
skladi strategij absolutne donosnosti;
6.     
preostali skladi.
17. člen
(opredelitev investicijskega sklada glede na strukturne
značilnosti)
(1) Investicijski sklad posamezne vrste iz priloge 3 k
temu sklepu se lahko dodatno opredeli glede na strukturne značilnosti, ki niso
povezane s kriteriji iz 16. člena tega sklepa kot strukturiran sklad, če so te
strukturne značilnosti združljive s pogoji, ki jih ta sklep določa za to vrsto
investicijskega sklada.
(2) Strukturiran sklad je investicijski sklad, ki
imetnikom enot na vnaprej določen dan v prihodnosti zagotavlja na algoritmu temelječa
vnaprej določena izplačila, povezana z uspešnostjo poslovanja sklada, z
dejansko spremembo cen ali drugimi pogoji povezanimi s finančnim premoženjem,
indeksom, referenčnim premoženjem ali KNPVP s podobnimi lastnostmi.
18. člen
(opredelitev investicijskega sklada kot indeksnega
investicijskega sklada)
(1) Investicijski sklad se lahko, če je to združljivo s
pogoji, ki jih ta sklep določa za posamezno vrsto sklada, opredeli kot:
1.     
indeksni investicijski sklad;
2.     
indeksni investicijski sklad z vzvodom.
(2) Indeksni investicijski sklad je sklad, katerega
strategija je posnemati strukturo indeksa ali slediti uspešnosti indeksa ali
indeksov, na primer s sintetičnim ali fizičnim posnemanjem.
(3) Indeksni investicijski sklad z vzvodom je
investicijski sklad, katerega strategija je izpostavljenost z vzvodom indeksu
ali izpostavljenost indeksu z vzvodom.
19. člen
(geografska izpostavljenost)
(1) Če družba za upravljanje pri izbiri naložb
investicijskega sklada upošteva kriterij geografske izpostavljenosti, morajo
pravila upravljanja ali statut investicijskega sklada opredeliti okoliščine, ki
določajo domicil izdajatelja finančnega instrumenta.
(2) Družba za upravljanje pri določitvi okoliščin iz
prejšnjega odstavka tega člena uporabi enega ali več izmed naslednjih
kriterijev:
1.     
državo, kjer poteka glavnina poslovanja izdajatelja;
2.     
državo, v kateri se v glavnem vodijo posli izdajatelja;
3.     
državo, primarne kotacije finančnega instrumenta.
(3) Če ta sklep določa, da se investicijski sklad
opredli po kriteriju geografske izpostavljenosti, mora imeti najmanj 80
odstotkov sredstev v vrednostnih papirjih izdajateljev z domicilom v posamezni
državi, podregiji ali regiji ali v vrednostnih papirjih teh izdajateljev in
enotah ciljnih skladov, ki nalagajo v tovrstne vrednostne papirje.
(4) Regije, podregije in pripadajoče države so določene
v prilogi 1 k temu sklepu.
20. člen
(valutna izpostavljenost)
(1) Če ta sklep določa, da se investicijski sklad
opredli po kriteriju izpostavljenosti do določene valute, mora imeti takšen
investicijski sklad najmanj 70 odstotkov sredstev izpostavljenih do določene
valute.
(2) V obseg sredstev, izpostavljenih do določene valute,
štejejo finančni instrumenti nominirani v tej valuti in del sredstev
investicijskega sklada, ki je s pomočjo uporabe tehnik upravljanja naložb
izpostavljen do te valute.
(3) Valuta finančnega instrumenta se določi po standardu
ISO 4271.
2. Delniški skladi
21. člen
(opredelitev delniškega sklada)
(1) Delniški sklad je investicijski sklad, ki ima
najmanj 85 odstotkov sredstev naloženih v delnicah ali v delnicah in enotah
delniških ciljnih skladov.
(2) Delniški sklad se glede na izpolnjevanje pogojev iz
tega oddelka razvrsti v eno izmed vrst delniških skladov iz priloge 3 k temu
sklepu.
22. člen
(kriteriji razvrščanja delniških skladov)
(1) Delniški sklad se opredeli po kriteriju geografske
izpostavljenosti ali po kriteriju izpostavljenosti do gospodarskega sektorja.
(2) Če se delniški sklad opredeli glede na geografsko
izpostavljenost kot globalni delniški sklad, mora imeti sredstva v delnicah
izdajateljev z domicilom v vsaj dveh regijah oziroma v delnicah teh
izdajateljev in enotah ciljnih skladov, ki nalagajo v tovrstne delnice, pri
čemer ima najmanj 20 odstotkov sredstev v državah trgov v razvoju, naložbe v
posamezno regijo pa ne smejo doseči omejitve iz tretjega odstavka 19. člena
tega sklepa.
(3) Če se delniški sklad opredeli glede na
izpostavljenost do posameznega gospodarskega sektorja, mora imeti najmanj 80
odstotkov sredstev v delnicah družb, ki spadajo v izbrani gospodarski sektor
ali v delnicah teh družb in enotah delniških ciljnih skladov, ki nalagajo v
izbrani gospodarski sektor opredeljen s klasifikacijo Global Industry
Classification Standard.
(4) Če se delniški sklad opredeli glede na
izpostavljenost do gospodarskega sektorja, brez osredotočanja na posamezen
gospodarski sektor, mora imeti najmanj 80 odstotkov sredstev v delnicah družb,
ki spadajo v dva ali več izbranih gospodarskih sektorjev ali v delnicah teh
družb in enotah delniških ciljnih skladov, ki nalagajo v izbrane gospodarske
sektorje, pri čemer naložbe v posamezen gospodarski sektor ne smejo doseči
omejitve iz prejšnjega odstavka.
(5) Delniški sklad opredeljen po enem od kriterijev iz
prvega odstavka tega člena se lahko podrobneje opredeli tudi po kriteriju
izpostavljenosti do družb z majhno kapitalizacijo.
(6) Če se delniški sklad opredeli glede na
izpostavljenost do družb z majhno kapitalizacijo, mora imeti najmanj 80 odstotkov
sredstev v delnicah družb z majhno kapitalizacijo ali v delnicah teh družb in
enotah delniških ciljnih skladov, ki nalagajo v te družbe.
(7) Družba za upravljanje kriterije, ki določajo majhno
kapitalizacijo opredeli v pravilih upravljanja delniškega sklada.
3. Obvezniški skladi
23. člen
(opredelitev obvezniškega sklada)
(1) Obvezniški sklad je investicijski sklad, ki ima
najmanj 80 odstotkov sredstev naloženih v obveznicah ali v obveznicah in drugih
oblikah olastninjenega dolga.
(2) Olastninjen dolg po tem sklepu pomeni vrednostne
papirje s fiksno donosnostjo, ki niso obveznice, in enote obvezniških ciljnih
skladov.
(3) Za namen tega oddelka beseda »obveznica« vključuje
obveznice in druge oblike olastninjenega dolga iz prejšnjega odstavka.
(4) Izpostavljenost obvezniškega sklada do zamenljivih
obveznic in izpostavljenost do vrednostnih papirjev kritih z drugim premoženjem
ali s hipotekami vsaka posamično ne sme preseči 20 odstotkov sredstev
obvezniškega sklada.
(5) Izpostavljenost obvezniškega sklada do delnic ni
dovoljena.
(6) Obvezniški sklad se glede na izpolnjevanje pogojev
iz tega oddelka razvrsti v eno izmed vrst obvezniških skladov iz priloge 3 k
temu sklepu.
24. člen
(kriteriji razvrščanja obvezniških skladov)
(1) Obvezniški sklad se opredeli po kriteriju
izpostavljenosti kreditnemu tveganju.
(2) Obvezniški sklad se po kriteriju izpostavljenosti
kreditnemu tveganju opredeli kot:
1.     
splošni obvezniški sklad, ki ima sredstva naložena v državnih in
podjetniških obveznicah, pri tem ima največ 30 odstotkov obveznic
izpostavljenih do trgov v razvoju in največ 30 odstotkov obveznic zunaj
naložbenega razreda, od katerih je lahko največ 10 odstotkov obveznic
izpostavljenih do trgov v razvoju;
2.     
sklad podjetniških obveznic, ki ima najmanj 70 odstotkov sredstev v
podjetniških obveznicah, pri tem ima največ 30 odstotkov obveznic
izpostavljenih do trgov v razvoju in največ 30 odstotkov obveznic zunaj
naložbenega razreda, od katerih je lahko največ 10 odstotkov obveznic
izpostavljenih do trgov v razvoju;
3.     
sklad državnih obveznic, ki ima najmanj 80 odstotkov sredstev v državnih
obveznicah in največ 10 odstotkov podjetniških obveznic, pri čemer ima največ
30 odstotkov obveznic, izpostavljenih do trgov v razvoju in največ 30 odstotkov
obveznic zunaj naložbenega razreda, od katerih je lahko največ 10 odstotkov
obveznic izpostavljenih do trgov v razvoju;
4.     
splošni sklad obveznic zunaj naložbenega razreda, ki ima med 30 in 70
odstotkov sredstev v obveznicah zunaj naložbenega razreda in največ 30
odstotkov obveznic izpostavljenih do trgov v razvoju;
5.     
sklad obveznic zunaj naložbenega razreda, ki ima najmanj 70 odstotkov
sredstev v obveznicah zunaj naložbenega razreda in največ 30 odstotkov obveznic
izpostavljenih do trgov v razvoju.
(3) Obvezniški sklad opredeljen po kriteriju izpostavljenosti
kreditnemu tveganju se lahko podrobneje opredeli po kriteriju izpostavljenosti
do obrestnih mer.
(4) Če se obvezniški sklad opredli po kriteriju
izpostavljenosti do obrestnih mer, se opredli kot:
1.     
sklad kratkoročnih obveznic, katerega povprečno modificirano trajanje je
več kot 1 leto in manj kot 3 leta;
2.     
sklad srednjeročnih obveznic, katerega povprečno modificirano trajanje
je več kot 3 leta in manj kot 7 let;
3.     
sklad dolgoročnih obveznic, katerega povprečno modificirano trajanje je
več kot 7 let.
(5) Obvezniški sklad opredeljen po kriterijih iz tega in
25. člena tega sklepa se lahko podrobneje opredeli tudi po kriteriju
izpostavljenosti do določene valute.
25. člen
(posebne kategorije obvezniških skladov)
(1) Obvezniški sklad se lahko namesto po kriterijih iz
prvega do četrtega odstavka 24. člena tega sklepa opredeli kot:
1.     
obvezniški sklad trgov v razvoju, ki ima najmanj 60 odstotkov sredstev
izpostavljenih do držav trgov v razvoju;
2.     
obvezniški sklad spremenljive obrestne mere, ki ima najmanj 70 odstotkov
sredstev naloženih v vrednostne papirje s spremenljivo obrestno mero, pri čemer
je WAM največ 6 mesecev in WAL najmanj 1 leto;
3.     
obvezniški sklad, vezan na inflacijo, ki ima najmanj 70 odstotkov sredstev
naloženih v obveznice, vezane na inflacijo;
4.     
fleksibilni obvezniški sklad, ki prilagaja svoje naložbe v obveznice
glede na kriterije izpostavljenosti kreditnemu tveganju, valuti, trgom v
razvoju in obrestni meri ne glede na omejitve, določene za posamezne preostale
vrste obvezniških skladov.
(2) Obvezniški sklad trgov v razvoju iz 1. točke
prejšnjega odstavka se podrobneje opredeli glede na kriterij geografske
izpostavljenosti, pri čemer ima lahko obvezniški sklad trgov v razvoju najmanj
80 odstotkov sredstev v obveznicah izdajateljev z domicilom v regiji, kateri
pripada podregija trgov v razvoju, za katero se je sklad opredelil, oziroma v
obveznicah, za katere je izdal garancijo izdajatelj z domicilom iz te regije.
Podregije trgov v razvoju in države trgov v razvoju, ki pripadajo določeni
podregiji so določene v prilogi 1 k temu sklepu.
(3) Če se obvezniški sklad trgov v razvoju opredeli kot
globalni obvezniški sklad trgov v razvoju, mora imeti ob izpolnjevanju pogoja
iz prejšnjega odstavka sredstva v obveznicah izdajateljev iz vsaj dveh podregij
trgov v razvoju, pri čemer naložbe v posamezno podregijo ne smejo doseči
omejitve iz prejšnjega odstavka.
(4) Obvezniški sklad trgov v razvoju se lahko podrobneje
opredli tudi po kriteriju izpostavljenosti do lokalne košarice valut, v kateri
so nominirane obveznice, pri čemer mora imeti najmanj 70 odstotkov sredstev
izpostavljenih do te košarice valut.
4. Mešani skladi
26. člen
(opredelitev mešanega sklada)
(1) Mešani sklad je investicijski sklad, ki ima sredstva
naložena v lastniške vrednostne papirje, dolžniške vrednostne papirje,
instrumente denarnega trga in enote ciljnih skladov, ki nalagajo v navedene
finančne instrumente ter denar in denarne ustreznike.
(2) Mešani sklad zasleduje doseganje relativne
donosnosti glede na vodilo kot tradicionalni sklad dolgih pozicij. V to
kategorijo ne prištevamo skladov kombiniranih strategij, ki se uvrščajo v
kategorijo skladov absolutne donosnosti.
(3) Mešani sklad se glede na izpolnjevanje pogojev iz
tega oddelka razvrsti v eno izmed vrst mešanih skladov iz priloge 3 k temu
sklepu.
27. člen
(kriteriji razvrščanja mešanih skladov)
(1) Mešani sklad se opredeli po kriteriju
uravnoteženosti sredstev in po kriteriju geografske izpostavljenosti.
(2) Mešani sklad se po kriteriju uravnoteženosti
sredstev opredeli kot:
1.     
defenzivni mešani sklad, ki ima manj kot 35 odstotkov sredstev naloženih
v lastniške vrednostne papirje in enote delniških ciljnih skladov;
2.     
uravnoteženi sklad, ki ima med 35 in 65 odstotki sredstev naloženih v
lastniške vrednostne papirje in enote delniških ciljnih skladov;
3.     
dinamični mešani sklad, ki ima več kot 65 odstotkov sredstev naloženih v
lastniške vrednostne papirje in enote delniških ciljnih skladov;
4.     
fleksibilni mešani sklad, ki ima lahko v vsakem trenutku do 100
odstotkov sredstev naloženih v katerikoli obliki sredstev iz prvega odstavka
26. člena tega sklepa.
(3) Mešani sklad opredeljen po kriterijih iz prvega
odstavka tega člena se lahko podrobneje opredeli tudi po kriteriju
izpostavljenosti do določene valute.
5. Skladi denarnega trga
28. člen
(razvrščanje skladov denarnega trga)
(1) Sklad denarnega trga je sklad iz Uredbe (EU) 2017/1131
Evropskega Parlamenta in Sveta z dne 14. junija 2017 o skladih denarnega trga.
(2) Sklad denarnega trga se opredeli v skladu s prvim
odstavkom 3. člena Uredbe kot:
1.     
sklad denarnega trga s spremenljivo NVS;
2.     
sklad denarnega trga s konstantno NVS za naložbe v instrumente javnega
dolga;
3.     
sklad denarnega trga z manjšim nihanjem NVS.
6. Skladi strategij absolutne
donosnosti
29. člen
(črtan)
30. člen
(črtan)
31. člen
(opredelitev sklada strategij absolutne donosnosti)
(1) Sklad strategij absolutne donosnosti je
investicijski sklad, katerega naložbeni cilj je neodvisno od razmer na
finančnih trgih dosegati donosnost v višini pribitka nad vodilom izraženim z
referenčno medbančno obrestno mero, in katerega naložbena politika omogoča
hitro in fleksibilno prilagajanje naložb sklada razmeram na trgu in vključuje
uporabo izvedenih finančnih instrumentov in po potrebi uporabo tehnik
upravljanja sredstev.
(2) Sklad strategij absolutne donosnosti se glede na
izpolnjevanje pogojev iz tega oddelka razvrsti v eno izmed vrst skladov strategij
absolutne donosnosti iz priloge 3 k temu sklepu.
32. člen
(kriteriji razvrščanja skladov strategij absolutne
donosnosti)
(1) Sklad strategij absolutne donosnosti se opredeli
glede na naložbeno strategijo, ki jo družba za upravljanje uporablja pri
upravljanju njegovih sredstev.
(2) Sklad strategij absolutne donosnosti se glede na
naložbeno strategijo razvrsti v eno od naslednji kategorij:
1.     
skladi smernih strategij, ki uporabljajo širok nabor naložbenih strategij
s poudarkom na specifični usmeritvi sproženi z makro dejavniki. Smerne
naložbene strategije lahko vključujejo tehnike relativne vrednosti, pri čemer
pa je glavni kriterij izbire naložb napoved bodočih gibanj osnovnih
instrumentov in ne unovčevanje neskladij, ki nastajajo pri vrednotenju naložb;
2.     
skladi dolgih/kratkih pozicij, ki uporabljajo analitične tehnike za
identifikacijo precenjenih in podcenjenih vrednostnih papirjev. Naložbene
strategije tovrstnih investicijskih skladov, lahko sledijo ugotovitvam
temeljnih ali tehničnih analiz;
3.     
skladi relativne vrednosti, ki uporabljajo tehnike relativne vrednosti
za namen izkoriščanja neskladja vrednotenja v razmerju med več vrednostnimi
papirji, pri čemer uporabljajo temeljne ali kvantitativne analize;
4.     
skladi korporativnih dogodkov, ki nalagajo v vrednostne papirje družb,
ki so oziroma za katere se pričakuje, da bodo udeležene v korporativnih poslih;
5.     
skladi kombiniranih strategij, ki uporabljajo več različnih naložbenih strategij.
7. Nepremičninski skladi
(črtano)
33. člen
(črtan)
8. Preostali skladi
34. člen
(opredelitev in razvrščanje preostalih skladov)
Investicijski skladi, ki se zaradi ene ali več posebnosti, ne
uvrstijo v nobeno izmed drugih kategorij iz tega poglavja, se razvrstijo v eno
izmed vrst preostalih skladov iz priloge 3 k temu sklepu, ob izpolnjevanju tam
določenih pogojev.
V. DODATNA LIKVIDNA SREDSTVA
35. člen
(pojem dodatnih likvidnih sredstev)
(1) Dodatna likvidna sredstva vzajemnega sklada so
imetje na denarnem računu vzajemnega sklada, depoziti na vpogled, depoziti z
odpoklicem z možnostjo izplačila na dan odpoklica in drugi denarni ustrezniki,
ki jih je mogoče hitro pretvoriti v vnaprej znani znesek denarnih sredstev in
pri katerih je tveganje spremembe vrednosti nepomembno.
(2) Dodatna likvidna sredstva se oblikujejo za namen
pokrivanja tekočih in izrednih izplačil vzajemnega sklada oziroma se oblikujejo
v času, potrebnem za reinvestiranje unovčenih naložb vzajemnega sklada in v
primerih kadar družba za upravljanje zaradi izredno neugodnih razmer na trgu
finančnih instrumentov začasno prekine nalaganje sredstev vzajemnega sklada na
te trge.
36. člen
(obseg dodatnih likvidnih sredstev)
(1) Dodatna likvidna sredstva in, v kolikor pravila
upravljanja vzajemnega sklada tako določajo, tudi izvedeni finančni
instrumenti, namenjeni izključno varovanju pred tveganji, predstavljajo razliko
med deležem sredstev vzajemnega sklada iz naslova doseganja naložbenih ciljev
vzajemnega sklada in celotnimi sredstvi vzajemnega sklada.
(2) Dodatna likvidna sredstva, upoštevaje omejitve iz
21. do 34. člena tega sklepa, ne smejo presegati 20 odstotkov celotnih sredstev
vzajemnega sklada.

Priloga
1: Geografska opredelitev sklada
Priloga 2: (črtana)
Priloga
3: Klasifikacija investicijskih skladov

Sklep o ključnih elementih investicijskega
sklada ter tipih in vrstah investicijskih skladov (Uradni list RS, št. 100/15) vsebuje naslednji končni določbi:
»VI. KONČNI DOLOČBI
37. člen
(prenehanje uporabe
sklepov)
Z dnem uveljavitve tega sklepa se preneha uporabljati Sklep o
tipih in vrstah investicijskih skladov (Uradni list RS, št. 33/12 in 31/15 –
ZISDU-3).
38. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.«.

Sklep o spremembah in dopolnitvah Sklepa o
ključnih elementih investicijskega sklada ter tipih in vrstah investicijskih
skladov (Uradni list RS, št. 16/17) vsebuje naslednjo končno določbo:
»KONČNA DOLOČBA
5. člen
Ta sklep začne veljati naslednji dan po objavi v Uradnem
listu Republike Slovenije.«.

Sklep o spremembah in dopolnitvah Sklepa o
ključnih elementih investicijskega sklada ter tipih in vrstah investicijskih
skladov (Uradni list RS, št. 80/19) vsebuje naslednjo končno določbo:
»KONČNA DOLOČBA
9. člen
Ta sklep začne veljati naslednji dan po objavi v Uradnem
listu Republike Slovenije.«.

Sklep o spremembah in dopolnitvah Sklepa o
ključnih elementih investicijskega sklada ter tipih in vrstah investicijskih
skladov (Uradni list RS, št. 44/23) vsebuje naslednjo končno določbo:
»KONČNA DOLOČBA
10. člen
Ta sklep začne veljati petnajsti dan po objavi v Uradnem
listu Republike Slovenije.«.