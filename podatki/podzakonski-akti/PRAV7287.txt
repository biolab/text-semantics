I. SPLOŠNE DOLOČBE
1. člen
Ta pravilnik določa:
-       
izhodišča distribuiranega sistema nosilcev nacionalnih etalonov;
-       
zagotavljanje merilne sledljivosti nacionalnih etalonov;
-       
pogoje za priznanje pravne osebe, ki jo Urad Republike Slovenije za
meroslovje (v nadaljnjem besedilu: urad) prizna za nosilca nacionalnega etalona
(v nadaljnjem besedilu: nosilec nacionalnega etalona);
-       
postopek za priznanje nosilca nacionalnega etalona;
-       
dejavnosti in obveznosti nosilca nacionalnega etalona;
-       
sofinanciranje dejavnosti nosilca nacionalnega etalona;
-       
spremljanje izpolnjevanja pogojev ter izvajanja dejavnosti in
izpolnjevanja obveznosti nosilca nacionalnega etalona.
2. člen
(1) V tem pravilniku uporabljeni
izrazi imajo naslednji pomen:
-       
»področje priznanja« je pri fizikalnih veličinah področje
posamezne enote mednarodnega SI sistema, pri veličini množine snovi pa področje
referenčnih meritev v določenih vrstah vzorcev, vključno z definicijo merjenih
parametrov,
-       
»referenčna vrednost« je vrednost, ki jo laboratorij zagotovi v
skladu z znanim in jasno opredeljenim merilnim postopkom, ki zagotavlja
sledljivost te vrednosti do enote mednarodnega SI sistema,
-       
»RM« je material, ki je glede na navedene lastnosti dovolj homogen in
stabilen, da je zanj ugotovljena ustreznost za predvideno uporabo pri merjenju
ali pri predgledovanju nazivnih lastnosti,
-       
»MRA« je dogovor o medsebojnem priznavanju nacionalnih merilnih
etalonov ter kalibracijskih in merilnih certifikatov, izdanih s strani
nacionalnih meroslovnih institucij, ki ga je po pooblastilu iz Metrske
konvencije pripravil Mednarodni urad za uteži in mere (v nadaljnjem besedilu:
BIPM),
-       
»CMC« so mednarodno priznane merilne zmogljivosti v okviru MRA,
ki se vodijo v podatkovni bazi BIPM,
-       
»mednarodna medlaboratorijska primerjava« je primerjava, v kateri
laboratorij primerja svoje merilne zmogljivosti na določenem področju in za
določeno veličino z zmogljivostmi drugih laboratorijev na mednarodni ravni. To
so medlaboratorijske primerjave v okviru BIPM ter medlaboratorijske primerjave
v okviru evropske regionalne meroslovne organizacije (v nadaljnjem besedilu:
EURAMET), lahko pa tudi regionalne medlaboratorijske primerjave, če je v njih
vključen vsaj en tuj meroslovni inštitut, ki je polnopravni član EURAMET ali
druge regionalne meroslovne organizacije,
-       
»primarni etalon« je etalon, ki je izbran ali vsesplošno priznan,
da ima največjo meroslovno kakovost in katerega vrednost je sprejeta, brez
sklicevanja na druge etalone iste veličine,
-       
»merilna negotovost« je parameter, ki je povezan z merilnim
rezultatom in označuje raztros vrednosti, ki jih je mogoče upravičeno pripisati
merjeni veličini.
(2) Drugi izrazi, uporabljeni v tem
pravilniku imajo pomen kot ga določa Zakon o meroslovju (Uradni list RS, št.
26/05 – uradno prečiščeno besedilo).
II. IZHODIŠČA DISTRIBUIRANEGA SISTEMA NACIONALNIH ETALONOV
3. člen
(1) Sistem nacionalnih etalonov v Republiki
Sloveniji temelji na vzpostavitvi nacionalnih etalonov za enote mednarodnega SI
sistema (v nadaljnjem besedilu: enote SI) z namenom, da se zagotovi sledljivost
čim večjemu obsegu merjenj. 
(2) Distribuiran sistem nacionalnih
etalonov se vzpostavi za področja izbranih enot SI, za katera je izkazana ustrezna
potreba in interes v skladu z nacionalnimi prioritetami, ki so določene v
strategiji razvoja meroslovnega sistema Republike Slovenije (v nadaljnjem
besedilu: nacionalna strategija). 
(3) Distribuiran sistem nacionalnih
etalonov iz prejšnjega odstavka se vzpostavi najmanj na ravni merilnih
negotovosti, pri katerih je zagotovljeno delovanje meroslovnega sistema v
skladu z nacionalnimi potrebami in prioritetami. 
(4) Za nosilca nacionalnega etalona se
lahko prizna pravna oseba, katere meritve na področjih priznanja so sledljive
na SI sistem. Sledljivost meritev se lahko zagotovi: 
-       
z redno kalibracijo odgovarjajoče merilne opreme na mednarodni ravni, 
-       
z rezultatom ključne ali dodatne mednarodne medlaboratorijske primerjave
v primeru primarne realizacije etalona, 
-       
s prenosom referenčne vrednosti ali z uporabo referenčne metode. 
(5) Za eno razpisano področje priznanja se
prizna samo en nosilec nacionalnega etalona. 
(6) Nosilec nacionalnega etalona je
odgovoren za rezultate merjenj, ki jih izvaja.
4. člen
(1) Urad načrtuje in zagotavlja
sledljivost merjenj na mednarodno raven ter prenos vrednosti izbranih enot SI v
Republiki Sloveniji samostojno ali preko drugih nosilcev nacionalnih etalonov.
(2) Naloge nosilcev nacionalnih
etalonov vključujejo:
1.     
redne kalibracije nacionalnega etalona z drugimi mednarodnimi etaloni
višjega reda ali vzdrževanje primarne realizacije etalona ali vzdrževanje
referenčne vrednosti,
2.     
sodelovanje v ustreznih mednarodnih medlaboratorijskih primerjavah
nacionalnega etalona,
3.     
znanstveno raziskovalno delo na področju priznanja in zagotavljanje
merilne sledljivosti na nižje ravni,
4.     
sodelovanje v tehničnih odborih mednarodnih organizacij s področja
meroslovja.
III. POGOJI ZA PRIZNANJE NOSILCA NACIONALNEGA ETALONA
5. člen
(1) Pravna oseba se lahko prizna za
nosilca nacionalnega etalona pod pogoji, da je registrirana kot raziskovalna
organizacija in izpolnjuje kriterije usposobljenosti za izvajanje aplikativnih
raziskovalnih projektov ter da na področjih priznanja:
1.     
deluje na področju meroslovne dejavnosti najmanj tri leta pred
vložitvijo vloge za priznanje za nosilca nacionalnega etalona in ima zadostno
število usposobljenih zaposlenih oseb,
2.     
je akreditirana v skladu s standardi, ki vsebujejo splošne zahteve za
usposobljenost preskuševalnih in kalibracijskih laboratorijev pri
akreditacijski službi, podpisnici večstranskega sporazuma o medsebojnem
priznavanju akreditacijskih listin ali ima potrjen sistem kakovosti s strani
EURAMET tehničnega odbora za kakovost,
3.     
deluje z akreditiranimi merilnimi zmogljivostmi ali CMC,
4.     
zagotavlja sledljivost na nižje ravni,
5.     
ima odgovarjajočo merilno opremo ter ostalo potrebno infrastrukturo v
izključni lastni uporabi in ima nad njo neprekinjen nadzor,
6.     
ima izdelano strategijo razvoja meroslovne dejavnosti, ki je usklajena z
nacionalno strategijo,
7.     
razvojno sodeluje s tujimi raziskovalnimi inštitucijami,
8.     
izdaja v obsegu svoje akreditirane meroslovne dejavnosti samo
akreditirana poročila o opravljenih meritvah.
(2) O izpolnjevanju pogojev iz
prejšnjega odstavka je pravna oseba dolžna predložiti naslednja dokazila s
področja priznanja:
1.     
iz 1. točke prejšnjega odstavka – opis dejavnosti in zbirno
bibliografijo pravne osebe, navedbo projektov, programov in sodelovanja v
nacionalnih strokovnih skupinah na področjih, za katera se prijavlja ter
biografijo ključnih raziskovalcev, ki bodo sodelovali pri raziskavah, za
obdobje zadnjih pet let ter izjavo o dveh redno zaposlenih osebah z najmanj
univerzitetno izobrazbo in z najmanj petimi leti izkušenj s področja meroslovne
dejavnosti,
2.     
iz 2. točke prejšnjega odstavka – kopijo akreditacijske listine,
3.     
iz 3. točke prejšnjega odstavka – seznam akreditiranih merilnih
zmogljivosti ali CMC z navedbo območja merjenja in odgovarjajočih merilnih
negotovosti,
4.     
iz 4. točke prejšnjega odstavka – poročilo o številu izdanih
akreditiranih poročil ali poročil z logotipom BIPM o opravljenih kalibracijah ali
prenosu referenčnih vrednosti za obdobje zadnjih pet let. Če so bile referenčne
meritve opravljene za potrebe nacionalnih medlaboratorijskih primerjav, je potrebno
navesti seznam primerjav in število sodelujočih laboratorijev. Če so bile
referenčne meritve narejene za potrebe referenčnih materialov, pa je potrebno
navesti podatke o proizvedenih referenčnih materialih ter njihovo količino,
5.     
iz 5. točke prejšnjega odstavka – izjava o izključni lastni uporabi in o
neprekinjenem nadzoru nad merilno opremo in ostale potrebne infrastrukture,
6.     
iz 6. točke prejšnjega odstavka – kopija razvojne strategije pravne
osebe,
7.     
iz 8. točke prejšnjega odstavka – poročilo o skupnih projektih, skupnih
člankih, izmenjavi strokovnjakov daljši kot pet dni, predavanjih na tujih
inštitucijah ali udeležbi v mednarodnih medlaboratorijskih primerjavah,
8.     
iz 9. točke prejšnjega odstavka – izjavo, da v obsegu svoje akreditirane
meroslovne dejavnosti izdaja samo akreditirana poročila o opravljenih meritvah.
(3) Akreditacijske listine in seznam
akreditiranih merilnih zmogljivosti, ki jih je izdala Slovenska akreditacija,
dokazilo o registraciji pravne osebe kot o raziskovalni
organizaciji ter izpolnjevanju kriterijev usposobljenosti za izvajanje
aplikativnih raziskovalnih projektov, urad pridobi po uradni dolžnosti.
IV. POSTOPEK ZA PRIZNANJE NOSILCA NACIONALNEGA
ETALONA
6. člen
(1) Urad z javnim povabilom na
svetovnem spletu in v Uradnem listu Republike Slovenije pozove zainteresirane
pravne osebe k prijavi za priznanje nosilca za nacionalni etalon za razpisana
področja priznanja. V povabilu podrobneje opredeli razpisana področja priznanja
v skladu s sprejeto nacionalno strategijo.
(2) Javno povabilo iz prejšnjega
odstavka vsebuje zlasti:
-       
naziv in sedež urada,
-       
predmet javnega povabila z navedbo navodil v skladu s katerimi se mora
pripraviti prijava,
-       
pogoje, ki jih morajo izpolnjevati prijavitelji,
-       
kriterije, po katerih se izberejo prijavitelji in
-       
rok, do katerega bodo prijavitelji obveščeni o izbiri.
(3) V postopku priznanja pravne osebe
za nosilca nacionalnega etalona se vsebinsko obravnavajo prijave, ki vsebujejo
vse z javnim povabilom zahtevane podatke in dokazila in ki prispejo na urad v
roku, določenim z javnim povabilom.
7. člen
(1) Nosilca nacionalnega etalona se prizna na podlagi kriterijev:
-       
znanstvene odličnosti,
-       
mednarodnega sodelovanja in
-       
nacionalnih potreb.
Izpolnjevanje kriterijev se preverja na
področju priznanja.
(2) Direktor urada (v nadaljnjem
besedilu: direktor) imenuje pet člansko strokovno komisijo (v nadaljnjem
besedilu: komisija za priznanje) za izvedbo postopka ugotavljanja ali pravna
oseba izpolnjuje pogoje za priznanje za nosilca nacionalnega etalona. Štirje
člani komisije za priznanje so uslužbenci urada, en član komisije pa je član
Strokovnega meroslovnega sveta ki pa ne sme biti zaposlen pri prijavljeni
pravni osebi.
(3) Komisija za priznanje predlaga
direktorju, da za nosilca nacionalnega etalona za posamezno razpisano področje
priznanja prizna pravno osebo, ki v zadnjih petih letih pred javnim povabilom
zbere največje število točk na podlagi kriterijev, določenih v Prilogi 1, ki je
sestavni del tega pravilnika.
(4) Za priznanje za nosilca
nacionalnega etalona mora pravna oseba zbrati naslednje najmanjše število točk
po posameznem kriteriju:
-       
znanstvena odličnost najmanj osem točk,
-       
mednarodno sodelovanje najmanj štiri točke in
-       
nacionalne potrebe najmanj deset točk.
8. člen
(1) Če dve ali več pravnih oseb zbere
za isto razpisano področje priznanja enako skupno število točk in izpolnjuje
minimalne pogoje po posameznih kriterijih iz četrtega odstavka prejšnjega
člena, se za nosilca nacionalnega etalona prizna pravno osebo, ki zbere večje
število točk po kriteriju znanstvene odločnosti. Če imata dve ali več pravnih
oseb tudi po tem kriteriju enako število točk, se prizna pravno osebo, ki zbere
večje število točk po kriteriju mednarodnega sodelovanja. 
(2) Če tudi v skladu s prejšnjim
odstavkom zaradi izenačenosti dveh ali več pravnih oseb ni mogoča izbira,
komisija za priznanje pozove pravne osebe, da ji predložijo dodatno relevantno
dokumentacijo o svoji dejavnosti in usposobljenosti, na osnovi katere predlaga
direktorju, katero pravno osebo naj prizna za nosilca nacionalnega etalona.
9. člen
(1) Urad prizna pravno osebo za
nosilca nacionalnega etalona za eno ali več razpisanih področij z odločbo o
priznanju za nosilca nacionalnega etalona za obdobje petnajstih let.
(2) Pravno osebo, ki je priznana za
nosilca nacionalnega etalona, urad predlaga za imenovanje za to področje oziroma področja pri BIPM, pravna oseba
pa mora skrbeti za pripravo in vnos CMC v podatkovno bazo BIPM. Pravna oseba se
je dolžna v vseh svojih predstavitvah in delovanjih, vezanih na priznanje,
sklicevati na urad.
V. DEJAVNOSTI IN OBVEZNOSTI NOSILCA NACIONALNEGA
ETALONA
10. člen
(1) Urad z nosilcem nacionalnega etalona za
obdobje veljavnosti odločbe o priznanju za nosilca nacionalnega etalona sklene
pogodbo, s katero se podrobneje opredeli izvajanje nalog iz drugega odstavka 4.
člena tega pravilnika in ostale medsebojne pravice ter obveznosti, zlasti pa,
da je nosilec nacionalnega etalona na področju priznanja dolžan: 
-       
zagotavljati merilno sledljivost na nižje ravni ter sodelovati z drugimi
izvajalci meritev v Republiki Sloveniji, jim posredovati meroslovno znanje in
organizirati medlaboratorijske primerjave v Republiki Sloveniji, 
-       
slediti in zadovoljevati meroslovne potrebe v Republiki Sloveniji ter
uradu posredovati podatke v zvezi s potrebami merjenj v Republiki Sloveniji, 
-       
sodelovati v ustreznih mednarodnih medlaboratorijskih primerjavah
nacionalnega etalona, slediti mednarodnim trendom in se jim v sodelovanju z
uradom prilagajati, 
-       
izvajati znanstveno raziskovalno dejavnost in objavljati rezultate tega
dela, 
-       
izpolnjevati pogoje za vnos CMC v podatkovno bazo BIPM, 
-       
voditi dokumentacijo in redno poročati o svojih aktivnostih ter
predstavnikom urada, kadarkoli omogočiti vpogled v odgovarjajočo dokumentacijo,
-       
sodelovati z uradom pri pripravi in izvajanju nacionalne strategije, 
-       
sodelovati z uradom pri pripravi zakonodaje in v strokovnih komisijah
urada, 
-       
imeti sklenjeno zavarovalno pogodbo za zavarovanje nacionalnega etalona
in druge potrebne opreme za zagotavljanje merilne sledljivosti za primer okvare
ali poškodbe med delom ali transportom.
(2) Urad vsako leto sklene z nosilcem
nacionalnega etalona dodatek k pogodbi, s katerim se opredeli letni obseg
sofinanciranja nalog nosilca nacionalnega etalona (v nadaljnjem besedilu: letni
dodatek k pogodbi).
VI. SOFINANCIRANJE DEJAVNOSTI NOSILCA NACIONALNEGA ETALONA
11. člen
(1) Urad lahko sofinancira naslednje naloge
nosilcev nacionalnih etalonov:
1.     
razvojno delo pri zagotavljanju sledljivosti in vzdrževanju distribuiranega
sistema nosilcev nacionalnih etalonov,
2.     
razvojno raziskovalno delo pri sodelovanju v mednarodnih
medlaboratorijskih primerjavah za potrjevanje svojih CMC,
3.     
ciljne razvojno raziskovalne in aplikativne projekte, ki se izvajajo in
izberejo v skladu s predpisi, ki urejajo sofinanciranje in izvajanje ciljno
raziskovalnih programov in raziskovalnih dejavnosti.
4.     
sodelovanje v mednarodnih strokovnih tehničnih odborih.
(2) Naloge iz 1., 2. in 4. točke prejšnjega
odstavka se sofinancirajo v obliki delnega pokrivanja materialnih stroškov.
12. člen
(1) Razvojno delo, potrebno za
zagotavljanje sledljivosti kalibracij in referenčnih vrednosti na najvišjem
nivoju, obsega pripravo in izvedbo vseh postopkov, vezanih na zagotavljanje
sledljivosti kalibracij in referenčnih vrednosti, ki jih je potrebno izvesti za
zagotovitev sledljivosti med tujo institucijo, preko katere se zagotavlja
sledljivost, in uporabnikom te sledljivosti v Republiki Sloveniji.
(2) Če je nacionalni etalon realiziran
kot primarni etalon in sledljivosti ni potrebno zagotavljati s kalibracijo z
drugimi mednarodnimi etaloni, urad sofinancira razvojno raziskovalno delo,
potrebno za določitev meroslovnih lastnosti nacionalnega etalona ter za
potrjevanje referenčnih vrednosti.
(3) (črtan).
13. člen
Razvojno raziskovalno delo pri sodelovanju
v mednarodnih medlaboratorijskih primerjavah za potrjevanje svojih CMC obsega
pripravo in izvedbo vseh merilnih postopkov, ki so potrebni za sodelovanje v mednarodni
medlaboratorijski primerjavi.
14. člen
Urad lahko sofinancira ciljne razvojno
raziskovalne in aplikativne projekte na prioritetnih področjih meroslovja v
Republiki Sloveniji, predvsem projekte, ki se nanašajo na zmanjšanje merilne
negotovosti ter širitev nabora in obsega merilnih zmogljivosti v skladu z
nacionalno strategijo meroslovja.
15. člen
Urad praviloma sofinancira stroške
predstavnikov nosilca nacionalnega etalona za sodelovanje v strokovnih
tehničnih odborih BIPM, EURAMET, Evropskega združenja organizacij za analizno
kemijo (EURACHEM), Evropskega
združenja za akreditacijo (EA) in drugih strokovnih delovnih skupinah Evropske komisije iz naslova
priznanja, ki so vezani na razvojno delo nosilca nacionalnega etalona.
16. člen
(1) Za izvedbo postopka sofinanciranja
dejavnosti nosilca nacionalnega etalona, direktor v okviru razpoložljivih
proračunskih sredstev določi sredstva za tekoče leto, ki se namenijo za
sofinanciranje dejavnosti nosilcev nacionalnih etalonov in imenuje izmed uslužbencev urada štiri
člansko strokovno komisijo (v nadaljnjem besedilu: komisija za sofinanciranje).
(2) Obseg
sofinanciranja nosilca nacionalnega etalona na področju priznanja se za naloge
iz 1., 2. in 4. točke 11. člena tega pravilnika določi z naslednjo formulo:
kjer predstavlja:
n – skupno število področij priznanja
nosilcev nacionalnih etalonov,
Ai – letna sredstva, ki jih prejme
i-ti nosilec nacionalnega etalona,
C – celotna letna sredstva urada, namenjena
za sofinanciranje dejavnosti nosilcev nacionalnih etalonov,
di – koeficient, vezan na oceno
dela nosilca nacionalnega etalona za i-to področje priznanja, ki je določen s
formulo
kjer predstavlja Di
število točk, zbranih po ocenjevanju iz 17. člena tega pravilnika.
(3) Višine
sredstev za naloge iz 1., 2. in 4. točke 11. člena tega pravilnika se za
posameznega nosilca nacionalnega etalona določijo v letnem dodatku k pogodbi.
(4) Komisija za sofinanciranje predlaga
direktorju prednostne teme za razpis in sofinanciranje ciljnih razvojno
raziskovalnih in aplikativnih projektov.
17. člen
(1) Delo nosilcev nacionalnih etalonov
se ocenjuje vsako leto. Ocena vpliva na obseg sofinanciranja dejavnosti nosilca nacionalnega etalona na
področju priznanja za naloge
iz 1., 2. in 4. točke 11. člena tega pravilnika. Postopek ocenjevanja dela
nosilca nacionalnega etalona izvede komisija za sofinanciranje in o tem
pripravi poročilo, ki ga predloži v odobritev direktorju.
(2) Komisija za sofinanciranje oceni
delo posameznega nosilca nacionalnega etalona za področje priznanja glede na
kriterije, določene v Prilogi 2, ki je sestavni del tega pravilnika.
VII. SPREMLJANJE IZPOLNJEVANJA POGOJEV, IZVAJANJA DEJAVNOSTI
IN IZPOLNJEVANJA OBVEZNOSTI NOSILCA NACIONALNEGA ETALONA
18. člen
(1) Urad spremlja izpolnjevanje
pogojev, izvajanje dejavnosti in izpolnjevanje obveznosti nosilca nacionalnega
etalona na podlagi poročil, predložene dokumentacije in kontrolnih pregledov.
(2) O poslabšanju merilne negotovosti,
zmanjšanju obsega, fizični spremembi merilne opreme nacionalnega etalona ali
spremembi ključnega osebja mora nosilec nacionalnega etalona nemudoma obvestiti
urad, ki preveri ustreznost spremembe in po potrebi izda novo odločbo o
priznanju za nosilca nacionalnega etalona.
(3) Če urad ugotovi, da nosilec
nacionalnega etalona ne izpolnjuje pogojev, ne izvaja dejavnosti ali ne
izpolnjuje obveznosti iz tega pravilnika, izda odločbo o začasnem odvzemu
priznanja za nosilca nacionalnega etalona. V odločbi navede ugotovljena
odstopanja in določi rok, ki ne sme biti daljši od dvanajstih mesecev in v
katerem morajo biti odstopanja odpravljena. Urad za obdobje začasnega odvzema
prekine sofinanciranje po letnem dodatku k pogodbi.
(4) Če nosilec nacionalnega etalona do
izteka roka ne izpolni pogojev in obveznosti iz tega pravilnika, urad
razveljavi odločbo o priznanju za nosilca nacionalnega etalona in razklene pogodbo iz 10. člena tega
pravilnika. Od pravne osebe zahteva vrnitev sredstev sofinanciranja, izplačanih
v zadnjih dvanajstih mesecih pred izdajo odločbe o začasnem odvzemu priznanja za
nosilca nacionalnega etalona z obrestmi.
(5) V primeru hujših kršitev nosilca
nacionalnega etalona pri izvajanju dejavnosti in izpolnjevanju obveznosti lahko
urad razveljavi odločbo o priznanju za nosilca nacionalnega etalona brez
predhodnega začasnega odvzema priznanja za nosilca nacionalnega etalona in razklene pogodbo iz 10. člena tega
pravilnika. Tudi v tem primeru zahteva od pravne osebe vrnitev sredstev
sofinanciranja, izplačanih v zadnjih dvanajstih mesecih pred izdajo odločbe o
odvzemu priznanja za nosilca nacionalnega etalona z obrestmi.
VIII. POGOJI, POD KATERIMI URAD IZVEDE, HRANI IN VZDRŽUJE
NACIONALNE ETALONE
19. člen
V primeru, da je urad nosilec nacionalnega
etalona, se smiselno uporabljajo 3., 4. in 5. člen ter 10., 17. in 18. člen
tega pravilnika.

Priloga
1: Kriteriji za izbiro nosilca nacionalnega etalona za posamezno razpisano
področje priznanja
Priloga
2: Kriteriji za oceno dela posameznega nosilca nacionalnega etalona za področje
priznanja

Pravilnik o nacionalnih etalonih (Uradni list
RS, št. 51/07) vsebuje naslednjo prehodno in
končno določbo:
»IX. PREHODNA IN KONČNA DOLOČBA
20. člen
(1) Z dnem, ko začne veljati ta
pravilnik, preneha veljati Pravilnik o nacionalnih etalonih (Uradni list RS,
št. 69/02).
(2) Odločbe o priznanju referenčnega
etalona za nacionalni etalon, ki so bile izdane na podlagi Odredbe o nacionalnih
etalonih (Uradni list RS, št. 49/96) in na podlagi Pravilnika o nacionalnih
etalonih (Uradni list RS, št. 69/02), veljajo do 31. 12. 2007.
21. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o nacionalnih etalonih (Uradni list RS, št. 83/08) vsebuje naslednjo končno določbo:
»21. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o nacionalnih
etalonih (Uradni list RS, št. 59/14) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
(1) Nosilec nacionalnega etalona, ki ima ob
uveljavitvi tega pravilnika veljavno odločbo o priznanju za nosilca
nacionalnega etalona, lahko od urada zahteva izdajo nove odločbe o priznanju
nosilca nacionalnega etalona, najpozneje tri mesece pred iztekom njene
veljavnosti. 
(2) Urad na podlagi zahteve iz prejšnjega
odstavka izda novo odločbo za obdobje treh let brez ponovnega preverjanja
izpolnjevanja pogojev za priznanje. 
(3) Urad in nosilec nacionalnega etalona
skleneta dodatek k pogodbi iz 10. člena pravilnika, s katerim uredita
medsebojne pravice in obveznosti za čas veljavnosti nove odločbe.
3. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o nacionalnih etalonih (Uradni list RS, št. 73/17) vsebuje naslednjo prehodno in
končno določbo:
»PREHODNA IN KONČNA DOLOČBA
7. člen
Urad najpozneje v dveh mesecih od dneva
uveljavitve tega pravilnika podaljša veljavnost odločb o priznanju pravne osebe
za nosilca nacionalnega etalona, izdanih na podlagi Pravilnika o nacionalnih
etalonih (Uradni list RS, št. 51/07, 63/08 in 59/14), če nosilec
nacionalnega etalona izpolnjuje pogoje za priznanje. 
8. člen
Ta pravilnik začne veljati naslednji dan po
objavi v Uradnem listu Republike Slovenije.«.