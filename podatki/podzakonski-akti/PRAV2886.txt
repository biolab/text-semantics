I. SPLOŠNA DOLOČBA
1. člen
Pregledovanje brisa materničnega vratu
lahko opravljajo laboratoriji, ki izpolnjujejo strokovne, tehnične in druge
pogoje, ki jih določa ta pravilnik (v nadaljnjem besedilu: laboratorij BMV).
Dejavnost laboratorijev iz prejšnjega
odstavka lahko opravljajo pravne in fizične osebe, ki opravljajo zdravstveno
dejavnost in izpolnjujejo pogoje po tem pravilniku.
II. PROSTOR
2. člen
Laboratorij BMV oziroma prostor, v katerem
se pregledujejo brisi materničnega vratu (v nadaljnjem besedilu: BMV) mora
izpolnjevati naslednje pogoje:
1.    
izpolnjevati mora ustrezne sanitarno tehnične
pogoje;
2.    
imeti mora ustrezen prostor namenjen za
sprejem, evidenco, pripravo vzorcev, mikroskopiranje in shranjevanje
dokumentacije ter BMV. Del prostora za pripravo vzorcev mora biti (fizično)
ločen od dela prostora za mikroskopiranje;
3.    
prostor, kjer se pripravljajo vzorci, mora
imeti učinkovit prezračevalni sistem (okno, komora za odsesavanje ali klimatska
naprava z ionizatorjem), najmanj 3m2 delovne površine za posameznega
delavca in umivalnik;
4.    
prostor, v katerih se pregledujejo in hranijo
BMV ter dokumentacija v zvezi s BMV, mora biti zavarovan pred dostopom
nepooblaščenih oseb.
III. OPREMA
3. člen
Laboratorij BMV mora imeti naslednjo
opremo:
1.    
profesionalne binokularne mikroskope z
objektivom 10x in 40x;
2.    
diskusijski mikroskop;
3.    
ergonomične stole za mikroskopiranje;
4.    
računalniško opremo in programe za vnos
standardnega nabora podatkov v skladu z Metodološkimi navodili za informacijski
sistem citoloških izvidov brisov materničnega vratu Registra organiziranega
odkrivanja predrakavih sprememb materničnega vratu ZORA (v nadaljnjem besedilu:
Register ZORA), ki jih na svojih spletnih straneh objavlja Onkološki inštitut;
5.    
kovinsko omaro za shranjevanje vnetljivih
kemikalij, s požarno varnostnim atestom in z aktivnim odzračevanjem;
6.    
omaro za shranjevanje medicinske dokumentacije,
ki ustreza predpisom o hrambi osebnih podatkov.
IV. KADRI
4. člen
Zdravstveni delavci, ki opravljajo delo v
laboratoriju BMV, morajo izpolnjevati naslednje pogoje:
1.    
Laboratorij vodi zdravnik specialist patolog z
enoletno usmeritvijo "citopatologija" v okviru specializacije ali
specialist patolog s potrdilom o enoletnem podiplomskem izobraževanju iz
citopatologije, ki ga je pridobil v ustanovi s pooblastilom za izvajanje
programa specializacije iz anatomske patologije in citopatologije (v nadaljnjem
besedilu: citopatolog).
2.    
Presejalec s VI. ali VII. stopnjo izobrazbe
(inženir farmacije, diplomirani inženir laboratorijske biomedicine, univerzitetni
diplomirani biolog), ki je usposobljen za pregledovanje BMV.
Šteje se, da
je presejalec iz 2. točke prejšnjega odstavka usposobljen za samostojno
pregledovanje BMV, ko opravi 6-mesečno osnovno izobraževanje iz ginekološke
citopatologije v zdravstvenem zavodu, ki ga za izobraževanje iz ginekološke
citopatologije pooblasti minister, pristojen za zdravje. V okviru osnovnega
izobraževanja mora pregledati najmanj 2000 BMV in opraviti izpit iz ginekološke
citopatologije v zdravstvenem zavodu na terciarni ravni, ki ga za to pooblasti
minister, pristojen za zdravje.
3.    
Laboratorijski tehnik s V. stopnjo izobrazbe in
strokovnim izpitom.
4.    
Administrativni tehnik s V. stopnjo izobrazbe,
usposobljen za delo z računalnikom.
V. ORGANIZIRANOST
5. člen
Vodja laboratorija iz 1. točke prvega
odstavka prejšnjega člena je odgovoren za strokovno in kakovostno izvajanje
dela laboratorija ter za redno izobraževanje delavcev v laboratoriju BMV.
Zdravnik specialist citopatolog iz 1. točke
prvega odstavka prejšnjega člena nadzira delo presejalcev in pregleda vse
preparate, ki odstopajo od normale. Nadzira lahko delo največ treh presejalcev.
Presejalec iz 2. točke prejšnjega člena
opravlja osnovni pregled BMV. Dnevno pregleda do 50 BMV. Vse brise, ki
odstopajo od normalnega, mora poleg presejalca pregledati še citopatolog. Ob
BMV, ki odstopa od normalnega, mora citopatolog pregledati tudi vse predhodne
BMV iste osebe iz arhiva in o teh pregledih voditi dodatno evidenco.
Laboratorijski tehnik iz 3. točke prvega
odstavka prejšnjega člena opravlja sprejem, evidenco in barvanje preparatov ter
druge laboratorijske storitve.
Delo v laboratoriju BMV mora:
-      
biti prostorsko organizirano tako, da se vsi
delovni postopki opravljajo le v prostorih, ki izpolnjujejo pogoje iz tega
pravilnika;
-      
biti časovno organizirano tako, da omogoča
neposredno sodelovanje presejalca in citopatologa ter zagotavlja sodelovanje z
naročnikom preiskave;
-      
potekati v skladu s standardi kakovosti, ki jih
določi Onkološki inštitut in objavi na svojih spletnih straneh.
6. člen
Za delovanje laboratorija BMV mora biti
pregledanih najmanj 7000 BMV letno.
VI. POSTOPEK BARVANJA, MIKROSKOPSKA PREISKAVA BMV IN IZVID
PREISKAVE
7. člen
BMV mora biti razmazan na objektno stekelce
s peskanim robom, na katerem je s svinčnikom napisano ime preiskovanke. Ob
sprejemu v laboratorij se preparat označi z laboratorijsko identifikacijsko
številko, ki jo sestavlja zaporedna številka v tekočem letu v laboratoriju BMV
sprejetega vzorca ter letnica sprejema tega BMV. BMV mora biti barvan po metodi
Papanicolaou in pokrit s krovnim stekelcem velikosti najmanj 24x40 mm. O
menjavanju barvil mora BMV laboratorij voditi evidenco. Po končanem barvanju je
potrebno identifikacijsko številko na objektnik zapisati na trajen način (nalepka,
vodoodporno pisalo).
8. člen
Preparat z BMV mora biti pregledan z
binokularnim mikroskopom z objektivi 10x in 40x. Pregledana mora biti cela
površina, ki jo pokriva krovno stekelce.
9. člen
V skladu s Prilogo 1 tega pravilnika mora
izvid BMV vsebovati naslednje podatke:
1.    
kakovost BMV,
2.    
vrsta celičnih sprememb,
3.    
priporočilo ginekologu za nadaljnji postopek.
Izvid citopatološke preiskave iz prejšnjega
odstavka mora laboratorij BMV dostaviti naročniku najkasneje v enaindvajsetih
dneh od prejema vzorca na obrazcu, ki je Priloga 2 k temu pravilniku. Napotnica na preiskavo je hkrati tudi
izvid. Sestavljena je iz modre prve strani ter samokopirne rdeče druge strani
in je v Prilogi 1 tega pravilnika z oznako obr. 8,124.
10. člen
BMV in izvide citopatološke preiskave BMV
je treba hraniti najmanj 7 let po opravljeni preiskavi tako, da je mogoče
vzorec ponovno pregledati in ga po potrebi primerjati z novim BMV.
Laboratorij BMV mora zagotoviti arhiviranje
preparatov in izvidov BMV. Arhivira se objektnik z BMV in drugi list napotnice
iz prejšnjega člena, ki mora biti ustrezno izpolnjena, podpisana in žigosana.
Na izvidu BMV, ocenjenem kot normalen bris, je obvezen žig in podpis
presejalca. Izvid BMV, ki odstopa od normalnega, mora vsebovati poleg podpisa
in žiga presejalca tudi podpis in žig citopatologa, ki je bris pregledal v
okviru dvojnega pregledovanja.
VII. NOTRANJI NADZOR IN EVIDENCA
11. člen
Notranji nadzor kakovosti v laboratoriju
obsega preverjanje tehnične kakovosti in preverjanje strokovne kakovosti.
Elementi nadzora tehnične kakovosti obsegajo:
-      
preverjanje ujemanja podatkov na napotnici in
preparatu;
-      
preverjanje kakovosti barvanja in menjave
barvil.
Elementi nadzora strokovne kakovosti
obsegajo:
-      
dvojno pregledovanje vseh brisov, ki odstopajo
od normalnega;
-      
dvojno pregledovanje vseh BMV s sumljivo
anamnezo ali sumljivim kliničnim izvidom ali sumljivim kolposkopskim izvidom,
kar mora biti ustrezno opisano in označeno na napotnici;
-      
ponovni pregled prejšnjih BMV ob neskladju s
predhodnim izvidom ali histopatološko diagnozo.
Odgovorna oseba za izvajanje notranjega
nadzora je vodja laboratorija.
O vseh postopkih notranjega nadzora se vodi
evidenca.
12. člen
Zunanji nadzor v laboratoriju obsega:
-      
preverjanje kakovosti dela in podatkov na
osnovi analiz podatkov iz Registra ZORA dvakrat letno;
-      
povezovanje citoloških in histoloških izvidov
iz Registra ZORA.
13. člen
Skladno z določbami zakona, ki ureja zbirke
podatkov s področja zdravstvenega varstva, laboratorij BMV enkrat mesečno o
vseh izvidih pregledanih BMV posreduje predpisan nabor podatkov v računalniškem
zapisu Registru ZORA.
Vodja laboratorija BMV enkrat letno
posreduje Registru organiziranega odkrivanja raka materničnega vratu poročilo o
histopatološki korelakciji.
VIII. UGOTAVLJANJE POGOJEV ZA DELO LABORATORIJA BMV
14. člen
Zunanji nadzor in izpolnjevanje pogojev za
opravljanje dejavnosti laboratorija BMV ugotavlja stalna strokovna komisija, ki
jo imenuje minister, pristojen za zdravje. Člane stalne strokovne komisije
sestavljajo strokovnjaki s področij citopatologije, ginekologije, epidemiologije,
informatike in prava.
Stalna strokovna komisija sprejme poslovnik
o delu, h kateremu da soglasje minister, pristojen za zdravje.
14.a člen
Če stalna strokovna komisija iz prejšnjega
člena ugotovi, da laboratorij BMV ne izpolnjuje pogojev iz tega pravilnika,
lahko predlaga ministru, pristojnemu za zdravje, da določi rok za uskladitev
delovanja ali da odvzame dovoljenje za delo.
Če laboratorij BMV izpolnjuje pogoje iz
tega pravilnika, minister, pristojen za zdravje izda dovoljenje za delo
laboratorijev za dobo petih let in ga podaljša na podlagi predloga stalne
strokovne komisije iz prejšnjega člena.

Priloga 1: Metodološka navodila za
informacijski sistem ginekološke citopatologije
Priloga 2: Enotni obrazec citološkega izvida
Priloga
3: Register organiziranega odkrivanja raka materničnega vratu ZDRA (Obr. 8,124)

Pravilnik o pogojih, ki jih morajo
izpolnjevati laboratoriji za pregledovanje brisov materničnega vratu (Uradni
list RS, št. 68/01)
vsebuje naslednji prehodni in končno določbo:
»IX. PREHODNI IN KONČNA DOLOČBA
15. člen
Ne glede na določila 4. člena tega
pravilnika lahko po uveljavitvi tega pravilnika z delom nadaljujejo tisti
zdravstveni delavci, ki ne izpolnjujejo pogojev glede izobrazbe iz 5. člena
tega pravilnika, če to delo opravljajo v času uveljavitve tega pravilnika.
16. člen
Laboratoriji BMV morajo uskladiti svojo
organiziranost in način dela po tem pravilniku v šestih mesecih od njegove
uveljavitve.
17. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o pogojih, ki jih morajo izpolnjevati laboratoriji za pregledovanje
brisov materničnega vratu (Uradni list RS, št. 128/04) vsebuje naslednji prehodni in
končni določbi:
»13. člen
Štiri mesece od dneva uveljavitve tega
pravilnika preneha veljati Priloga 1 Pravilnika o pogojih, ki jih morajo
izpolnjevati laboratoriji za pregledovanje brisov materničnega vratu, ko morajo
najpozneje biti na spletni strani Onkološkega inštituta objavljena Metodološka
navodila za informacijski sistem citoloških izvidov brisov materničnega vratu
Registra organiziranega odkrivanja predrakavih sprememb materničnega vratu
ZORA.
14. člen
Laboratoriji BMV morajo uskladiti svoje
delovanje in izpolniti pogoje iz tega pravilnika v 6 mesecih od dneva
uveljavitve tega pravilnika.
15. člen
1. 1. 2005 preneha veljati enotni
obrazec citološkega izvida iz Priloge 2 pravilnika o pogojih, ki jih morajo
izpolnjevati laboratoriji za pregledovanje brisov materničnega vratu.
16. člen
Ta pravilnik začne veljati petnajsti dan po
objavi v Uradnem listu Republike Slovenije, 6. člen, 7. člen in
Priloga 1 pa se začnejo uporabljati 1. januarja 2005.«.