1. člen
Z namenom zajezitve in obvladovanja epidemije COVID-19 se s
tem odlokom začasno omeji ponujanje in prodajanje blaga in storitev potrošnikom
na območju Republike Slovenije.
2. člen
(1) Pod pogojem, da zaposleni oziroma druge osebe, ki
izvajajo ponujanje in prodajanje blaga in storitev potrošnikom, v dejavnostih
navedenih v tem odstavku, enkrat tedensko izvedejo testiranje na virus
SARS-CoV-2 s hitrimi antigenskimi testi (v nadaljnjem besedilu: test HAG) ali z
metodo verižne reakcije s polimerazo (v nadaljnjem besedilu: test PCR), pri
čemer lahko ponujanje in prodajanje blaga in storitev potrošnikom opravljajo le
zaposleni in druge osebe, ki imajo negativni rezultat testa, je dovoljeno
opravljanje naslednjih dejavnosti:
1.     
storitve higienske nege (kot na primer storitve frizerskih salonov,
kozmetične ter ostale dejavnosti salonov za nego telesa, pedikura, manikura),
2.     
nezdravstvene svetovalne in terapevtske storitve,
3.     
storitve strokovnega oziroma poslovnega izobraževanja in usposabljanja
(kot na primer inštrukcije, jezikovne šole, strokovne delavnice),
4.     
obratovanje igralnic, igralnih salonov in prirejanje posebnih iger na
srečo,
5.     
sejemska dejavnost,
6.     
kongresna dejavnost,
7.     
gostinska dejavnost priprave in strežbe jedi in pijač,
8.     
nastanitvene storitve,
9.     
storitve nočnih klubov in diskotek od 5. do 24. ure.
(2) V igralnicah, igralnih salonih in pri posebnih igrah
na srečo, v nastanitvenih obratih, v nočnih klubih in diskotekah ter v
notranjih prostorih, v katerih se izvaja sejemska ali kongresna dejavnost ali
gostinska dejavnost priprave in strežbe jedi in pijač, so lahko samo
potrošniki, ki imajo dokazilo o negativnem rezultatu testa na virus SARS-CoV-2
s testom PCR ali testom HAG, ki ni starejši od 48 ur od odvzema brisa.
(3) Pogoj iz prejšnjega odstavka ne velja za osebe, ki
še niso dopolnile 18 let in so skupaj z ožjimi družinskimi člani oziroma
skrbniki v prostorih iz prejšnjega odstavka.
(4) Osebam iz prvega in drugega odstavka tega člena
testiranja ni treba opraviti, če imajo:
1.     
dokazilo o cepljenju zoper COVID-19, s katerim dokazujejo, da je od
prejema:
- 
drugega odmerka cepiva Comirnaty proizvajalca Biontech/Pfizer najmanj
sedem dni, cepiva COVID-19 Vaccine proizvajalca Moderna najmanj 14 dni, cepiva
Sputnik V proizvajalca Russia’s Gamaleya National Centre of Epidemiology and
Microbiology najmanj 14 dni, cepiva CoronaVac proizvajalca Sinovac Biotech
najmanj 14 dni ali cepiva COVID-19 Vaccine proizvajalca Sinopharm najmanj 14 dni,
- 
prvega odmerka cepiva Vaxzevria (COVID-19 Vaccine) proizvajalca
AstraZeneca najmanj 21 dni ali cepiva Covishield proizvajalca Serum Institute
of India/AstraZeneca najmanj 21 dni,
- 
odmerka cepiva COVID-19 Vaccine Janssen proizvajalca Johnson in
Johnson/Janssen-Cilag najmanj 14 dni ali
- 
drugega odmerka cepiva posamezne vrste cepiva iz prve ali druge alineje
te točke, če je oseba cepljena s kombinacijo dveh različnih cepiv iz te točke,
po preteku časa od prejema drugega odmerka posamezne vrste cepiva, določenega v
tej točki. Če je oseba iz te alineje prvič prejela odmerek cepiva proizvajalca
AstraZeneca, se zaščita vzpostavi takoj po prejemu drugega odmerka, če je oseba
prejela drugi odmerek cepiva proizvajalca Biontech/Pfizer ali cepivo
proizvajalca Moderna v roku od 28 do 84 dni (4 do 12 tednov) po prejemu
prvega odmerka;
2.     
dokazilo o pozitivnem rezultatu testa PCR, ki je starejši od 10 dni,
razen, če zdravnik presodi drugače, vendar ni starejši od šest mesecev;
3.     
potrdilo zdravnika, da so prebolele COVID-19 in od začetka simptomov ni
minilo več kot šest mesecev ali
4.     
dokazilo iz 2. in prejšnje točke tega odstavka in so se v obdobju, ki ni
daljše od osmih mesecev od pozitivnega rezultata testa PCR oziroma od začetka
simptomov, cepile z enim od cepiv iz 1. točke tega odstavka, pri čemer v
primeru cepiv iz prve in druge alineje 1. točke tega odstavka zadostuje en
odmerek. Zaščita se vzpostavi z dnem cepljenja.
(5) Dokazila o testiranju iz prejšnjega odstavka se
upoštevajo, če so bila izdana v državah članicah Evropske unije, državah
članicah schengenskega območja, Avstraliji, Izraelu, Kanadi, Novi Zelandiji,
Ruski federaciji, Republiki Srbiji, Združenem kraljestvu Velike Britanije in
Severne Irske ali Združenih državah Amerike.
3. člen
(1) Opravljanje gostinske dejavnosti priprave in strežbe
jedi in pijač je dovoljeno pod pogoji iz prejšnjega, tega in 4. člena tega
odloka.
(2) Pri opravljanju gostinske dejavnosti priprave in
strežbe jedi in pijač je potrebno zagotoviti razkuževanje rok za goste pred
vstopom in ob izstopu v prostor, kjer se izvaja gostinska dejavnost priprave in
strežbe jedi in pijač, ter redno razkuževanje miz pred menjavo gostov za mizo.
(3) Pri opravljanju gostinske dejavnosti priprave in
strežbe jedi in pijač se smiselno upoštevajo higienska priporočila Nacionalnega
inštituta za javno zdravje (v nadaljnjem besedilu: NIJZ) pri izvajanju
gostinske dejavnosti za preprečevanje širjenja okužbe z virusom SARS-CoV-2.
4. člen
(1) Ponujanje in prodajanje blaga in storitev potrošnikom
je dovoljeno le pod pogojem, da se zagotovi:
-       
minimalni možni stik s potrošniki v skladu s sprejetimi navodili NIJZ,
-       
redno prezračevanje ali ustrezna ventilacija prostorov, v katerih se
izvaja dejavnost ponujanja in prodajanja blaga in storitev potrošnikom,
-       
uporaba zaščitnih mask v skladu z odlokom, ki ureja začasne ukrepe za
zmanjšanje tveganja okužbe in širjenja okužbe z virusom SARS-CoV-2, in
-       
razkuževanje rok za stranko pred vstopom in ob izstopu iz prostorov, v
katerih se izvaja dejavnost ponujanja in prodajanja blaga in storitev
potrošnikom.
(2) Ne glede na odlok, ki ureja začasne ukrepe za
zmanjšanje tveganja okužbe in širjenja okužbe z virusom SARS-CoV-2, uporaba
zaščitnih mask ni obvezna za potrošnike, ki so v prostorih iz drugega odstavka
2. člena tega odloka in imajo dokazilo o negativnem rezultatu testa na
virus SARS-CoV-2 s testom PCR ali testom HAG, ki ni starejši od 48 ur od
odvzema brisa, ali dokazilo oziroma potrdilo iz četrtega odstavka 2. člena
tega odloka, ter na vrtovih in terasah gostinskega obrata, ko sedijo pri mizi
in konzumirajo hrano in/ali pijačo.
(3) Pri ponujanju in prodajanju blaga in storitev
potrošnikom se smiselno upoštevajo higienska priporočila ministrstva,
pristojnega za zdravje, in NIJZ za preprečevanje okužbe z virusom SARS-CoV-2,
ki so objavljena na spletni strani ministrstva in NIJZ.
(4) Odgovornost delodajalcev je, da zaposlenim ter
drugim osebam, ki za njih na drugi podlagi izvajajo ponujanje in prodajanje
blaga in storitev potrošnikom, v dejavnostih navedenih v prvem odstavku
2. člena tega odloka, zagotovijo zaščitno opremo in zagotovijo upoštevanje
pogojev oziroma priporočil iz prvega in tretjega odstavka tega člena ter prvega
odstavka 2. člena tega odloka.
(5) Ponudnik blaga in storitev zagotovi upoštevanje
pogojev iz 9. točke prvega odstavka 2. člena, drugega odstavka
2. člena in iz prejšnjega člena tega odloka.
(6) Pri izvajanju nadzora ima pristojni inšpektor
pravico in dolžnost omejiti ali prepovedati promet posameznih vrst blaga in
izdelkov ter prepovedati opravljanje dejavnosti.
(7) Ne glede na 1. člen tega odloka se omejitve
ponujanja in prodajanja blaga in storitev potrošnikom v Republiki Sloveniji iz
tega odloka ne upoštevajo, če je ponujanje in prodajanje blaga in storitev
potrošnikom urejeno v drugih odlokih, ki jih Vlada Republike Slovenije sprejme
zaradi zajezitve in obvladovanja epidemije COVID-19.
5. člen
Vlada Republike Slovenije preverja strokovno utemeljenost
ukrepov iz tega odloka na podlagi strokovnih mnenj.

Odlok o začasnih omejitvah ponujanja in
prodajanja blaga in storitev potrošnikom v Republiki Sloveniji (Uradni list RS,
št. 104/21) vsebuje naslednjo končno določbo:
»KONČNA DOLOČBA
6. člen
Ta odlok začne veljati 5. julija 2021 in velja do
vključno 11. julija 2021.«.

Odlok o spremembah določenih odlokov, izdanih
na podlagi Zakona o nalezljivih boleznih (Uradni list RS, št. 109/21) spreminja 6. člen odloka tako, da
se glasi:
»6. člen
Ta odlok začne veljati 5. julija 2021 in velja do
vključno 18. julija 2021.«;
ter vsebuje naslednjo končno odločbo:
»KONČNA DOLOČBA
2. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o spremembah določenih odlokov, izdanih
na podlagi Zakona o nalezljivih boleznih (Uradni list RS, št. 114/21) spreminja 6. člen odloka tako, da
se glasi:
»6. člen
Ta odlok začne veljati 5. julija 2021 in velja do
vključno 25. julija 2021.«;
ter vsebuje naslednjo končno odločbo:
»KONČNA DOLOČBA
2. člen
Ta odlok začne veljati naslednji dan po objavi v Uradnem
listu Republike Slovenije.«.