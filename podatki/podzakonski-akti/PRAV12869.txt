1. člen
S tem pravilnikom se določajo oblika, vsebina in postopek za
izdajo diplom, potrdil o opravljenem izpopolnjevanju po študijskem programu za
izpopolnjevanje in potrdil o drugih oblikah izobraževanja.
2. člen
Visoka šola za gradbeno inženirstvo Kranj (v nadaljnjem
besedilu: VŠGI Kranj) izdaja naslednje diplome in potrdila o izobraževanju:
-       
diplome,
-       
dvojnike diplom in
-       
potrdila o opravljenih izpopolnjevanjih po študijskih programih za
izpopolnjevanje.
Listine iz prvega odstavka so javne listine. Javne listine so
tudi potrdila o opravljenih izpitih, ki jih študentom ali diplomantom izdaja
VŠGI Kranj.
VŠGI Kranj izdaja potrdila o različnih oblikah neformalnega izobraževanja,
ki ga izvaja.
3. člen
Diploma se izda po opravljenih obveznostih študijskega
programa za pridobitev izobrazbe na najmanj 220 gramskem papirju, dimenzije A3,
na katerem je znak in vodni žig VŠGI Kranj in besedilo, kot je prikazano v
prilogi.
Sestavni del diplome je »priloga k diplomi«, izdana v
slovenskem in angleškem jeziku.
4. člen
VŠGI Kranj podeljuje diplome o zaključenem študijskem
programu prve stopnje (visokošolski strokovni študijski program).
5. člen
Diploma Visoke šole za gradbeno inženirstvo Kranj vsebuje ime
akreditiranega študijskega programa, pridobljen strokovni naslov, ime in
priimek kandidata ter datum in kraj njegovega rojstva.
Diploma ima zaporedno številko, datum diplomiranja, datum izdaje,
pečat VŠGI Kranj in podpis trenutnega dekana.
6. člen
Vse diplome in potrdila o izobraževanju, ki jih izdaja VŠGI
Kranj so javne listine in so sestavljene v slovenščini.
Obrazec priloge k diplomi, ki je sestavni del diplome
predpiše minister, pristojen za visoko šolstvo.
7. člen
Kandidatu, ki je opravil vse obveznosti po programu stalnega strokovnega
izpopolnjevanja, se izda potrdilo, ki ga podpiše dekan ter je javna listina.
8. člen
O izdanih diplomah in potrdilih VŠGI Kranj vodi posebno
evidenco v skladu z zakonom in posebnimi predpisi.
9. člen
Če se pojavi utemeljen sum, da imetnik diplome ali potrdila
ni opravil s študijskim programom predpisanih obveznosti, uvede VŠGI Kranj
ustrezne postopke, skladno z uveljavljenimi predpisi.
10. člen
VŠGI Kranj izda dvojnik diplome diplomantu, ki je ustrezno
preklical izgubljeno, uničeno ali odtujeno diplomo, če je iz evidence, ki jo
vodi VŠGI Kranj razvidno, da mu je bil po končanih študijskih obveznostih izdan
izvirnik diplome.
Dvojnik diplome se izda na papirju, ki se v danem trenutku
uporablja za izdajo diplom VŠGI Kranj ob pogoju, da je v gornjem desnem kotu na
prvi strani napisano, da gre za dvojnik.
Na prvi strani dvojnika diplome se z izjemo zaporedne
številke navedejo podatki, ki jih mora po tem pravilniku vsebovati diploma s tem,
da se namesto lastnoročnega podpisa pri imenih podpisnikov zapiše
"l.r.".
Na hrbtni strani dvojnika diplome trenutni dekan podpiše
klavzulo o skladnosti podatkov dvojnika diplome s podatki evidence na temelju,
katere se dvojnik diplome izdaja. Na hrbtni strani dvojnika diplome se odtisne
pečat VŠGI Kranj.
V evidenco o izdanih diplomah se vpiše podatek o izdanem
dvojniku diplome, skupaj s podatki o preklicu izvirnika.
11. člen
Ta pravilnik začne veljati naslednji dan po objavi v Uradnem
listu Republike Slovenije.
Dekan
red. prof. dr. Peter Vencelj l.r.

Priloga: Diploma