I. UVODNA DOLOČILA IN OPREDELITEV POJMOV
1. člen
(1) Pravila sistema izmenjave informacij o zadolženosti
poslovnih subjektih – SISBIZ (v nadaljevanju »pravila SISBIZ«) določajo
tehnične pogoje za dostop do sistema, ukrepe za zavarovanje zaupnih podatkov,
ki se zbirajo in obdelujejo v sistemu, ter ostale pogoje upravljanja in uporabe
sistema in s tem povezane porazdelitve medsebojnih pravic, obveznosti in
odgovornosti med Upravljavcem ter Članom sistema izmenjave informacij (v
nadaljevanju "Član").
(2) Izrazi, uporabljeni v teh pravilih, pomenijo:
SISBIZ – elektronski sistem za vpogled v podatke in
informacije o zadolženosti poslovnih subjektov, ki se izmenjujejo v skladu z
ZCKR.
Upravljavec sistema zbirke podatkov o zadolženosti
poslovnih subjektov – Banka Slovenije (v nadaljevanju Upravljavec),
ki zagotavlja pravilno in nemoteno delovanje SISBIZ in v tem okviru predvsem
delovanje programske in strojne opreme ter njeno fizično in elektronsko
zaščito, vključno s funkcionalnostjo sistema v smislu določb podzakonskih
predpisov in navodil, ter upravlja zbirko podatkov v skladu z določbami ZCKR in
ZBan-2.
Član – kreditodajalec iz 15. člena ZCKR, ki sklepa
kreditne posle s poslovnimi subjekti.
Poslovni subjekt – pravna oseba, podjetnik ali
zasebnik.
Generalni skrbnik pri upravljavcu – pooblaščena oseba
pri Upravljavcu, ki je zadolžena za izvajanje nalog v skladu s temi pravili.
Generalni skrbnik in njegov namestnik (v nadaljevanju generalni
skrbnik) – pooblaščena oseba pri Članu, ki je zadolžena za izvajanje nalog
v skladu s temi pravili.
Zaupni podatki – zaupni podatki o strankah bank, kot
so opredeljeni v zakonu, ki ureja bančništvo, ter drugi podatki o posameznih
kreditojemalcih ali dajalcih zavarovanj, ki se v skladu z zakonom, ki ureja
gospodarske družbe ali v skladu z drugimi predpisi, varujejo kot poslovna
skrivnost.
ZCKR – Zakon o centralnem kreditnem registru v
vsakokrat veljavni vsebini.
ZBan-2 – Zakon o bančništvu v vsakokrat veljavni
vsebini.
(3) Kadar se ta pravila sklicujejo na določbe drugih
predpisov, se te določbe uporabljajo v njihovem vsakokrat veljavnem besedilu.
II. UPRAVLJANJE SISBIZ
2. člen
(1) Upravljavec vzpostavi in upravlja SISBIZ v skladu z ZCKR
z namenom, da omogoči Članom učinkovitejše ocenjevanje kreditnega tveganja pred
sklepanjem kreditnih poslov s poslovnimi subjekti ter pri njihovem izvrševanju,
in z namenom vzpodbujanja politik in ukrepov za odgovorno kreditiranje, ter za
vzdržno zadolževanje in preprečevanje prezadolženosti poslovnih subjektov.
(2) Upravljavec koordinira zahteve ali predloge za spremembe
in nadgradnje SISBIZ in organizira delo s Člani.
(3) Upravljavec komunicira z javnostmi v zadevah organizacije
in delovanja SISBIZ.
(4) Upravljavec upravlja zbirke podatkov v skladu ZCKR in
predpisi o varstvu osebnih podatkov.
(5) Upravljavec ima pravico vpogleda, upravljanja in obdelave
osebnih podatkov o generalnih skrbnikih pri Članih in ima za namene, predvidene
v ZCKR, pravico in pooblastilo za obdelavo zaupnih podatkov poslovnih
subjektov, ki so predmet obdelave v SISBIZ.
3. člen
(1) Upravljavec pred vključitvijo in kasneje v rednih
intervalih (praviloma na 3 leta) zagotovi pregled skladnosti poslovanja SISBIZ
v skladu z ZCKR in temi pravili, pri Članih, ki z Upravljavcem sklenejo Pogodbo
o uporabi SISBIZ.
(2) Upravljavec lahko poleg rednih pregledov iz prvega
odstavka tega člena kadarkoli izvede izredni pregled skladnosti poslovanja
SISBIZ v skladu z ZCKR in temi pravili, kadar pri Članu obstajajo okoliščine,
ki kažejo na znatne kršitve določb ZCKR in pravil SISBIZ.
(3) Pri Članu, ki so mu bila v okviru pregleda iz prvega in
drugega odstavka tega člena izdana priporočila, ki izhajajo iz ugotovitev z
visoko stopnjo tveganja, se po poteku obdobja za realizacijo priporočil
(praviloma v treh mesecih) izvede ponoven pregled z namenom ugotovitve
realizacije priporočil.
(4) Stroške pregleda iz prvega, drugega in tretjega odstavka
tega člena nosi Član pregleda v skladu z vsakokrat veljavno Tarifo sistema
izmenjave informacij.
III. VKLJUČITEV IN DOSTOP DO SISBIZ ZA ČLANE
4. člen
(1) Za vključitev in dostop do SISBIZ morajo Člani z
Upravljavcem skleniti Pogodbo o uporabi SISBIZ in izpolniti naslednje pogoje:
-       
imenovati generalnega skrbnika SISBIZ in njegovega namestnika,
-       
vzpostaviti testno okolje SISBIZ v skladu z navodili Upravljavca,
-       
zaključiti testiranje z izpolnjeno UAT (User Acceptance Test) izjavo,
-       
opraviti pregled o ustreznosti/pripravljenosti za vključitev v sistem
SISBIZ.
(2) Upravljavec omogoči vključitev Člana v testno okolje
SISBIZ po podpisu Pogodbe o uporabi SISBIZ in imenovanju generalnega skrbnika
SISBIZ ter njegovega namestnika.
(3) Pregled o ustreznosti/pripravljenosti za vključitev Člana
v produkcijsko okolje sistema SISBIZ se opravi pred njegovo vključitvijo v
produkcijsko okolje sistema SISBIZ. Vsebina pregleda obsega najmanj pregled:
-       
postopkov za zagotavljanje varovanja informacij v okviru SISBIZ,
-       
postopkov za podporo uporabi SISBIZ pri vsakdanjem delu,
-       
postopkov za seznanjanje zaposlenih z namenom SISBIZ ter njegovo
uporabo,
-       
postopkov za seznanjanje poslovnih subjektov z namenom SISBIZ ter
njihovimi pravicami,
-       
postopkov za zagotavljanje popolnosti in ažurnosti podatkov posredovanih
v SISBIZ,
-       
načrta testiranja in testni scenarij uporabe SISBIZ.
(4) Po ugotovitvi ustrezne pripravljenosti Člana na uporabo
sistema SISBIZ, Upravljavec Člana obvesti o izpolnitvi pogojev za vključitev v
produkcijsko okolje SISBIZ.
(5) Upravljavec lahko začasno onemogoči (izklopi) uporabo
SISBIZ Članu, ki krši določila Pogodbe o uporabi SISBIZ ali določila teh
pravil. Ko Član iz prejšnjega stavka preneha oziroma odpravi kršitev, se mu
ponovno omogoči (vklopi) dostop do SISBIZ. Strošek začasnega izklopa in
ponovnega priklopa se Članu obračuna v skladu z vsakokrat veljavno Tarifo
sistema izmenjave informacij.
(6) Člani so dolžni ta pravila izpolnjevati ves čas.
Upravljavec izvaja pregled izpolnjevanja teh pravil pri Članu v okviru
opravljanja pregleda v skladu s Pogodbo o uporabi SISBIZ. Pri Članih, nad
katerimi ima Upravljavec pristojnost nadzora po določbah ZBan-2, pa tudi z
opravljanjem nadzora v skladu z določbami ZBan-2.
5. člen
(1) Nadzor dostopa v SISBIZ in identifikacija pooblaščenih
oseb se izvaja s kvalificiranim digitalnim potrdilom (certifikatom) izdanim s
strani v ta namen pooblaščenih izdajateljev in ustreznega varnega medija za
hrambo certifikata in dostop do SISBIZ (pametne kartice s čipom, pametni
ključki).
(2) Za dostop v SISBIZ preko spletne aplikacije se uporablja
kvalificirano digitalno potrdilo izdano na Člana, ki je vezano na pooblaščeno
fizično osebo Člana. Za poizvedovanje po podatkih v SISBIZ z uporabo
aplikacijskega vmesnika se prijavi kvalificirano digitalno strežniško potrdilo
izdano na ime Člana.
(3) V primeru poizvedovanja preko kvalificiranega digitalnega
strežniškega potrdila se upošteva enoznačni način identificiranja pooblaščene
osebe v sistemu SISBIZ (ID pooblaščene osebe). Prepovedano je kakršnokoli
posojanje ali skupinska uporaba kvalificiranih digitalnih potrdil, ki so vezani
na posamezno pooblaščeno osebo Člana.
(4) Član za svojega generalnega skrbnika naroči digitalno
potrdilo pri pooblaščenem izdajatelju. Po prejemu digitalnega potrdila
(kartice, pametnega ključka) le-tega prijavi preko spletne aplikacije Banke Slovenije
za prijavo digitalnega potrdila. Generalni skrbnik Člana doda v sistem SISBIZ
pooblaščeno osebo tako, da:
-       
omogoči aplikaciji, da prebere digitalno potrdilo (ID digitalnega
potrdila),
-       
vpiše podatke pooblaščene osebe Člana (ime in priimek, šifro pooblaščene
osebe, službeni naslov, telefon, in elektronski naslov),
-       
potrdi vnos (sistem združi ID digitalnega potrdila v bazi SISBIZ s
podatki pooblaščene osebe Člana in kasneje to uporabi pri preverjanju
digitalnega potrdila ter upravičenosti dostopa do sistema SISBIZ; vsakokratno
preverjanje veljavnosti samega digitalnega potrdila gre prek CRL list).
(5) Kvalificirana digitalna potrdila morajo biti shranjena na
varni lokaciji (pametnem ključku ali pametni kartici, oziroma v primeru uporabe
strežniškega potrdila, na varovanem strežniku). Ob dostopu do sistema SISBIZ
mora biti kvalificirano digitalno potrdilo dosegljivo, da lahko Upravljavec
oziroma sistem SISBIZ opravi identifikacijo dostopajočega.
(6) Dostop do podatkov je dovoljen le pooblaščenim osebam pri
Upravljavcu in Članu, ki se za delo s SISBIZ prijavljajo v sistem z uporabo
digitalnega potrdila.
(7) Vsak dostop do podatkov s strani pooblaščene osebe pri
Upravljavcu in Članu se beleži in nadzoruje z verodostojno in celovito
revizijsko sledjo, ki se hrani za obdobje šestih let na način, ki omogoča
poznejše ugotavljanje časa vnosa podatkov v zbirko zaupnih podatkov, namen
uporabe ali druge obdelave, vključno z vpogledi, in kdo je to storil.
IV. POOBLASTILA IN NALOGE ZNOTRAJ SISTEMA SISBIZ
6. člen
Pri Upravljavcu deluje Generalni skrbnik, ki na predlog Člana
dodeljuje, spreminja ali odvzema pravice (pooblastila) Generalnemu skrbniku in
njegovemu namestniku posameznega Člana, ta pa podeljuje, spreminja ali odvzema
pooblastila za delo na SISBIZ svojim sodelavcem – pooblaščenim osebam pri
Članu. Vključitev, izbris ali popravek podatkov o generalnih skrbnikih in
njihovih namestnikov pri posameznem Članu opravi Upravljavec na osnovi pisne
zahteve posameznega Člana.
7. člen
Pri Upravljavcu so pooblastila in naloge porazdeljene med
Generalnega skrbnika in Informatorja.
1.     
Generalni skrbnik:
- 
izvaja vse potrebne postopke za vključevanje Članov v sistem SISBIZ,
- 
izvaja tehnični postopek začasnega izklopa Člana, ki krši določila
Pogodbe o uporabi SISBIZ ali določila teh pravil,
- 
v postopku reševanja pritožbe izvaja poizvedbe v podatke o poslovnem
subjektu,
- 
na predlog Člana dodeljuje ali odvzema pravice generalnemu skrbniku in
njegovemu namestniku pri posameznem Članu,
- 
ima vpogled v seznam generalnih skrbnikov in njihovih namestnikov ter
ažurira listo preklica Generalnih skrbnikov in njihovih namestnikov posameznega
Člana,
- 
pri oblikovanju novih vsebinskih zahtev ali predlogov za spremembe in
nadgradnje aplikacije SISBIZ koordinira delo s Člani,
- 
pripravlja statistike in poročila,
- 
sodeluje pri reševanju pritožb v zvezi s pravicami poslovnih subjektov,
ki izhajajo iz ZCKR.
2.     
Informator:
- 
izvaja poizvedbe o poslovnem subjektu.
8. člen
Pri Članu so pooblastila in naloge porazdeljene med
Generalnega skrbnika in njegovega namestnika, Pooblaščeno osebo z večjimi
pooblastili, Pooblaščeno osebo za urejanje pooblastil, Pooblaščeno osebo –
informatorja, Pooblaščeno osebo za urejanje reklamacij.
1.     
Generalni skrbnik in namestnik:
- 
dodeljuje, spreminja ali odvzema pooblastila in kvalificirana digitalna
potrdila vsem pooblaščenim osebam znotraj Člana,
- 
izvaja poizvedbe v podatke o poslovnem subjektu,
- 
izvaja paketni izvoz podatkov o zadolženosti poslovnih subjektov,
- 
vnaša, ažurira in pregleduje pritožbe v zvezi s pravicami poslovnih
subjektov, ki izhajajo iz ZCKR,
- 
ima dostop do statističnih podatkov,
- 
ima dostop do vseh menijskih operacij za vsa ostala pooblastila pri
Članu.
2.     
Pooblaščena oseba z večjimi pooblastili:
- 
izvaja poizvedbe v podatke o poslovnem subjektu,
- 
izvaja paketni izvoz podatkov o zadolženosti poslovnih subjektov,
- 
vnaša, ažurira in pregleduje pritožbe komitentov.
3.     
Pooblaščena oseba za urejanje pooblastil:
- 
dodeljuje, spreminja ali odvzema pooblastila in kvalificirana digitalna
potrdila vsem ostalim pooblaščenim osebam Člana (razen nivoja generalni skrbnik
pri Članu SISBIZ).
4.     
Pooblaščena oseba – informator:
- 
izvaja poizvedbe v podatke o poslovnem subjektu.
5.     
Pooblaščena oseba za urejanje reklamacij:
- 
vnaša, ažurira in pregleduje pritožbe v zvezi s pravicami poslovnih
subjektov, ki izhajajo iz ZCKR.
V. PODATKI V SISTEMU SISBIZ
9. člen
(1) V sistemu SISBIZ se zbirajo podatki in informacije, ki
jih v skladu z ZCKR predpiše Upravljavec s Sklepom o vsebini podatkov in
informacij v centralnem kreditnem registru in sistemu izmenjave informacij o
zadolženosti poslovnih subjektov. Poleg teh podatkov Člani sporočajo
Upravljavcu še podatke o generalnih skrbnikih in njihovih namestnikih pri
Članih.
(2) V sistem SISBIZ se vključujejo podatki in informacije iz
centralnega kreditnega registra, ki deluje pri Upravljavcu v skladu z ZCKR,
vanj pa jih posredujejo Člani na podlagi standardiziranega poročanja, ki ga
predpiše Upravljavec.
(3) Člani so odgovorni za pravilnost podatkov in informacij,
ki jih posredujejo za namen centralnega kreditnega registra pri Upravljavcu.
(4) Izbris podatkov zaradi izpolnitve obveznosti se opravi
avtomatično po poteku rokov za hranjenje podatkov, v skladu z ZCKR.
VI. VPOGLED V PODATKE SISBIZ
10. člen
(1) Vpogled v podatke o zadolženosti posameznega poslovnega
subjekta v SISBIZ lahko opravijo le pooblaščene osebe Člana (prek spletne
aplikacije Info SISBIZ) za namen:
-       
cene kreditne sposobnosti kreditojemalca,
-       
ocene kreditnega tveganja, ki bi s sklenitvijo posameznega kreditnega
posla nastalo za Člana ali je nastalo v zvezi z izvajanjem kreditnega posla,
-       
izterjave zapadlih obveznosti,
-       
reševanja reklamacije poslovnega subjekta,
-       
revizije,
-       
posodabljanja podatkov, ki se vključujejo v sistem izmenjave informacij.
Vpogled v SISBIZ Člani opravijo posamično za vsak poslovni
subjekt posebej. Posamezen vpogled se Članu obračuna v skladu z vsakokrat
veljavno Tarifo sistema izmenjave informacij.
(2) Generalni skrbnik Člana lahko za namen ocene kreditnega
tveganja (upravljanje s kreditnim tveganjem) v zvezi z izvajanjem obstoječih
kreditnih poslov, iz sistema SISBIZ pridobi podatke o vseh njihovih komitentih
– poslovnih subjektih in kreditnih poslih, ki se izmenjujejo v okviru sistema
SISBIZ (v nadaljevanju: paketni izvoz podatkov). Paketni izvoz podatkov se
Članu obračuna v skladu z vsakokrat veljavno Tarifo sistema izmenjave
informacij.
(3) Kakršnakoli uporaba SISBIZ ali zaupnih podatkov za namene
ali v primerih, ki jih ZCKR in ta pravila SISBIZ ne predvidevajo, predstavlja
kršitev, ki se sankcionira.
(4) Vpogled v podatke Upravljavcu omogoča pridobitev
informacije, kateri od Članov je podatke posredoval v sistem SISBIZ, Članom pa
je ta informacija onemogočena.
(5) Član mora podatke, ki jih je pridobil iz sistema SISBIZ,
hraniti v nespremenjeni obliki ter mu je prepovedana kakršnakoli nadaljnja
obdelava teh podatkov za namene, ki niso v skladu z ZCKR.
VII. NADOMESTILA ZA UPORABO SISBIZ
11. člen
(1) Nadomestila za uporabo SISBIZ se določijo v vsakokrat
veljavni Tarifi sistema izmenjave informacij (v nadaljevanju Tarifa). Tarifa
določa tudi plačilne roke in ostale plačilne modalitete ter pogoje.
(2) Upravljavec je upravičen zaračunavati Članom nadomestila
iz vsakokrat veljavne Tarife.
(3) Upravljavec pri sprejemanju Tarife upošteva načelo
poštene in nediskriminatorne obravnave Članov. Višina nadomestila mora
ustrezati dejanskim stroškom delovanja sistema in dostopanja do informacij.
(4) Upravljavec istočasno s sprejemom Tarife ali njene
spremembe določi datum učinkovanja te spremembe. Upravljavec bo vsakokratno
spremembo Tarife objavil v Uradnem listu Republike Slovenije.
VIII. PRAVICE POSLOVNIH SUBJEKTOV
12. člen
(1) Poslovni subjekt ima po ZCKR pravico do seznanitve z
obdelavo lastnih zaupnih podatkov v sistemu izmenjave SISBIZ, vključno s
podatki o tem, kateri Član jih je v sistem posredoval in komu so bili
posredovani na vpogled.
(2) Poslovnemu subjektu je izvajanje pravice iz prejšnjega
odstavka omogočeno prek spletne aplikacije Moj SISBIZ, ki mu omogoča vpogled in
izpis podatkov, ki se o njem izmenjujejo v SISBIZ.
(3) Uporaba spletne aplikacije Moj SISBIZ je omogočena le
registriranim uporabnikom pri poslovnem subjektu.
(4) Poslovni subjekt registrira uporabnika za spletno
aplikacijo Moj SISBIZ tako, da preko spletne aplikacije Upravljavca za prijavo
digitalnih potrdil registrira kvalificirano digitalno potrdilo uporabnika, ki
je v njegovi organizaciji pooblaščen za dostop do Moj SISBIZ in posreduje
natisnjen obrazec o prijavljenem kvalificiranem digitalnem potrdilu uporabnika
po pošti na naslov Upravljavca. Uporabnik po prejemu e-obvestila o izvedeni
odobritvi kvalificiranega digitalnega potrdila vstopi v aplikacijo Moj SISBIZ
in naroči predračun za želeno obdobje dostopa ter ga plača v skladu z vsakokrat
veljavno Tarifo. Za en poslovni subjekt je lahko prijavljenih več uporabnikov.
(5) Upravljavec omogoči registriranemu uporabniku poslovnega
subjekta dostop do lastnih podatkov v sistemu izmenjave informacij o
zadolženosti poslovnih subjektov v aplikaciji Moj SISBIZ najkasneje v roku treh
delovnih dni po prejemu plačila predračuna.
(6) Poslovni subjekt lahko pooblasti tretjo osebo, da se s
kvalificiranim digitalnim potrdilom poslovnega subjekta v njegovem imenu prek
elektronskega sistema za izmenjavo informacij o zadolženosti poslovnih
subjektov SISBIZ seznani z obdelavo zaupnih podatkov v aplikaciji Moj SISBIZ,
vključno s podatki o tem, kateri Član sistema je v sistem posredoval in komu so
bili posredovani na vpogled. Upravljavec bo pooblaščenemu uporabniku poslovnega
subjekta omogočil dostop do aplikacije Moj SISBIZ na podlagi pisnega
pooblastila (Priloga 2 teh pravil). Obrazec je dosegljiv tudi na spletni strani
SISBIZ. Podpis na pooblastilu mora biti overjen pri upravni enoti ali notarju.
13. člen
(1) Če poslovni subjekt posameznim podatkom, ki se o njem
izmenjujejo prek sistema SISBIZ, utemeljeno nasprotuje, lahko zahteva njihov
izbris, spremembo ali popravek pri Upravljavcu ali pri Članu, ki je poročal
sporne podatke. Pravico iz prejšnjega stavka poslovni subjekt uveljavlja prek
spletne aplikacije Moj SISBIZ, ki mu je na voljo pod pogoji in na način, ki so
opredeljeni v tretjem, četrtem, petem in šestem odstavku 12. člena teh pravil.
Poslovni subjekt, ki nima možnosti dostopa do spleta ali ne razpolaga s
kvalificiranim digitalnim potrdilom, lahko pravico iz tega odstavka uveljavlja
pisno pri Upravljavcu ali Članu na obrazcu »Zahteva poslovnega subjekta za
popravek podatkov v sistemu izmenjave informacij o zadolženosti poslovnih
subjektov (SISBIZ)«, ki je v Prilogi 1 teh pravil.
(2) Član sistema najkasneje v dvajsetih delovnih dneh od
prejema zahteve iz prejšnjega odstavka poslovni subjekt obvesti, ali je zahteva
utemeljena, na način, ki ga poslovni subjekt opredeli v zahtevi. V primeru
utemeljene zahteve je Član dolžan podatke izbrisati, dopolniti ali popraviti v
roku petih delovnih dni po poteku roka iz prejšnjega stavka.
(3) V primeru, da poslovni subjekt zahtevo odda pri
Upravljavcu, ta pa jo v nadaljnje reševanje posreduje Članu, jo je ta dolžan
obravnavati na način in v rokih, opredeljenih v drugem odstavku tega člena. Z odgovorom,
ki ga Član posreduje poslovnemu subjektu, je dolžan seznaniti tudi Upravljavca.
(4) Če se vsebina zahteve poslovnega subjekta nanaša na
podatke, ki so v SISBIZ prikazani kot rezultat izračuna različnih podatkov,
lahko Upravljavec poslovnemu subjektu posreduje informacije, ki so bile
uporabljene v izračunu na nivoju posameznega Člana.
14. člen
(1) Upravljavec poslovne subjekte o njihovih pravicah iz tega
poglavja primerno obvesti, npr. z ustreznimi objavami na svojih spletnih
straneh.
(2) Člani seznanjajo poslovne subjekte o pravicah iz tega
poglavja in o vsebini ter namenu SISBIZ prek informativne zloženke, ki jo
pripravi Upravljavec in prek svojih spletnih strani. Član je dolžan imeti
zloženke na vidnem mestu v prostorih, kjer posluje s poslovnimi subjekti.
IX. UKREPI ZA ZAVAROVANJE ZAUPNIH PODATKOV IN VZPOSTAVITEV
EVIDENCE DEJAVNOSTI OBDELAVE OSEBNIH PODATKOV
15. člen
(1) Člani in Upravljavec so dolžni zagotoviti zavarovanje
zaupnih podatkov, ki se o poslovnih subjektih izmenjujejo v sistemu SISBIZ, in
v svojih aktih predpisati postopke in ukrepe za zavarovanje zaupnih podatkov.
Določiti morajo osebe, ki lahko zaradi narave njihovega dela obdelujejo
določene zaupne podatke.
(2) Zavarovanje zaupnih podatkov obsega organizacijske,
tehnične in logično-tehnične postopke in ukrepe, s katerimi se varujejo zaupni
podatki, preprečuje slučajno ali namerno nepooblaščeno uničevanje podatkov,
njihova sprememba ali izguba ter nepooblaščena obdelava teh podatkov tako, da
se:
-       
varujejo prostori, oprema in sistemsko programska oprema, vključno z
vhodno-izhodnimi enotami;
-       
varuje aplikativna programska oprema, s katero se obdelujejo zaupni
podatki;
-       
preprečuje nepooblaščen dostop do zaupnih podatkov pri njihovem prenosu,
vključno s prenosom po telekomunikacijskih sredstvih in omrežjih;
-       
zagotavlja učinkovit način blokiranja, uničenja, izbrisa ali
anonimiziranja zaupnih podatkov;
-       
omogoča poznejše ugotavljanje, kdaj so bili posamezni zaupni podatki
vneseni v zbirke podatkov, uporabljeni ali drugače obdelani in kdo je to storil.
(3) Če poslovni subjekt upravičeno domneva, da Član ne
izpolnjuje ukrepov za zavarovanje zaupnih podatkov, lahko o domnevni kršitvi
obvesti nadzorni organ, ki je v skladu z ZCKR Banka Slovenije.
(4) Dolžnost varovanja zaupnih podatkov velja tudi po prenehanju
delovnega razmerja ali drugega pogodbenega razmerja s Članom.
16. člen
Član in Upravljavec sta dolžna vzpostaviti evidenco
dejavnosti obdelave osebnih podatkov za tisti del osebnih podatkov (o
generalnih skrbnikih oziroma pooblaščenih osebah pri Članu), ki sta jih oziroma
jih bosta vnesla v SISBIZ.
X. CELOSTNA PODOBA
17. člen
Člani so dolžni v tistem delu svojega poslovanja s poslovnimi
subjekti, ki je neposredno povezano z uveljavljanjem pravic in obveznosti iz
naslova delovanja SISBIZ, uporabljati znak SISBIZ na način, kot jim ga ob
vsakokratni spremembi sporoči Upravljavec.
XI. MEDNARODNA IZMENJAVA PODATKOV
18. člen
Upravljavec lahko pristopi k mednarodnemu dogovoru o
izmenjavi podatkov v skladu z določbami 25. člena ZCKR.
XII. KONČNE DOLOČBE
19. člen
Sestavni del pravil sta naslednji prilogi:
-       
Priloga 1: Zahteva poslovnega subjekta za popravek podatkov v sistemu
izmenjave informacij o zadolženosti poslovnih subjektov (SISBIZ)
-       
Priloga 2: Pooblastilo tretje osebe za vpogled v Moj SISBIZ
20. člen
Ta pravila se objavijo v Uradnem listu Republike Slovenije in
začnejo veljati 19. oktobra 2018.
Z dnem, ko začnejo veljati ta
pravila, prenehajo veljati Pravila sistema izmenjave informacij o zadolženosti
poslovnih subjektov – SISBIZ (Uradni list RS, št. 72/17).
Ljubljana, dne 2. oktobra 2018
dr. Primož Dolenc l.r.
namestnik predsednika 
Sveta Banke Slovenije

Priloga
1: Zahteva poslovnega subjekta za popravek podatkov v sistemu izmenjave informacij
o zadolženosti poslovnih subjektov (SISBIZ)
Priloga
2: Pooblastilo tretje osebe za vpogled v Moj SISBIZ