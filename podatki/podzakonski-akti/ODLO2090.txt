1. člen
S tem odlokom se z namenom preprečitve širjenja virusa SARS-CoV-2,
varovanja zdravja in življenja ljudi ter zagotovitve opravljanja zdravstvene
dejavnosti določajo začasni ukrepi na področju izvajanja sekundariata,
pripravništva in specializacij zdravnikov sekundarijev (v nadaljnjem besedilu:
sekundarij), doktorjev dentalne medicine pripravnikov (v nadaljnjem besedilu:
pripravnik), zdravnikov specializantov in doktorjev dentalne medicine
specializantov (v nadaljnjem besedilu: specializant) v času epidemije COVID-19.
2. člen
(1) Sekundariat, pripravništvo in specializacija (v
nadaljnjem besedilu: usposabljanje) se izvajajo, če so za to izpolnjeni
predpisani pogoji in se usposabljanje lahko izvaja na način, da se ne širi
okužba z virusom SARS-CoV-2 ter sta zagotovljena zdravje in življenje ljudi.
(2) Če usposabljanja ni mogoče izvesti v skladu s
prejšnjim odstavkom, se programe usposabljanja lahko prilagodi, sekundarije,
pripravnike in specializante za potrebe izvajanja ukrepov zaradi zajezitve in
obvladovanja epidemije COVID-19 pa lahko njihovi delodajalci pozovejo na delo.
(3) Če sekundarija, pripravnika oziroma specializanta ne
pozove na delo njegov delodajalec, ga lahko na delo pozove pooblaščeni
izvajalec, pri katerem je bil sekundarij, pripravnik oziroma specializant na
kroženju na dan uveljavitve Odloka o razporejanju zdravnikov brez licence
(Uradni list RS, št. 25/20).
(4) Če sekundarija, pripravnika oziroma specializanta na
delo ne pozove niti pooblaščeni izvajalec iz prejšnjega odstavka, ga njegov
delodajalec razporedi na delovno mesto za potrebe izvajanja ukrepov zaradi
zajezitve in obvladovanja epidemije COVID-19, lahko pa z drugim pooblaščenim
izvajalcem sklene dogovor o sodelovanju in ponudi izvajanje storitev
usposabljanja v drug javni zdravstveni zavod.
(5) Vse pogodbe o zaposlitvi sekundarijev, pripravnikov
in specializantov, veljavne ob uveljavitvi tega odloka, ostanejo v veljavi za
čas trajanja ukrepov iz tega odloka.
(6) Sekundarij, pripravnik oziroma specializant delo iz
drugega, tretjega in četrtega odstavka tega člena opravlja pod nadzorom in
odgovornostjo neposrednega mentorja, ki ga določi delodajalec, pooblaščeni
izvajalec oziroma drug javni zdravstveni zavod.
3. člen
(1) Vsem sekundarijem, pripravnikom in specializantom,
ki od razglasitve epidemije COVID-19 ne opravljajo dela, ki bi bilo po vsebini
ustrezno programom usposabljanja, se usposabljanje ustrezno podaljša.
(2) Predlog za podaljšanje iz prejšnjega odstavka poda
nadzorni ali glavni mentor sekundarija, pripravnika oziroma specializanta.
4. člen
V letu 2020 se izvede javni razpis specializacij za zdravnike
in doktorje dentalne medicine za potrebe mreže javne zdravstvene službe, lahko
pa tudi javni razpis specializacij zdravnikov in doktorjev dentalne medicine za
znanega plačnika, če je to v skladu s priporočili za preprečevanje okužbe z
virusom SARS-CoV-2.
5. člen
Sredstva za izvajanje usposabljanja od razglasitve epidemije
COVID-19 se zagotovijo iz proračuna Republike Slovenije oziroma iz sredstev
Zavoda za zdravstveno zavarovanje Slovenije v skladu z načinom financiranja,
določenim v zakonu, ki ureja zdravniško službo.
6. člen
Strokovno utemeljenost ukrepov iz tega odloka Vlada Republike
Slovenije ugotavlja vsakih 14 dni in ob upoštevanju strokovnih razlogov odloči,
da se ti ukrepi še naprej uporabljajo, ali pa ukrepe spremeni oziroma odpravi
ter o tem obvesti Državni zbor in javnost.
KONČNI DOLOČBI
7. člen
Z dnem uveljavitve tega odloka preneha veljati Odlok o
razporejanju zdravnikov diplomantov, doktorjev dentalne medicine diplomantov,
zdravnikov sekundarijev, doktorjev dentalne medicine pripravnikov, zdravnikov
specializantov in doktorjev dentalne medicine specializantov (Uradni list RS,
št. 53/20).
8. člen
Ta odlok začne veljati naslednji dan po objavi v Uradnem
listu Republike Slovenije.
Št. 00725-21/2020
Ljubljana, dne 7. maja 2020
EVA 2020-2711-0045
Vlada Republike Slovenije
Janez Janša
predsednik