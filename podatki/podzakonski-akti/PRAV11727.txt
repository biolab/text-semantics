1. člen
(vsebina pravilnika)
(1) Ta pravilnik določa vodenje in vsebino katastra
komunikacijskega omrežja in pripadajoče infrastrukture (v nadaljnjem besedilu:
kataster) in način posredovanja podatkov o vrstah in legi omrežij ter objektov,
ki so del komunikacijskega omrežja in pripadajoče infrastrukture in jih mora
lastnik takšnega komunikacijskega omrežja in pripadajoče infrastrukture
posredovati neposredno Geodetski upravi Republike Slovenije za vpis v kataster v
skladu z Direktivo 2014/61/EU Evropskega parlamenta in Sveta z dne
15. maja 2014 o ukrepih za znižanje stroškov za postavitev elektronskih
komunikacijskih omrežij visokih hitrosti (UL L št. 155 z dne 23. 5. 2014,
str. 1).
(2) Podatki o komunikacijskih omrežjih in pripadajoči
infrastrukturi s področja varnosti, policije, obrambe in zaščite, reševanja in
pomoči, ki so označeni s stopnjo tajnosti skladno s predpisi, ki urejajo
varovanje tajnih podatkov niso predmet tega pravilnika.
2. člen
(pomen izrazov)
(1) V tem pravilniku uporabljeni izrazi imajo naslednji
pomen:
1.     
Antena je naprava, ki služi sevanju radiofrekvenčnega signala, ki nosi
informacijo, v odprt prostor oziroma sprejemu takšnega signala in je pritrjena
na stavbo ali gradbeni inženirski objekt.
2.     
Antenski stolp je gradbeno inženirski objekt, na katerega je pritrjena
ena ali več anten s pripadajočo ozemljilno opremo.
3.     
Jašek je vertikalni gradbeni inženirski objekt, ki omogoča dostop do
telekomunikacijskih vodov v kabelski kanalizaciji.
4.     
Javne telekomunikacijske terminalske naprave so javne telefonske
govorilnice in druga telekomunikacijska terminalska oprema, nameščena na
javnosti dostopnih površinah.
5.     
Komunikacijska omrežja in pripadajoča infrastruktura so tista, katerih
gradnja je skladno z zakonom, ki ureja elektronske komunikacije, v javno
korist.
6.     
Komunikacijski vod pomeni del telekomunikacijskega voda, ki povezuje dve
ali več točk, po katerem je možna enosmerna, dvosmerna ali obojesmerna
komunikacija in je sestavljen iz enega ali več vodov.
7.     
Komutacijski center je funkcijska enota, ki z uporabo stikalnih
elementov in krmilne logike omogoča povezovanje med kličočim in klicanim pri
vodovnem, sporočilnem ali paketnem sistemu komutacije.
8.     
Objekt bazne postaje je stavba, del stavbe, ali samostojen prostor v
njej, ali gradbeno inženirski objekt (npr.: zabojnik), v katerem je nameščena
vsa pripadajoča oprema bazne postaje.
9.     
Območje komunikacijskih objektov je pripadajoče območje kateregakoli
komunikacijskega objekta, ki je ograjeno in je s tem omejen dostop do tega
območja.
10.  
Oddajnik je naprava, ki oddaja signal v radiokomunikacijski storitvi.
11.  
Radijska postaja je eden ali več oddajnikov ali sprejemnikov ali
kombinacija oddajnikov in sprejemnikov istega lastnika, vključno s potrebno
opremo, ki so potrebni na enem fiksnem mestu za izvajanje radiokomunikacijske
storitve.
12.  
Sprejemnik je naprava, ki sprejema signal v radiokomunikacijski storitvi.
13.  
Telekomunikacijska razdelilna omarica je razvodišče priključnih
telekomunikacijskih vodov in mesto za namestitev telekomunikacijskih naprav.
14.  
Vod je del komunikacijskega voda, ki povezuje dve ali več točk, po
katerem je možna enosmerna, dvosmerna ali obojesmerna komunikacija (npr.:
bakrena parica, optično vlakno, vse vrste nadzemnih povezav).
15.  
Vrsta komunikacijskega voda pomeni njegovo tehnološko izvedbo, ki je
lahko optični, bakreni parični, bakreni koaksialni ali tehnološko drugače
izveden podzemni ali nadzemni komunikacijski vod.
16.  
Zbirni kataster gospodarske javne infrastrukture je kataster gospodarske
javne infrastrukture, v katerem Geodetska uprava Republike Slovenije vodi
zbirne podatke o omrežjih in objektih gospodarske javne infrastrukture v skladu
z zakonom, ki ureja prostorsko načrtovanje in pravilnikom, ki ureja vsebino in
način vodenja zbirke podatkov o dejanski rabi prostora.
(2) Preostali izrazi, uporabljeni v tem pravilniku,
imajo enak pomen, kot je določen v zakonu, ki ureja elektronske komunikacije, zakonu,
ki ureja graditev objektov in zakonu, ki ureja prostorsko načrtovanje.
3. člen
(vodenje katastra)
Kataster se v skladu z zakonom, ki ureja elektronske
komunikacije, vodi neposredno v sklopu zbirnega katastra gospodarske javne
infrastrukture.
4. člen
(vsebina katastra)
(1) Naprave in objekti komunikacijskega omrežja in
pripadajoče infrastrukture, ki se vedno evidentirajo v katastru, so:
-       
komunikacijski vod iste vrste ter istega lastnika na isti trasi in z
enako lego z navedbo njegove vrste,
-       
kabelska kanalizacija,
-       
jašek,
-       
objekt bazne postaje,
-       
radijska postaja,
-       
antenski stolp,
-       
posamezna antena, če je pritrjena na stavbo ali antenski stolp ali drug
inženirski objekt drugega lastnika komunikacijskega omrežja,
-       
telekomunikacijska razdelilna omarica,
-       
območje komunikacijskih objektov.
(2) Naprave in objekti komunikacijskega omrežja in
pripadajoče infrastrukture, ki se evidentirajo v katastru samo, če so
samostojni gradbeni inženirski objekti, so:
-       
javne telekomunikacijske terminalske opreme,
-       
drugi objekti za potrebe elektronskih komunikacij, kot so komutacijski
centri, ojačevalna mesta telekomunikacijskih vodov, objekti za namestitev naprav
in druge podobne naprave in oprema.
5. člen
(vpis v kataster)
(1) Lastnik komunikacijskega omrežja in pripadajoče
infrastrukture sporoči Geodetski upravi Republike Slovenije podatke o napravah
in objektih komunikacijskega omrežja in pripadajoče infrastrukture iz
prejšnjega člena za vpis v kataster v treh mesecih po končanju gradnje.
(2) Vsako spremembo podatkov, ki pomeni tudi spremembo podatkov
v katastru, lastnik komunikacijskega omrežja in pripadajoče infrastrukture
sporoči Geodetski upravi Republike Slovenije v treh mesecih od njenega
nastanka.
(3) Sporočanje podatkov o objektih in napravah iz
prejšnjega člena oziroma sporočanje podatkov o spremembah vpisanih podatkov se
izvede na podlagi elaborata sprememb podatkov o omrežjih in objektih gospodarske
javne infrastrukture, kot je določen v pravilniku, ki ureja vsebino in način
vodenja zbirke podatkov o dejanski rabi prostora.
(4) Elaborat se skladno s predpisi objavi na spletni
strani Geodetske uprave Republike Slovenije.
6. člen
(prehodne določbe)
(1) Lastnik komunikacijskega omrežja in pripadajoče
infrastrukture, ki ni bil zavezanec za vpis v kataster pred uveljavitvijo
Zakona o elektronskih komunikacijah (Uradni list RS, št. 109/12, 110/13, 40/14
– ZIN-B in 54/14 – odl. US) in skladno s Pravilnikom o katastru javnega
komunikacijskega omrežja in pripadajoče infrastrukture (Uradni list RS, št.
56/05, 64/05 – popr. in 33/07 – ZPNačrt), mora posredovati podatke za vpis v
kataster za komunikacijska omrežja in pripadajočo infrastrukturo, ki so bila
zgrajena pred začetkom veljavnosti tega pravilnika, najkasneje do
30. junija 2016.
(2) Ne glede na določbo prejšnjega odstavka ter ne glede
na rok iz prvega in drugega odstavka 5. člena tega pravilnika lastnik
elektronskega komunikacijskega omrežja in pripadajoče infrastrukture za potrebe
varnosti, policije, obrambe in zaščite, reševanja in pomoči posreduje podatke
za vpis v kataster za komunikacijska omrežja in pripadajočo infrastrukturo brez
podatkov iz drugega odstavka 1. člena tega pravilnika v roku treh let od
uveljavitve tega pravilnika.
(3) Lastnik javnega komunikacijskega omrežja in
pripadajoče infrastrukture, zgrajenega pred začetkom veljavnosti tega
pravilnika mora sporočiti manjkajoče podatke iz prvega odstavka 4. člena tega
pravilnika, najkasneje do 30. junija 2016.
7. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o katastru javnega komunikacijskega omrežja in pripadajoče infrastrukture
(Uradni list RS, št. 56/05, 64/05 – popr. in 33/07 – ZPNačrt).
8. člen
(začetek veljavnosti)
Ta pravilnik začne veljati 1. septembra 2015.
Št. 0070-87/2013
Ljubljana, dne 13. julija 2015
EVA 2013-3330-0082
dr. Maja Makovec Brenčič l.r.
Ministrica
za izobraževanje,
znanost in šport
Soglašam!
Irena Majcen l.r.
Ministrica
za okolje in prostor