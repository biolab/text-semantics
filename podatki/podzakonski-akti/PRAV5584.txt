1. člen
S tem pravilnikom se določa oblika, vsebina
in cena službenih izkaznic oseb iz 19., 20., 21., 22. in 23. člena zakona o zasebnem varovanju (v nadaljnjem besedilu: zakon) ter postopek za
njihovo podelitev.
2. člen
(1) Službena izkaznica se izdaja
osebam iz 19., 20., 21., 22. in 23. člena zakona za opravljanje del in
nalog na področju zasebnega varovanja ljudi in premoženja.
(2) S službeno izkaznico se izkazuje
pooblaščenost za opravljanje del in nalog iz prejšnjega odstavka.
(3) Službeno izkaznico izda
ministrstvo za notranje zadeve na stroške njenega imetnika.
3. člen
(1) Obvezni sestavni del vloge za
izdajo službene izkaznice sta tudi lastnoročno podpisana pisna privolitev
prosilca, da sme upravni organ iz uradnih evidenc pridobiti podatke o
odsotnosti zadržkov javnega reda iz 36. člena zakona in lastnoročno podpisano
pisno soglasje za varnostno preverjanje iz 36.a člena zakona, ki določa
ugotavljanje varnostnih zadržkov.
(2) Prosilec vlogo za izdajo službene
izkaznice vloži pri pristojnem organu iz 7. člena zakona.
(3) K vlogi iz prvega odstavka tega
člena mora prosilec predložiti fotografijo, ki kaže njegovo pravo podobo in ni
retuširana. Fotografija mora biti izdelana na belem tankem sijajnem
fotografskem papirju, velikosti 35 x 45 mm v barvni tehniki. Fotografija ne sme biti izdelana z napravo za samopostrežno fotografiranje.
(4) Prosilec mora biti fotografiran od
spredaj, z odkritim čelom in obrazom, brez klobuka, čepice ali rute.
(5) Ne glede na določbo prejšnjega
odstavka tega člena, smejo pripadnice oziroma pripadniki verskih skupnosti ter
druge osebe, ki po svoji ljudski navadi kot sestavni del svojega oblačila
oziroma kot sestavni del oblačila verske skupnosti nosijo čepico, ruto ali
drugo pokrivalo priložiti fotografijo, na kateri so fotografirani s čepico,
ruto ali drugim pokrivalom, če imajo odkrito čelo in obraz.
(6) Če fotografija ne ustreza pogojem
iz prejšnjih odstavkov tega člena, jo pristojen organ za sprejem vloge iz
7. člena zakona, vrne prosilcu in mu določi rok, v katerem mora predložiti
ustrezno fotografijo.
4. člen
Osebe iz drugega in tretjega odstavka
82. člena zakona morajo k vlogi iz 3. člena tega pravilnika
predložiti službene izkaznice, izdane na podlagi 18. člena zakona o
zasebnem varovanju in o obveznem organiziranju službe varovanja (Uradni list
RS, št. 32/94, 23/97 in 9/98) oziroma izjavo delodajalca, da imajo najmanj osem
let delovnih izkušenj pri opravljanju dejavnosti zasebnega varovanja na dan
uveljavitve zakona.
5. člen
(1) Službena izkaznica odgovorne osebe iz
19. člena zakona se izda na obrazcu iz posebnega papirja z zaščitnimi elementi,
velikosti 85 × 54 mm.
(2) Na prednji strani izkaznice je v levem
zgornjem kotu fotografija imetnika izkaznice velikosti 3 × 2,5 cm. Desno od
fotografije imetnika izkaznice je napis: »SLUŽBENA IZKAZNICA VARNOSTNI
MENEDŽER« in izpisano ime in priimek imetnika izkaznice. Pod fotografijo
imetnika službene izkaznice je izpisan datum izdaje in številka izkaznice. V
spodnjem desnem delu je prostor za podpis osebe, ki je pooblaščena za izdajo
izkaznice. Med številko izkaznice in podpisom pooblaščene osebe za izdajo
izkaznice je žig Ministrstva za notranje zadeve.
(3) Osnovna barva službene izkaznice je
oranžna na prednji strani in bela na hrbtni strani. Napis »VARNOSTNI MENEDŽER«
je v modri barvi, ostali napisi so črni. Standard barv je predpisan in je
razviden iz priloge št. 3 tega pravilnika.
(4) Na hrbtni strani izkaznice je spodaj
napis: »Izdajatelj: Ministrstvo za notranje zadeve Republike Slovenije«, črne
barve.
(5) Grafična oblika obrazca službene
izkaznice iz prvega odstavka tega člena je vsebovana v prilogi št. 1/1 in 1/5,
ki je sestavni del tega pravilnika in je objavljena skupaj z njim.
6. člen
(1) Službena izkaznica varnostnika iz
20. člena zakona je izdelana na način, določen v prvem, drugem, tretjem in
četrtem odstavku prejšnjega člena pravilnika, razen da je na prednji strani pod
napisom "SLUŽBENA IZKAZNICA" naveden eden izmed napisov "VARNOSTNIK
ČUVAJ", »VARNOSTNIK«, »VARNOSTNIK TELESNI STRAŽAR«, »VARNOSTNIK
NADZORNIK«, glede na pridobljeno nacionalno poklicno kvalifikacijo.
(2) Službena izkaznica iz prejšnjega
odstavka vsebuje na hrbtni strani besedilo, ki se glasi:
"Imetnik te izkaznice sme na varovanem
območju v času opravljanja nalog zasebnega varovanja izvajati naslednje ukrepe
iz 43. člena zakona o zasebnem varovanju:
-      
izrekati opozorila osebam,
-      
ugotavljati istovetnost oseb,
-      
opravljati površinski pregled vrhnjih oblačil, notranjosti vozila in
prtljage osebe, ki vstopa oziroma izstopa iz varovanega območja,
-      
preprečiti vstop oziroma izstop z varovanega območja,
-      
zahtevati od osebe, da preneha z ogrožanjem ali da zapusti varovano
območje,
-      
do prihoda policije zadržati osebo, katera je bila zalotena pri kaznivem
dejanju, katerega storilec se preganja po uradni dolžnosti ali na predlog
oškodovanca,
-      
uporabiti sredstva za vklepanje,
-      
uporabiti fizično silo,
-      
uporabljati video nadzorne sisteme in voditi evidenco obiskovalcev na
varovanem območju."
(3) Grafična oblika obrazcev službenih
izkaznic iz prvega odstavka tega člena je vsebovana v prilogi št. 2/1, 2/2,
2/3, 2/4 in 2/5, ki je sestavni del tega pravilnika in je objavljena skupaj z
njim.
7. člen
(1) Službena izkaznica varnostnega
tehnika iz 21. člena zakona je izdelana na način, določen v prvem, drugem,
tretjem in četrtem odstavku 5. člena tega pravilnika, razen da je na
prednji strani pod napisom "SLUŽBENA IZKAZNICA" naveden napis
"VARNOSTNI TEHNIK".
(2) Grafična oblika obrazca službene
izkaznice iz prejšnjega odstavka je vsebovana v prilogi št. 1/3 in 1/5, ki je
sestavni del tega pravilnika in je objavljena skupaj z njim.
8. člen
(1) Službena izkaznica pooblaščenega
inženirja varnostnih sistemov iz 22. člena zakona je izdelana na način,
določen v prvem, drugem, tretjem in četrtem odstavku 5. člena tega pravilnika,
razen da je na prednji strani pod napisom "SLUŽBENA IZKAZNICA"
naveden napis "POOBLAŠČENI INŽENIR VS".
(2) Grafična oblika obrazca službene izkaznice
iz prejšnjega odstavka je vsebovana v prilogi št. 1/2 in 1/5, ki je sestavni
del tega pravilnika in je objavljena skupaj z njim.
9. člen
(1) Službena izkaznica operaterja VNC
iz 23. člena zakona je izdelana na način, določen v prvem, drugem, tretjem
in četrtem odstavku 5. člena tega pravilnika, razen da je na prednji
strani pod napisom "SLUŽBENA IZKAZNICA" naveden napis "OPERATER
VNC".
(2) Grafična oblika obrazca službene
izkaznice iz prejšnjega odstavka je vsebovana v prilogi št. 1/4 in 1/5, ki je
sestavni del tega pravilnika in je objavljena skupaj z njim.
10. člen
(1) Službena izkaznica se zamenja:
-      
če jo je imetnik izgubil;
-      
če je poškodovana;
-      
če je bila ukradena;
-      
če je imetnik spremenil osebno ime ali
-      
če so se spremenili drugi bistveni podatki iz izkaznice.
(2) Imetnik službene izkaznice mora v
primerih iz prejšnjega odstavka tako dejstvo nemudoma naznaniti pristojnemu
organu iz 7. člena zakona in v naznanitvi navesti resnične podatke o
okoliščinah iz prejšnjega odstavka.
(3) Pristojni organ iz 7. člena zakona
izda imetniku službene izkaznice potrdilo o naznanitvi primera (okoliščine) iz
prvega odstavka tega člena.
11. člen
(1) Službena izkaznica velja, dokler
varnostno osebje (imetnik službene izkaznice) izpolnjuje pogoje za opravljanje
dejavnosti zasebnega varovanja.
(2) Varnostno osebje mora službeno
izkaznico takoj, neposredno ali priporočeno po pošti, vrniti ministrstvu,
pristojnemu za notranje zadeve (izdajatelju), če ni več v delovnem razmerju pri
imetniku licence za zasebno varovanje.
(3) Ministrstvo, pristojno za notranje
zadeve vrnjene službene izkaznice deponira, do sklenitve novega delovnega
razmerja. Deponirane službene izkaznice se uničijo, če je z odločbo izdano v
upravnem postopku ugotovljeno, da varnostno osebje (imetnik službene izkaznice)
ne izpolnjuje več pogojev za opravljanje dejavnosti zasebnega varovanja.
(4) Če varnostno osebje ponovno sklene
delovno razmerje pri imetniku licence mu ministrstvo, pristojno za notranje
zadeve, službeno izkaznico na njegovo prošnjo, neposredno ali priporočeno po
pošti, vrne.
12. člen
Cena službenih izkaznic iz 19., 20., 21., 22. in 23. člena zakona je enotna in znaša 3,20 eurov.

Priloga 1: (črtana)
Priloga
1/1: Grafična oblika službene izkaznice zasebnega varovanja – varnostni
menedžer 
Priloga
1/2: Grafična oblika službene izkaznice zasebnega varovanja – pooblaščeni
inženir VS
Priloga
1/3: Grafična oblika službene izkaznice zasebnega varovanja – varnostni tehnik
Priloga
1/4: Grafična oblika službene izkaznice zasebnega varovanja – operater VNC
Priloga
1/5: Grafična oblika službenih izkaznic zasebnega varovanja – hrbtna stran
izkaznic pod zap. številko 1
Priloga
2/1: Grafična oblika službene izkaznice zasebnega varovanja – varnostni čuvaj
Priloga
2/2: Grafična oblika službene izkaznice zasebnega varovanja – varnostnik
Priloga
2/3: Grafična oblika službene izkaznice zasebnega varovanja – varnostnik telesni
stražar
Priloga
2/4: Grafična oblika službene izkaznice zasebnega varovanja – varnostni
nadzornik
Priloga
2/5: Grafična oblika službenih izkaznic zasebnega varovanja – hrbtna stran
izkaznic pod zap. številko 2
Priloga
3: Barve službene izkaznice v barvnem sistemu R/G/B

Pravilnik o obrazcih in ceni službenih
izkaznic zasebnega varovanja ter o postopku za njihovo podelitev (Uradni list
RS, št. 21/04)
vsebuje naslednjo končno določbo:
»13. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o obrazcih in ceni službenih izkaznic zasebnega varovanja ter o
postopku za njihovo podelitev (Uradni list RS, št. 39/05) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o obrazcih in ceni službenih izkaznic zasebnega varovanja ter o
postopku za njihovo podelitev (Uradni list RS, št. 9/08) vsebuje naslednjo prehodno in
končno določbo: 
»8. člen
Službene izkaznice izdane na podlagi
Pravilnika o obrazcih in ceni službenih izkaznic zasebnega varovanja ter o
postopku za njihovo podelitev (Uradni list RS, št. 21/04 in 39/05), veljajo do
10. enajstega 2009. 
Ministrstvo, pristojno za notranje zadeve
po uradni dolžnosti, do 10. enajstega 2009, zamenja službene izkaznice iz
prejšnjega odstavka, s službenimi izkaznicami iz tega pravilnika.
9. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o obrazcih in ceni službenih izkaznic zasebnega varovanja ter o
postopku za njihovo podelitev (Uradni list RS, št. 42/10) vsebuje naslednjo prehodno in
končni določbi:
»10. člen
Službene izkaznice, izdane na podlagi
Pravilnika o obrazcih in ceni službenih izkaznic zasebnega varovanja ter o
postopku za njihovo podelitev (Uradni list RS, št. 21/04, 39/05 in 9/08),
ostanejo v veljavi.
11. člen
Neuradno prečiščeno besedilo pravilnika se
objavi na intranetu Policije.
12. člen
Ta pravilnik začne veljati naslednji dan po
objavi v Uradnem listu Republike Slovenije.«.