I. SPLOŠNE DOLOČBE
1. člen
(Predmet urejanja)
(1) S tem pravilnikom se določata način in postopek
preverjanja izpolnjevanja pogojev za napredovanje javnih uslužbencev na
delovnem mestu v višji plačni razred (v nadaljnjem besedilu: napredovanje
javnih uslužbencev v plačne razrede) v Zavodu Republike Slovenije za
zaposlovanje (v nadaljnjem besedilu: Zavod).
(2) Javni uslužbenec napreduje v plačni razred vsaka tri leta,
če izpolnjuje predpisane pogoje.
2. člen
(Pomen izrazov)
(1) Napredovalno obdobje je čas od zadnjega napredovanja oziroma
prve zaposlitve v javnem sektorju, v katerem javni uslužbenec pridobi tri letne
ocene, ki mu omogočajo napredovanje.
(2) Ocenjevalno obdobje je obdobje od 1. januarja do 31.
decembra, v katerem se javnega uslužbenca oceni.
II. NAČIN IN POSTOPEK PREVERJANJA IZPOLNJEVANJA POGOJEV ZA
NAPREDOVANJE
3. člen
(Način preverjanja izpolnjevanja pogojev)
(1) Preverjanje izpolnjevanja pogojev se izvede na podlagi treh
letnih ocen delovne uspešnosti. Letna ocena delovne uspešnosti se opravi ob
upoštevanju:
-       
rezultatov dela
-       
samostojnosti, ustvarjalnosti in natančnosti pri opravljanju dela
-       
zanesljivosti pri opravljanju dela
-       
kvalitete sodelovanja in organizacije dela ter
-       
drugih sposobnosti v zvezi z opravljanjem dela
(2) Ocena delovne uspešnosti javnega uslužbenca je lahko:
odlično, zelo dobro, dobro, zadovoljivo in nezadovoljivo ter pomeni:
-       
odlično: odlično opravljeno delo, to je visoko nad pričakovanji glede na
kriterije ocenjevanja;
-       
zelo dobro: zelo dobro opravljeno delo, to je nad pričakovanji glede na
kriterije ocenjevanja;
-       
dobro: dobro opravljeno delo, to je v skladu s pričakovanji glede na
kriterije ocenjevanja;
-       
zadovoljivo: zadovoljivo opravljeno delo, to je delno pod pričakovanji
glede na kriterije ocenjevanja;
-       
nezadovoljivo: nezadovoljivo opravljeno delo, to je v celoti pod
pričakovanji glede na kriterije ocenjevanja.
(3) Podrobnejša opredelitev kriterijev po elementih delovne uspešnosti
iz drugega odstavka tega člena je v Prilogi III, ki je sestavni del tega
pravilnika.
4. člen
(Postopek ocenjevanja)
(1) Javne uslužbence, ki so zaposleni za določen ali nedoločen
čas, za polni delovni čas ali delovni čas, krajši od polnega delovnega časa, se
oceni enkrat letno.
(2) Postopek ocenjevanja javnega uslužbenca se izvede vsako
leto najkasneje do 15. marca tekočega leta za preteklo leto.
(3) Ocenijo se vsi javni uslužbenci, ki so v preteklem
koledarskem letu opravljali delo najmanj šest mesecev. Ocenijo se tudi tisti
javni uslužbenci, ki so bili odsotni več kot šest mesecev zaradi napotitve s
strani delodajalca, zaradi poškodbe pri delu, poklicne bolezni in starševskega
varstva (porodniški dopust).
(4) V roku iz drugega odstavka tega člena mora neposredno nadrejeni
javnega uslužbenca izpolniti Ocenjevalni list za oceno delovne uspešnosti
javnega uslužbenca v ocenjevalnem obdobju (Priloga I, ki je sestavni del tega
pravilnika) ter javnega uslužbenca seznaniti s pisno oceno in utemeljitvijo.
Zbirni podatki o ocenah v napredovalnem obdobju se vpisujejo v Evidenčni list
napredovanja javnega uslužbenca v napredovalnem obdobju (Priloga II, ki je
sestavni del tega pravilnika). Ocenjevalni in evidenčni listi se hranijo v
personalni mapi javnega uslužbenca.
(5) Javni uslužbenec, ki na podlagi določb tretjega odstavka tega
člena ni ocenjen, se oceni ob naslednjem roku ocenjevanja iz drugega odstavka
tega člena.
5. člen
(Postopek preverjanja izpolnjevanja pogojev)
(1) Postopek preverjanja izpolnjevanja pogojev za
napredovanje se izvede do 15. marca vsako leto za vse javne uslužbence. Ocene
se točkujejo, in sicer ocena odlično s 5 točkami, ocena zelo dobro s 4 točkami,
ocena dobro s 3 točkami in ocena zadovoljivo z 2 točkama. Ocena nezadovoljivo
se ne točkuje. Točke se vpišejo v Evidenčni list napredovanja javnega uslužbenca
v napredovalnem obdobju (Priloga II). Izpolnjevanje preverjanja pogojev se
ugotovi na podlagi seštevka treh letnih ocen.
(2) Za en plačni razred napredujejo tisti javni uslužbenci, ki
v napredovalnem obdobju dosežejo:
-       
ob prvem in drugem napredovanju najmanj 11 točk,
-       
ob tretjem in četrtem najmanj 12 točk,
-       
ob petem najmanj 13 točk,
-       
ob nadaljnjih napredovanjih najmanj 14 točk.
(3) Javni uslužbenci, ki izpolnjujejo predpisane pogoje, lahko
napredujejo za največ dva plačna razreda, če ob prvem napredovanju dosežejo
najmanj 14 točk, ob nadaljnjih napredovanjih pa 15 točk.
(4) Javnemu uslužbencu, ki na podlagi seštevka treh letnih
ocen ni zbral zadostnega števila točk za napredovanje, se ponovno preveri
izpolnjevanje pogojev za napredovanje naslednje leto ob preverjanju
izpolnjevanja pogojev za napredovanje. Javni uslužbenec napreduje, ko doseže
tri ocene, ki skupaj pomenijo izpolnitev pogojev za napredovanje. Pri tem se
upoštevajo tri najugodnejše ocene v obdobju od zadnjega napredovanja.
(5) Ne glede na določbe drugega, tretjega in četrtega
odstavka tega člena napreduje javni uslužbenec za en plačni razred, če je od
zadnjega napredovanja oziroma prve zaposlitve preteklo najmanj šest let in je v
tem obdobju dosegel povprečno oceno najmanj dobro. 
6. člen 
(Ugotavljanje izpolnjevanja pogojev za napredovanje)
Izpolnjevanje pogojev za napredovanje javnih uslužbencev ugotovi
Služba za kadrovske in organizacijske zadeve. 
7. člen
(Obvestilo o napredovanju)
(1) O izpolnitvi pogojev za napredovanje javnega uslužbenca v
plačne razrede se javnega uslužbenca obvesti s pisnim obvestilom o
napredovanju, ki vsebuje podatke o številu plačnih razredov napredovanja in o
plačnem razredu osnovne plače.
(2) Služba za kadrovske in organizacijske zadeve hkrati z
obvestilom o napredovanju javnemu uslužbencu izroči predlog aneksa k pogodbi o
zaposlitvi oziroma predlog pogodbe o zaposlitvi.
(3) Obvestilo in predlog aneksa oziroma predlog pogodbe o
zaposlitvi morata biti javnemu uslužbencu izročena najkasneje 15 dni po roku iz
drugega odstavka 4. člena tega pravilnika.
8. člen
(Napredovanje in ocenjevanje generalnega direktorja, njegovega
namestnika in pomočnikov generalnega direktorja)
(1) Generalni direktor, namestnik generalnega direktorja in
pomočnik generalnega direktorja ne napredujejo, uspešnost njihovega dela pa se
ocenjuje.
(2) Generalnemu direktorju, namestniku generalnega direktorja
in pomočniku generalnega direktorja se za posamezno leto mandata določi ocena
delovne uspešnosti na naslednji način:
-       
za leto, ko je na podlagi pravilnika, ki ureja merila za ugotavljanje
delovne uspešnosti direktorjev s področja dela, družine in socialnih zadev,
prejel redno delovno uspešnost v višini več kot 50 odstotkov, se mu določi
ocena odlično;
-       
za leto, ko je prejel redno delovno uspešnost v višini do 50 odstotkov,
se mu določi ocena zelo dobro;
-       
za leto, ko ni prejel sredstev za redno delovno uspešnost, se mu določi
ocena dobro.
(3) Generalnemu direktorju, namestniku generalnega direktorja
in pomočniku generalnega direktorja se ob prenehanju mandata ob razporeditvi na
novo delovno mesto upošteva število napredovanj, ki bi jih lahko dosegel, če bi
na tem delovnem mestu napredoval vsaka tri leta.
(4) Plačni razred, dosežen na podlagi napredovanj v skladu s
tem členom, ne sme preseči najvišjega plačnega razreda delovnega mesta, na
katerega je generalni direktor, namestnik generalnega direktorja in pomočnik
generalnega direktorja razporejen po prenehanju mandata.
(5) Generalni direktor, namestnik generalnega direktorja in
pomočnik generalnega direktorja po prenehanju mandata ne napreduje na podlagi
določb tega člena, če je bil razrešen iz krivdnih razlogov.
9. člen
(preizkus ocene)
(1) Javni uslužbenec, ki ni bil ocenjen oziroma, ki se ne strinja
z oceno, lahko v osmih delovnih dneh od poteka roka za ocenitev oziroma od
seznanitve z oceno zahteva, da se ga oceni oziroma zahteva preizkus ocene pred
komisijo, ki jo imenuje generalni direktor v roku 15 dni od vložitve zahteve za
preizkus ocene.
(2) Komisijo iz prejšnjega odstavka sestavljajo trije javni uslužbenci,
ki imajo najmanj enako stopnjo izobrazbe, kot se zahteva za delovno mesto
javnega uslužbenca, ki je zahteval preizkus ocene.
(3) Neposredno nadrejeni in javni uslužbenec, ki zahteva preizkus
ocene, imata pravico do udeležbe v preizkusu ocene. Komisija opravi preizkus
ocene oziroma naloži delodajalcu, da javnega uslužbenca oceni najkasneje v 15
dneh od njenega imenovanja.
(4) O preizkusu ocene se vodi zapisnik. Komisija o preizkusu ocene
odloči s sklepom.
(5) Odločitev komisije je dokončna.
(6) Veljavna ocena je ocena, s katero je bil seznanjen javni
uslužbenec, v primeru zahteve za preizkus ocene pa ocena, ki jo določi komisija
iz tega člena in je javnemu uslužbencu vročena.
(7) Zoper oceno komisije lahko javni uslužbenec uveljavlja sodno
varstvo v skladu z zakoni, ki urejajo delovna razmerja.
(8) Če delodajalec v roku iz tretjega odstavka tega člena javnega
uslužbenca ne oceni, lahko javni uslužbenec neposredno uveljavlja sodno varstvo
v skladu z zakoni, ki urejajo delovna razmerja.
(9) Če javni uslužbenec na osnovi veljavne ocene iz šestega
odstavka tega člena izpolni pogoje za napredovanje v skladu s tem pravilnikom,
napreduje od 1. aprila v letu, ko izpolni pogoje za napredovanje v višji plačni
razred.
10. člen
(Izplačilo plače na podlagi napredovanja)
(1) Javnemu uslužbencu pripada plača na podlagi plačnega razreda,
pridobljenega z napredovanjem, od 1. aprila v letu, ko izpolni pogoje za
napredovanje v višji plačni razred.
(2) Pri prehodu na drugo delovno mesto v okviru javnega sektorja
se javnemu uslužbencu napredovalno obdobje ne prekine v primeru, če zasede
delovno mesto v istem ali nižjem tarifnem razredu v isti plačni podskupini ali
na istovrstnih oziroma sorodnih delovnih mestih v različnih plačnih
podskupinah.
(3) V primeru iz prejšnjega odstavka mora neposredno odgovorna
oseba delodajalca, pri katerem je bil javni uslužbenec zaposlen večji del
ocenjevalnega obdobja, le-tega oceniti in mu kopijo ocene izročiti, originali pa
ostanejo shranjeni v personalni mapi javnega uslužbenca.
(4) Ne glede na določbo tretjega odstavka 4. člena tega pravilnika
mora Služba za kadrovske in organizacijske zadeve poskrbeti, da javnemu
uslužbencu neposredno nadrejeni izvede postopek ocenjevanja in javnega
uslužbenca oceni v primerih, ko je javni uslužbenec na Zavodu zaposlen manj kot
6 mesecev in se zaposli pri drugem delodajalcu v javnem sektorju.
III. PREHODNE IN KONČNE DOLOČBE
11. člen
(1) Javnim uslužbencem, ki so imeli pravico do napredovanja po
predpisih, ki so se uporabljali v obdobju pred začetkom izplačila plač po ZSPJS
in pred začetkom uporabe tega pravilnika, in javnim uslužbencem, ki so že
dosegli najvišje število napredovanj, ki jih je bilo možno doseči po teh
predpisih, se napredovalno obdobje z dnem začetka uporabe tega pravilnika ne
prekine. Ti javni uslužbenci lahko napredujejo s 1. 10. 2008, če je preteklo
najmanj tri leta od njihovega zadnjega napredovanja.
(2) Za javne uslužbence iz prejšnjega odstavka, ki izpolnijo pogoje
za napredovanje do 1. 9. 2008, se izpolnjevanje pogojev za napredovanje
preverja po predpisih, ki so se uporabljali do izplačila plač po ZSPJS.
(3) Za ocenjevanje javnih uslužbencev, ki jim je napredovalno
obdobje pričelo teči v obdobju pred začetkom izplačila plač po ZSPJS in pred
začetkom uporabe tega pravilnika, se v obdobju do začetka uporabe tega
pravilnika uporabljajo predpisi, ki so se uporabljali do začetka izplačila plač
po ZSPJS in na njihovi osnovi izpolnijo ocenjevalni listi. Za obdobje po
začetku izplačila plač po ZSPJS se zanje uporablja ta pravilnik. 
(4) V letu 2009 se za leto 2008 ocenijo v skladu s tem pravilnikom
vsi javni uslužbenci, razen tistih, ki so napredovali s 1. 10. 2008. Javni
uslužbenci, ki so napredovali s 1. 10. 2008 se prvič ocenijo v skladu s tem
pravilnikom v letu 2010 za leto 2009.
(5) V letu 2009 se najkasneje do roka iz drugega odstavka 4.
člena tega pravilnika za vse javne uslužbence, razen tistih, ki so napredovali
v letu 2008, ugotovi število doseženih točk in ocena vodje organizacijske enote
ter pretečeno napredovalno obdobje v skladu s predpisi, ki so se uporabljali do
izplačila plač po ZSPJS.
(6) Javnim uslužbencem iz prejšnjega odstavka se na podlagi
ugotovljenih točk in ocene vodje organizacijske enote določi ocena na sledeč
način:
-       
če bi javni uslužbenec na podlagi ugotovljenega števila točk in ocene
nadrejenega na podlagi predpisov, ki so se uporabljali do začetka izplačila
plač po ZSPJS, imel pravico napredovati:
za dva plačilna razreda, se mu za posamezno
pretečeno leto napredovalnega obdobja določi ocena odlično,
za en plačilni razred, se mu za posamezno
pretečeno leto napredovalnega obdobja določi ocena zelo dobro;
-       
če zbrane točke in ocena nadrejenega ne zadostujejo za napredovanje, se
javnemu uslužbencu za posamezno pretečeno leto napredovalnega obdobja določi
ocena dobro.
(7) Ocene, določene v skladu s prejšnjim odstavkom se vpišejo
v evidenčni list, ki je kot priloga IV.a in IV.b sestavni del tega pravilnika.
(8) Javnim uslužbencem, ki v letu 2009 izpolnijo pogoje za
napredovanje, se na podlagi šestega odstavka tega člena za leto 2006 in 2007
določi ocena in vpiše v evidenčni list, ki je priloga IV.a tega pravilnika.
Ocena, pridobljena za leto 2008 v skladu s 4. in 5. členom tega pravilnika, se
vpiše v ocenjevalni list, ki je Priloga I tega pravilnika.
(9) Javnim uslužbencem, ki v letu 2010 izpolnijo pogoje za
napredovanje, se na podlagi šestega odstavka tega člena za leto 2007 določi
ocena in vpiše v evidenčni list, ki je priloga IV.b tega pravilnika. Ocena,
pridobljena za leto 2008 in 2009 v skladu s 4. in 5. členom tega pravilnika se
vpiše v ocenjevalni list, ki je Priloga I tega pravilnika.
(10) Javni uslužbenec, ki v letih 2009 in 2010 izpolni pogoje
za napredovanje, določene v 4. in 5. členu tega pravilnika, lahko napreduje v
skladu s tem pravilnikom, če v tekočem letu izpolni pogoj treh let od zadnjega
napredovanja.
12. člen
Na podlagi tega pravilnika lahko javni uslužbenci napredujejo
samo za razliko med plačnim razredom, doseženim s prevedbo in najvišjim plačnim
razredom istega delovnega mesta, ki ga je mogoče doseči z napredovanjem.
13. člen
(1) V skladu z določbo drugega odstavka 4. člena tega pravilnika
se bo izvedel v letu 2009 postopek in način preverjanja izpolnjevanja pogojev
po tem pravilniku za vse javne uslužbence zaposlene na Zavodu, razen za tiste
javne uslužbence, ki so napredovali s 1. 10. 2008 v skladu s prvim odstavkom 11.
člena tega pravilnika.
(2) Javnemu uslužbencu, ki je izpolnil pogoje za napredovanje
po tem pravilniku, pripada plača na osnovi plačnega razreda, pridobljenega z
napredovanjem od prvega dne naslednjega meseca po izvedbi postopka preverjanja
izpolnjevanja pogojev za napredovanje.
14. člen
Z dnem, ko začne veljati ta pravilnik preneha veljati
Pravilnik o napredovanju zaposlenih v Republiškem Zavodu za zaposlovanje z dne
1. 8. 1994, ki pa se v skladu s pogoji določenimi v 11. členu tega pravilnika
uporablja še do 31. 12. 2010.
15. člen
Ta pravilnik začne veljati naslednji dan po objavi v Uradnem listu
Republike Slovenije, uporabljati pa se začne z dnem prvega izplačila plač na
podlagi ZSPJS.
Št. 012-1/09
Ljubljana, dne 15. oktobra 2008
Generalna direktorica
Marija Poglajen l.r.

Priloga
I: Ocenjevalni list za oceno delovne uspešnosti javnega uslužbenca v
ocenjevalnem obdobju
Priloga
II: Evidenčni list napredovanja javnega uslužbenca v napredovalnem obdobju
Priloga
III: Podrobnejša opredelitev elementov delovne uspešnosti javnega uslužbenca
Priloga
IV.a: Evidenčni list ocena javnega uslužbenca za leti 2006 in 2007
Priloga
IV.b: Evidenčni list ocena javnega uslužbenca za leto 2007