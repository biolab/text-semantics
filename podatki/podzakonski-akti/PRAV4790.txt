I. SPLOŠNE DOLOČBE
1. člen
Ta pravilnik določa pogoje za minimalno kakovost in
označevanje, ki jih morajo v prometu izpolnjevati čaji (v nadaljnjem besedilu:
izdelki).
Določbe tega pravilnika se ne
uporabljajo za izdelke, ki se proizvajajo oziroma dajejo v promet v drugih
državah članicah Evropske unije, če so skladni z njihovo nacionalno zakonodajo.
2. člen
Predpakirani izdelki morajo biti označeni v skladu s
predpisom, ki ureja splošno označevanje živil, in s tem pravilnikom.
Izdelki, ki niso predpakirani morajo biti na prodajnem mestu
označeni z imenom izdelka ter imenom in naslovom proizvajalca, lahko pa so
označeni tudi z blagovno znamko in drugimi podatki.
3. člen
Pri proizvodnji čajev se lahko glede na tehnološko
upravičenost uporabljajo aditivi v skladu s predpisom, ki ureja aditive in
čistost aditivov v živilih ter arome v skladu s predpisom, ki ureja arome.
4. člen
Nazivna oziroma neto količina, dovoljeno negativno odstopanje
ter način označevanja nazivne oziroma neto količine za predpakirane izdelke
morajo biti v skladu s predpisom, ki ureja predpakirane izdelke.
II. POSEBNE DOLOČBE
5. člen
Izdelki iz tega pravilnika so:
-       
pravi čaj;
-       
zeliščni čaj;
-       
sadni čaj;
-       
aromatizirani čaj;
-       
ekstrakti čaja;
-       
dekofeiniziran čaj
-       
mate čaj;
-       
instant čaj.
Pravi čaj
6. člen
Pravi čaj je izdelek, pripravljen samo iz listja in listnega
brstja čajnega grma (Camellia sinesis Linaeus O. Kuntze).
7. člen
Pravi čaj, ki je fermetiran, se lahko označi kot črni čaj.
Pravi čaj, ki je nefermentiran, se lahko označi kot zeleni čaj, in če je
polfermentiran, se lahko označi kot rdeči čaj.
8. člen
Pravi čaj se lahko označi tudi z navedbo dežele, v kateri je
bil pridelan (npr. kitajski, ruski, javanski, indijski, ceylonski ipd.), skupaj
z njegovim običajnim trgovskim imenom (npr. flowery orange pekoe (FOP), orange
pekoe (OP), broken orange pekoe (BOP) ipd.).
Zeliščni čaj
9. člen
Zeliščni čaj je izdelek, pripravljen iz posušenih cvetov,
listov, nadzemnih delov, korenin, plodov, sadežev, semen in drugih delov
rastlinskih surovin ali iz mešanice teh surovin, iz katerih se s poparjenjem,
prevretjem ali namakanjem dobi čajni napitek.
Zeliščni čaj se lahko pripravi iz suhega sadja, šipka,
zelenjave, robidovega listja, jagodovega listja, bezgovega cvetja in drugih
primernih rastlin ali iz mešanice teh surovin.
10. člen
Kot zeliščni čaj se lahko označi tudi čaj, ki vsebuje
mešanico surovin, če le-ta vsebuje najmanj 50% rastlinskih zelišč.
Zeliščni čaji se lahko mešajo tudi s pravimi čaji, pri čemer
se mora na označbi navesti količino pravega čaja, izraženo v gramih na 100
gramov proizvoda.
Sadni čaj
11. člen
Sadni čaj je izdelek, pripravljen iz posušenega sadja, iz
katerega se s poparjenem, prevretjem ali namakanjem dobi čajni napitek.
Kot sadni čaj se lahko označi tudi čaj, ki vsebuje mešanico
surovin, če le-ta vsebuje najmanj 50% sadnega deleža.
Sadni čaj se lahko meša tudi s pravim čajem, pri čemer se
mora na označbi navesti količino pravega čaja, izraženo v gramih na 100 gramov
proizvoda.
Aromatizirani čaj
12. člen
Aromatizirani čaj je izdelek, ki se ga lahko pripravi iz
pravega čaja, mešanice pravega čaja, zeliščnega čaja ali sadnega čaja, kateremu
se doda arome.
Izdelek iz prejšnjega odstavka se mora označiti kot »aromatiziran
ča«“ ali na drug način (npr. aromatizirano z).
Iz imena čaja je lahko razvidno tudi, katere arome so bile
uporabljene (npr. zeliščni čaj z okusom jagode, sadni čaj-divja češnja ipd.).
Čaj se lahko aromatizira z naravnimi ali naravno enakimi
aromami za vonj oziroma okus. Če aromatiziramo čaj s sadnimi sokovi, uporabimo
najmanj 15g sadnega soka na 100 g čaja ali odgovarjajoči delež zgoščenega soka
ali sadnega soka v prahu.
Ekstrakti čaja
13. člen
Ekstrakti čaja so izdelki iz čaja, ki jim je odvzeta voda.
Ekstrakte čaja se lahko aromatizira z naravnim sokom, zgoščenim sokom ali sokom
v prahu, naravnimi ali naravno identičnimi aromami.
Dekofeiniziran čaj
14. člen
Kot dekofeiniziran čaj se lahko označi tiste prave čaje, ki v
100 gramih suhe snovi ne vsebujejo več kot 0,4 grame kofeina.
Mate čaj
15. člen
Mate čaj je pripravljen iz sušenih listov in mladih poganjkov
drevesa Ilex paraguariensis St. Hil., ki raste v Južni Ameriki.
Instant čaj
15.a člen
Instant čaji so izdelki pripravljeni iz ekstraktov pravega,
zeliščnega ali sadnega čaja in so lahko aromatizirani in dekofeinizirani. So v
trdnem stanju, dehidrirani in topni v vodi tako, da z njihovim raztapljanjem v
vodi dobimo čajni napitek.

Pravilnik o kakovosti čaja (Uradni list RS,
št. 48/03) vsebuje naslednje prehodne in
končne določbe:
»III. PREHODNE IN KONČNE DOLOČBE
16. člen
Izdelki morajo biti proizvedeni in označeni v skladu s
posebnimi zahtevami iz tega pravilnika do 31. decembra 2003.
Ne glede na določbo prejšnjega odstavka so izdelki,
proizvedeni in označeni pred 31. decembrom 2003, lahko v prometu do prodaje
zalog oziroma prenehanja njihovega roka uporabnosti.
17. člen
Drugi odstavek 1. člena tega pravilnika začne veljati z dnem
pristopa Republike Slovenije k Evropski uniji.
18. člen
Z dnem uveljavitve tega pravilnika prenehajo veljati določbe
drugega odstavka 2. člena in 3. do 7. člena pravilnika o čaju, gorčici, jedilni
soli, pecilnem prašku, prašku za puding in vanilijevem sladkorju (Uradni list
RS, št. 56/99, 59/99-ZTZPUS, 2/00 in 12/03).
19. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o
spremembah in dopolnitvah pravilnika o kakovosti čaja (Uradni list RS, št. 87/04) vsebuje naslednjo končno določbo:
»4. člen
Ta pravilnik začne veljati petnajsti dan po objavi v Uradnem
listu Republike Slovenije.«.