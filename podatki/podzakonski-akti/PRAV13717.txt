I. SPLOŠNE DOLOČBE
1. člen
Ta pravilnik ureja vrste, trajanje in potek specializacij
magistrov in magister farmacije (v nadaljnjem besedilu: magister farmacije) v
Republiki Sloveniji, postopek odobravanja specializacij ter postopek
opravljanja specialističnih izpitov in postopek imenovanja izpitne komisije.
2. člen
(1) Specializacija magistrov farmacije je oblika
podiplomskega strokovnega izobraževanja in usposabljanja (v nadaljnjem
besedilu: usposabljanja), ki je potrebno za dodatno in poglobljeno pridobivanje
znanja in veščin na enem od področij farmacije.
(2) Specialistično izobrazbo za posamezno vrsto
specializacije, ki so navedene v Prilogi 1, ki je sestavni del tega pravilnika,
se pridobi v postopku časovno določenega usposabljanja ter z opravljeno
specialistično nalogo in s specialističnim izpitom.
II. IZVAJALCI IN SPECIALIZANTSKA MESTA
3. člen
(1) Specializacija se opravlja na specializantskih mestih pri
fizičnih in pravnih osebah, ki opravljajo dejavnosti posameznih farmacevtskih
specialnosti in na Fakulteti za farmacijo Univerze v Ljubljani (v nadaljnjem besedilu:
pooblaščeni izvajalec).
(2) Pooblaščeni izvajalci morajo izpolnjevati pogoje,
določene s pravilnikom, ki določa pogoje, ki jih morajo izpolnjevati
zdravstveni zavodi ali zasebni zdravstveni delavci za izvajanje programov
specializacij.
(3) Če za del programa ali celoten program specializacije ni
pooblaščenega izvajalca v državi, se ta del opravi v tujih organizacijah, ki
izpolnjujejo pogoje za tovrstno usposabljanje.
4. člen
Specializacija poteka pri enem ali več pooblaščenih
izvajalcih, tako da ima specializant zagotovljeno možnost za pridobivanje
potrebnega obsega znanja in veščin določene farmacevtske specialnosti.
5. člen
(1) Pooblaščeni izvajalec mora specializantu nuditi prostor
in možnosti za praktično in teoretično delo. Specializantu morajo biti dostopni
strokovna literatura v enakem obsegu kot zaposlenim magistrom farmacije ter
prostor in oprema za praktično vadbo veščin in postopkov, ki jih predvideva
specializacija.
(2) Pooblaščeni izvajalec zagotavlja ustrezno razmerje med
področnimi mentorji in specializanti. Za ustrezno razmerje med področnimi
mentorji in specializanti se šteje razmerje 1 proti 1.
6. člen
(1) Pooblaščeni izvajalec mora sprejeti na usposabljanje
takšno število specializantov določene vrste specializacije, kolikor ima odobrenih
specializantskih mest za to specializacijo
(2) Usposabljanje specializanta na posameznem
specializantskem mestu traja do izteka v programu specializacije določenega
trajanja programa ali dela programa specializacije.
7. člen
(1) Lekarniška zbornica Slovenije (v nadaljnjem besedilu:
zbornica) vodi seznam odobrenih specializacij in prostih ter zasedenih
specializantskih mest.
(2) Pooblaščeni izvajalec enkrat letno do 15. januarja za
preteklo koledarsko leto zbornici posreduje naslednje sezname:
-       
seznam prostih in zasedenih specializantskih mest po vrstah
specializacij,
-       
seznam glavnih in področnih mentorjev,
-       
seznam specializantov s predvidenim datumom zaključka njihove
specializacije.
(3) Vsako spremembo v številu in zasedenosti specializantskih
mest pooblaščeni izvajalec zbornici sporoči v osmih dneh po nastali spremembi.
III. RAZPIS IN ODOBRITEV SPECIALIZACIJE
8. člen
(1) Kratkoročne in dolgoročne potrebe po novih specialistih
za posamezna področja za potrebe mreže javne zdravstvene službe in potrebe preskrbe
z zdravili ugotavljajo izvajalci javne zdravstvene službe in o tem enkrat letno
obveščajo zbornico.
(2) Na podlagi dolgoročnih potreb zbornica enkrat na tri leta
pripravi načrt potreb po specialistih in ga posreduje ministrstvu, pristojnemu
za zdravje (v nadaljnjem besedilu: ministrstvo).
9. člen
Zbornica enkrat letno, najpozneje do 30. aprila, z javnim
razpisom razpiše specializacije za posamezna specialistična področja.
10. člen
Na razpis za opravljanje specializacije se lahko prijavi
magister farmacije z licenco.
11. člen
(1) Na podlagi javnega razpisa iz 9. člena tega pravilnika
kandidat na zbornico naslovi vlogo, ki mora vsebovati:
-       
navedbo vrste specializacije, na katero se prijavlja,
-       
dokazilo o izpolnjevanju pogojev iz prejšnjega člena,
-       
opis delovnih izkušenj,
-       
izjavo plačnika o kritju vseh stroškov specializacije.
(2) Če kandidat želi uveljavljati priznanje podiplomskega
izobraževanja in usposabljanja v skladu s 23. členom tega pravilnika, v vlogi
to navede in priloži ustrezna dokazila.
(3) V svoji vlogi lahko kandidat predlaga tudi pooblaščenega
izvajalca in glavnega mentorja, pri katerem želi opravljati specializacijo.
12. člen
Plačnik specializacije je lahko izvajalec javne službe v
zdravstveni dejavnosti, druga pravna ali fizična oseba, pri kateri je
specializant zaposlen, ali specializant sam (samoplačnik).
13. člen
(1) Zbornica odloči o vlogi za specializacijo v tridesetih
dneh po preteku razpisnega roka z odločbo, ki jo izda v upravnem postopku.
(2) V odločbi, s katero zbornica kandidatu odobri opravljanje
specializacije, se navede vrsta odobrene specializacije, določi datum začetka
opravljanja specializacije, imenuje glavnega mentorja in določi plačnika
specializacije. Odločba se vroči kandidatu, glavnemu mentorju in plačniku
specializacije. Kandidatu se pošlje tudi List magistra farmacije specializanta
iz 25. člena tega pravilnika in navodila za opravljanje specializacije, ki jih
izda zbornica in objavi na svoji spletni strani.
(3) Kandidat, ki mu specializacija ni bila odobrena, lahko
vloži pritožbo zoper odločbo iz tega člena na ministrstvo.
14. člen
Na podlagi pravnomočne odločbe iz prejšnjega člena plačnik
stroškov specializacije pred začetkom opravljanja specializacije z zbornico
sklene posebno pogodbo, s katero se določijo način obračunavanja in plačevanja
stroškov specializacije ter druge medsebojne obveznosti v zvezi s
specializacijo.
15. člen
Višino stroškov specializacije, ki vključuje tudi stroške
izpita, višino stroškov priznavanja programov specializacij in višino stroškov
priznavanja specialističnega naziva, določi zbornica v soglasju z ministrom,
pristojnim za zdravje.
IV. MENTORSTVO
16. člen
(1) V času trajanja specializacije ima specializant glavnega
mentorja. Za izvajanje specializacije na posameznih specializantskih mestih ima
specializant področne mentorje.
(2) Naloge glavnega mentorja so naslednje:
1.     
pripravi individualiziran program specializacije svojemu specializantu,
ki ga potrdi zbornica,
2.     
usklajuje in nadzira potek specializacije ter s tem zagotavlja, da
specializacija poteka v skladu s programom specializacije,
3.     
sodeluje s področnimi mentorji in spremlja njihovo delo,
4.     
ocenjuje napredovanje znanja specializanta,
5.     
predlaga podaljšanje določenega dela specializacije, če ugotovi, da
specializant v predvidenem času ni pridobil zadostnega obsega znanja in veščin,
6.     
organizira skupinske oblike izobraževanja specializantov.
(3) Področni mentor usposablja in nadzira specializanta,
potrjuje pridobljene kompetence in glavnemu mentorju poroča o napredovanju
znanja specializanta. Poleg tega sodeluje pri skupinskih oblikah usposabljanja
specializantov. Področni mentor izvaja mentorstvo posredno in neposredno.
(4) Glavnemu in področnim mentorjem se zagotavljajo:
-       
plačilo v skladu s kolektivno pogodbo,
-       
čas za kakovostno delo z vsakim specializantom v skladu s programom
mentorskega dela,
-       
čas za dodatno usposabljanje v trajanju dveh delovnih dni letno.
(5) Podrobnejša navodila za delo glavnega mentorja in
področnih mentorjev določi zbornica v Navodilih za mentorje, ki jih objavi na
svoji spletni strani.
17. člen
(1) Zbornica imenuje glavne in področne mentorje na predlog
pooblaščenih izvajalcev za obdobje šestih let.
(2) Zbornica vodi seznam glavnih in področnih mentorjev, ki
ga posodablja najmanj enkrat letno.
(3) Glavni mentor je magister farmacije z učiteljskim nazivom
ali magister farmacije specialist s strokovnega področja, na katerem poteka
specializacija. Glavni mentor ima najmanj pet let izkušenj na svojem področju.
(4) Glavni mentor lahko istočasno skrbi za največ osem
specializantov.
(5) Področni mentor je specialist določene specialnosti,
lahko pa je tudi drug strokovnjak pri dejavnostih, ki jih izvajajo tudi
strokovnjaki, ki niso magistri farmacije. Področnega mentorja specializantu s
sklepom določi pooblaščeni izvajalec s seznama področnih mentorjev.
18. člen
(1) Glavnega mentorja ali področnega mentorja se razreši
mentorstva v naslednjih primerih:
-       
zaradi nespoštovanja ali neizpolnjevanja mentorskih dolžnosti (na
predlog specializanta ali zavoda, v katerem je mentor zaposlen),
-       
zaradi neizvrševanja mentorskih dolžnosti v skladu z veljavno zakonodajo
(na predlog zbornice), ali
-       
če mentor sam zahteva razrešitev.
(2) Glavnega mentorja razreši s sklepom zbornica, področnega
mentorja pa pooblaščeni izvajalec.
(3) Zbornica oziroma pooblaščeni izvajalec pred sprejetjem
sklepa o razrešitvi glavnega mentorja oziroma področnega mentorja seznani z
razlogi za razrešitev in mu da možnost, da se o njih izjavi v osmih dneh. Če se
mentor ne izjavi, se domneva, da se z navedbami strinja.
(4) Zoper sklep o razrešitvi ima glavni mentor oziroma
področni mentor pravico do pritožbe v 15 dneh od vročitve sklepa o razrešitvi,
če meni, da je bil kršen postopek razrešitve in da je ta kršitev bistveno
vplivala na odločitev ali da niso podani razlogi za razrešitev, določeni v
prvem odstavku tega člena. Pritožbo vloži na zbornico. Pritožba ne zadrži
izvršitve.
(5) O pritožbi odloča izvršni odbor zbornice.
(6) Zbornica glavnega ali področnega mentorja, ki je bil
razrešen v skladu z določbami tega člena, izbriše iz seznama glavnih in
področnih mentorjev.
(7) Specializantu, katerega glavni mentor je bil razrešen,
zbornica določi začasnega glavnega mentorja za dobo največ šest mesecev. V tem
roku zbornica specializantu imenuje novega glavnega mentorja.
V. TRAJANJE IN POTEK SPECIALIZACIJE
19. člen
(1) Specializacija se začne z dnem, ki je določen v odločbi o
specializaciji.
(2) Obdobje, ki je v programu opredeljeno kot trajanje
specializacije, je najkrajši čas, v katerem je mogoče pridobiti znanja in
veščine programa specializacije.
(3) Dejansko traja specializacija tako dolgo, da specializant
pridobi znanja in veščine s celotnega področja specializacije v tolikšnem
obsegu, da bo po zaključeni specializaciji in opravljenem specialističnem
izpitu lahko samostojno opravljal delo.
(4) Obrazložen predlog za podaljšanje trajanja specializacije
poda glavni mentor. O predlogu odloči zbornica v 30 dneh od vložitve predloga.
Specializant se zoper to odločitev lahko pritoži na ministrstvo.
20. člen
Specializant lahko v času specializacije samostojno opravlja
tista dela in storitve, za katere je usposobljen z dotlej pridobljeno formalno
izobrazbo (zaključen študij s strokovnim izpitom, opravljena druga
specializacija).
21. člen
Specializacija poteka v okviru polnega delovnega časa, pod
enakimi pogoji, kot to velja za redno delo pri pooblaščenem izvajalcu.
22. člen
(1) Redni letni dopust se všteva v čas specializacije.
(2) Začasne prekinitve opravljanja specializacije (zaradi
bolezni, izrednega dopusta ipd.), ki skupaj ne trajajo dalj kot štiri tedne v
koledarskem letu, ne podaljšujejo celotnega trajanja specializacije.
(3) Zaradi daljše odsotnosti zaradi bolezni, porodniškega
dopusta ali drugih opravičljivih obveznostih se opravljanje specializacije
prekine in trajanje specializacije ustrezno podaljša. Specializant o
opravičljivih razlogih za prekinitev opravljanja specializacije nemudoma
obvesti zbornico.
23. člen
V program specializacije se lahko priznava podiplomsko
izobraževanje in usposabljanje, ki je skladno s programom ali delom programa
zadevne specializacije. V čas specializacije se lahko šteje tudi obdobje
izobraževanja in usposabljanja na lastne stroške ali delo v tujini, če je bilo
usposabljanje v tem času skladno s programom specializacije, ki velja v
Republiki Sloveniji. O skladnosti programov in priznanju dobe in vsebine
specializacije, opravljene v času tako opravljenega dela, odloča zbornica, ki
se po potrebi posvetuje s pooblaščenimi izvajalci.
24. člen
Če glavni mentor ugotovi, da specializant brez opravičljivih
razlogov ne opravlja svojih obveznosti po programu specializacije, najpozneje
po treh mesecih in po predhodnem pisnem opozorilu specializantu zbornici
predlaga prenehanje specializacije. O predlogu odloči zbornica, ko se seznani s
pojasnili glavnega mentorja in specializanta. Zoper odločitev zbornice se
specializant ali glavni mentor lahko pritožita na ministrstvo.
25. člen
(1) Opravljanje posameznih delov programa specializacije se v
času specializacije potrjuje v listu magistra farmacije specializanta, ki je v
Prilogi 2, ki je sestavni del tega pravilnika, v katerem mentorji potrdijo, da
je specializant opravil predpisani del programa tako, da je pridobil ustrezna
znanja, izkušnje in veščine.
(2) Specializant kot prilogo lista magistra farmacije
specializanta vodi evidenco aktivnosti na področju usposabljanja in njihov
obseg, iz katerih izhaja pridobitev kompetenc, predpisanih s programom
specializacije, kar potrdi področni oziroma glavni mentor.
VI. PREVERJANJE ZNANJA IN SPECIALISTIČNI IZPIT
26. člen
Doseženo raven znanja in obvladovanja veščin glavni mentor in
področni mentorji preverjajo med potekom specializacije.
27. člen
(1) Specializant, ki opravi predpisan program specializacije,
lahko pristopi k specialističnemu izpitu.
(2) Vlogo za opravljanje specialističnega izpita naslovi na
zbornico. K vlogi specializant priloži ustrezno izpolnjen list magistra
farmacije specializanta iz Priloge 2 tega pravilnika, izjavo glavnega mentorja
o pripravljenosti specializanta na specialistični izpit, vezano specialistično
nalogo in morebitne druge dokumente, ki jih predvideva program specializacije.
(3) Specializant priloži toliko izvodov vezane specialistične
naloge, kolikor je članov izpitne komisije, za glavnega mentorja in somentorja,
če je bil ta specializantu imenovan, ter izvoda za arhiv zbornice in za
knjižnico Fakultete za farmacijo Univerze v Ljubljani.
(4) Opravljanje specialističnega izpita odobri zbornica.
28. člen
Ne glede na določbo drugega odstavka 19. člena tega
pravilnika se lahko specializant, ki po mnenju glavnega mentorja že pred
potekom specialističnega programa obvlada celoten program specializacije,
predčasno prijavi k specialističnemu izpitu. V tem primeru ne sme specializantu
manjkati več kot šest mesecev opravljanja specializacije glede na siceršnji
program specializacije. K vlogi za predčasni pristop k specialističnemu izpitu,
ki mora biti v skladu s prejšnjim členom, priloži tudi mnenje glavnega mentorja
iz prvega stavka tega člena.
29. člen
(1) Če specializant izpolnjuje vse pogoje za opravljanje
specialističnega izpita, zbornica v 15 dneh po prejemu vloge izda odločbo, s
katero odobri opravljanje specialističnega izpita in določi izpitno komisijo
ter čas in kraj opravljanja specialističnega izpita. Datum specialističnega
izpita se predhodno uskladi s člani izpitne komisije, rok za specialistični
izpit pa ne sme biti krajši od 15 dni od dne vročitve odločbe. Odločba se
pošlje specializantu, članom izpitne komisije in glavnemu mentorju.
(2) Na utemeljeno prošnjo specializanta lahko predsednik
izpitne komisije preloži specialistični izpit za največ 15 dni. V vsakem drugem
primeru specializant ponovno zaprosi za opravljanje specialističnega izpita.
(3) Kadar član izpitne komisije iz utemeljenih razlogov
zaprosi za svojo zamenjavo, ima specializant pravico zahtevati, da se
specialistični izpit odloži za najmanj 15 dni, ki se šteje od vročitve
obvestila o zamenjavi člana izpitne komisije.
30. člen
(1) Tričlanska izpitna komisija je sestavljena iz predsednika
in dveh članov. Izpitna komisija je lahko tudi mednarodna. Predsednik je
specialist z več kot petletnimi izkušnjami tiste specialnosti, iz katere se
opravlja specialistični izpit, ali visokošolski učitelj s strokovnega področja,
na katerem poteka specializacija. Predsednik izpitne komisije ima vsaj petletne
izkušnje v preverjanju znanja na specialističnih izpitih. Druga dva člana
izpitne komisije sta specialista s strokovnega področja, na katerem poteka
specializacija, in izpolnjujeta pogoje za glavnega mentorja iz 17. člena tega
pravilnika. Zapisnikarja, ki je magister farmacije, določi predsednik izpitne
komisije.
(2) Seznam članov izpitnih komisij pripravi zbornica v
sodelovanju s Fakulteto za farmacijo Univerze v Ljubljani.
(3) Specialističnemu izpitu praviloma prisostvuje tudi glavni
mentor, vendar ne sme sodelovati pri delu izpitne komisije.
31. člen
(1) Specializant na specialističnem izpitu predstavi
specialistično nalogo.
(2) V nadaljevanju specialističnega izpita člani izpitne
komisije specializantu zastavljajo vprašanja, ki se nanašajo na specialistično
nalogo in na teoretično poznavanje stroke s področja temeljnega predmeta
specializacije oziroma predmeta, ki ga določi glavni mentor ob začetku izdelave
specialistične naloge.
32. člen
(1) Izpitna komisija odloča z večino glasov vseh članov
izpitne komisije.
(2) Uspeh specializanta na specialističnem izpitu se ocenjuje
z »opravil« ali »ni opravil«. Če specializant pokaže izjemno, nadpovprečno
znanje, lahko izpitna komisija oceni njegovo znanje z oznako »cum laude«. Taka
odločitev mora biti sprejeta soglasno.
33. člen
(1) Če je specializant neuspešen pri opravljanju
specialističnega izpita, lahko izpitna komisija zahteva podaljšanje
specializacije in postavi še druge posebne zahteve za nadaljevanje. 
(2) Specializacija se lahko podaljša za najmanj tri mesece in
največ dve leti.
(3) Posebne zahteve, ki jih postavi izpitna komisija, se
morajo nanašati na pomanjkljivosti, ki jih je ugotovila med specialističnim
izpitom. Izpitna komisija določi del programa, ki ga mora specializant
ponoviti, ali navede znanja in veščine, ki jih mora specializant utrjevati pod
nadzorom glavnega mentorja in področnih mentorjev. 
34. člen
(1) Če specializant neopravičeno ne pride na specialistični
izpit ali odstopi od že začetega specialističnega izpita, se šteje, da specialističnega
izpita ni opravil.
(2) Če specializant ne pride na specialistični izpit iz
opravičljivega razloga, se mora k specialističnemu izpitu ponovno prijaviti in
obenem utemeljiti svojo odsotnost na prvem roku. Če je razlog utemeljen, o
čemer odloči zbornica, se šteje, da se specializant prvič prijavlja na
specialistični izpit.
35. člen
Specializant, ki tretjič ne opravi specialističnega izpita,
izgubi pravico do nadaljnjega opravljanja specialističnega izpita.
36. člen
Zoper odločitev izpitne komisije se specializant lahko
pritoži zbornici v osmih dneh po opravljanju specialističnega izpita.
37. člen
O poteku specialističnega izpita se piše zapisnik na obrazcu,
ki je v Prilogi 3, ki je sestavni del tega pravilnika. Zapisnik vodi
zapisnikar, podpišejo ga vsi člani izpitne komisije. Zapisnik se izroči
specializantu in zbornici najpozneje v sedmih dneh po končanem specialističnem
izpitu.
38. člen
(1) Specializantu, ki opravi specialistični izpit, izda zbornica
potrdilo o opravljenem specialističnem izpitu, ki je v Prilogi 4, ki je
sestavni del tega pravilnika, in z njim podeli naziv specialista ustrezne specialnosti.
(2) Zbornica izda specialistu potrdilo iz prejšnjega odstavka
najpozneje v 15 dneh po opravljenem specialističnem izpitu.
39. člen
(1) Specialistični naziv, pridobljen v tujini, se prizna, če
je program specializacije v tujini primerljiv programu, ki velja v Republiki
Sloveniji.
(2) O priznanju specializacije na podlagi prejšnjega odstavka
odloči zbornica, ki lahko predhodno pridobi mnenje ustreznih strokovnih
organizacij.
VII. SPECIALIZACIJE DRŽAVLJANOV DRŽAV, KI NISO ČLANICE
EVROPSKE UNIJE
40. člen
Državljan države, ki ni članica Evropske unije, lahko v
Republiki Sloveniji opravlja specializacijo pod pogoji in v skladu s postopkom,
ki so določeni z zakonom in s tem pravilnikom ter po programu specializacije,
ki velja za državljane Republike Slovenije. 
VIII. PREHODNE IN KONČNE DOLOČBE
41. člen
Osebe, ki jim je bila odobrena specializacija pod pogoji in
na način, ki je veljal do uveljavitve tega pravilnika, in so začele opravljati
program specializacije, nadaljujejo s specializacijo in opravijo izpit po
pogojih, veljavnih do uveljavitve tega pravilnika.
42. člen
(1) Pooblaščeni izvajalci, pri katerih so se opravljale
specializacije do uveljavitve tega pravilnika in izpolnjujejo pogoje, določene
s pravilnikom, ki določa pogoje, ki jih morajo izpolnjevati zdravstveni zavodi
ali zasebni zdravstveni delavci za izvajanje programov specializacij, izvajajo
specializacije tudi po uveljavitvi tega pravilnika.
(2) Glavnim mentorjem in področnim mentorjem, ki so na dan
uveljavitve tega pravilnika vpisani v register glavnih in področnih mentorjev
pri zbornici, začne obdobje iz prvega odstavka 17. člena tega pravilnika teči z
dnem uveljavitve tega pravilnika.
43. člen
Javni razpis za specializacije iz 9. člena tega pravilnika se
za leto 2019 razpiše najpozneje do 30. septembra 2019.
44. člen
Z dnem uveljavitve tega pravilnika preneha veljati Pravilnik
o vrstah, vsebini in poteku specializacij za magistre farmacije (Uradni list
RS, št. 79/00, 55/04, 33/05, 34/08, 36/11 in 79/11).
45. člen
Ta pravilnik začne veljati naslednji dan po objavi v Uradnem
listu Republike Slovenije. 
Št. 0070-2/2019
Ljubljana, dne 30. avgusta 2019
EVA 2019-2711-0009
Aleš Šabeder
Minister
za zdravje

Priloga
1: Vrste in trajanje specializacij
Priloga
2: List magistra farmacije specializanta
Priloga
3: Zapisnik o specialističnem izpitu
Priloga
4: Potrdilo o opravljenem specialističnem izpitu