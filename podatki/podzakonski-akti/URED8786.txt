1. člen
(vsebina)
Ta uredba določa načrt razporeditve radiofrekvenčnih pasov, s
katerim so določene radiokomunikacijske storitve, povezane z določenimi
radiofrekvenčnimi pasovi, način uporabe radiofrekvenčnih pasov in ureja druga
vprašanja, povezana z njihovo uporabo.
2. člen
(uporabljeni izrazi)
(1) V tej uredbi uporabljeni izrazi pomenijo:
1.     
aktivno zaznavalo (senzor) je merilni instrument v storitvi satelitskega
raziskovanja Zemlje ali storitvi vesoljskega raziskovanja, ki pridobiva
informacije s prenosom in sprejemanjem radijskih valov;
2.     
bazna postaja je kopenska postaja v kopenski mobilni storitvi;
3.     
daljno vesolje je vesolje, ki je od Zemlje oddaljeno za najmanj 2 x 106
km;
4.     
dodelitev radijske frekvence ali radiofrekvenčnega pasu je pooblastilo,
ki ga izda Agencija za komunikacijska omrežja in storitve Republike Slovenije
za uporabo radijske frekvence ali radiofrekvenčnega pasu in pod določenimi
pogoji;
5.     
dovodna povezava je radijska povezava od zemeljske postaje na dani
lokaciji do vesoljske postaje ali obratno, ki prenaša informacije za vesoljsko
radiokomunikacijsko storitev, razen za fiksno satelitsko storitev. Dana
lokacija je lahko na določeni fiksni točki ali na kateri koli fiksni točki na
določenih območjih;
6.     
ekvivalentna izotropna sevana moč je zmnožek moči, dovedene v anteno, in
dobitka antene v dani smeri glede na izotropno anteno;
7.     
fiksna storitev je radiokomunikacijska storitev med določenimi fiksnimi
točkami;
8.     
fiksna satelitska storitev je radiokomunikacijska storitev med
zemeljskimi postajami na danih položajih ob uporabi enega ali več satelitov.
Dani položaj je lahko določena fiksna točka ali katera koli fiksna točka na
določenih območjih; v nekaterih primerih ta storitev vključuje medsatelitske
povezave (satelit–satelit), ki lahko delujejo tudi pri medsatelitski storitvi.
Fiksna satelitska storitev lahko vključuje tudi dovodne povezave za druge
vesoljske radiokomunikacijske storitve;
9.     
geostacionarnosatelitska tirnica (orbita) je tirnica (orbita)
geostacionarnega satelita;
10.  
geostacionarni satelit je zemeljski satelit, katerega perioda kroženja
je enaka periodi kroženja Zemlje okoli njene osi, krožna in istosmerna tirnica
(orbita) pa je v ravnini Zemljinega ekvatorja, tako da ostane fiksen glede na
Zemljo. V širšem pomenu je to satelit, ki ostane približno fiksen glede na
Zemljo;
11.  
industrijska, znanstvena in medicinska uporaba (ISM) je obratovanje
opreme ali aparatov, namenjenih za proizvodnjo in lokalno (krajevno omejeno)
uporabo radiofrekvenčne energije za industrijske, znanstvene, medicinske,
domače ali podobne namene, ki ne vključujejo telekomunikacijskega področja;
12.  
instrumentalni pristajalni sistem (ILS) je radionavigacijski sistem, ki
zagotavlja letalu horizontalno in vertikalno vodenje tik pred pristajanjem in
med njim ter na določenih fiksnih točkah nakazuje razdaljo do referenčne
pristajalne točke;
13.  
javno dopisovanje (javna korespondenca) so vse telekomunikacije, ki jih
morajo za prenos sprejeti uradi in postaje, ker so na voljo javnosti;
14.  
kopenska mobilna postaja je mobilna postaja v kopenski mobilni storitvi,
ki se lahko giblje po zemeljskem površju v okviru geografskih mej države ali
celine;
15.  
kopenska mobilna storitev je mobilna storitev med baznimi postajami in
kopenskimi mobilnimi postajami ali med kopenskimi mobilnimi postajami;
16.  
kopenska mobilna satelitska storitev je mobilna satelitska storitev, v
kateri so mobilne zemeljske postaje nameščene na kopnem;
17.  
kopenska postaja je postaja v mobilni storitvi, ki ni namenjena uporabi
med gibanjem;
18.  
ladijska postaja je mobilna postaja v pomorski mobilni storitvi,
nameščena na plovilu, ki ni trajno zasidrano, razen mobilne reševalne postaje;
19.  
medsatelitska storitev je radiokomunikacijska storitev, ki zagotavlja
povezave med umetnimi komunikacijskimi sateliti;
20.  
meteorološka satelitska storitev je storitev satelitskega raziskovanja
Zemlje za meteorološke potrebe;
21.  
mobilna postaja je postaja v mobilni storitvi, namenjena uporabi med
gibanjem ali zaustavitvami na nedoločenih (poljubnih) točkah;
22.  
mobilna reševalna postaja je mobilna postaja v pomorski ali zrakoplovni
mobilni storitvi, namenjena samo za reševanje in nameščena na reševalnem čolnu,
reševalnem splavu ali drugi reševalni opremi;
23.  
mobilna storitev je radiokomunikacijska storitev med mobilnimi in
kopenskimi postajami ali med mobilnimi postajami;
24.  
mobilna satelitska storitev je radiokomunikacijska storitev med
mobilnimi zemeljskimi postajami in eno ali več vesoljskimi postajami ali med
vesoljskimi postajami, ki jih uporablja ta storitev, ali med mobilnimi
zemeljskimi postajami prek ene ali več vesoljskih postaj. Ta storitev lahko
vključuje tudi dovodne povezave, potrebne za njeno delovanje;
25.  
mobilna zemeljska postaja je zemeljska postaja v mobilni satelitski
storitvi, namenjena uporabi med gibanjem ali zaustavitvami na nedoločenih
(poljubnih) točkah;
26.  
motenje je učinek neželene energije zaradi enega ali več oddajanj,
sevanj ali indukcij pri sprejemanju v radiokomunikacijskem sistemu, ki se kaže
kot kakršno koli poslabšanje, napačna razlaga ali izguba informacije, čemur bi
se lahko izognili, če te neželene energije ne bi bilo;
27.  
naprava instrumentalnega pristajalnega sistema za uravnavanje strmine
prileta je sistem vertikalnega vodenja, vgrajen v instrumentalni pristajalni
sistem, ki prikazuje vertikalni odmik letala od njegove optimalne poti
spuščanja;
28.  
obalna postaja je kopenska postaja v pomorski mobilni storitvi;
29.  
odbojni (pasivni) satelit je satelit, ki odbija radiokomunikacijske
signale;
30.  
označevalni radijski svetilnik je oddajnik v zrakoplovni
radionavigacijski storitvi, ki vertikalno seva razločni vzorec in tako
zagotavlja letalu informacije o njegovem položaju;
31.  
palubna komunikacijska postaja je mobilna postaja majhne (izhodne) moči
v pomorski mobilni storitvi za notranje komuniciranje na ladji ali med ladjo,
njenimi reševalnimi čolni in reševalnimi splavi pri vajah reševanja z
reševalnimi čolni ali pri reševanju ali za komuniciranje v skupini vlečenih ali
rinjenih ladij ter za sporočanje navodil pri vezanju in sidranju ladij;
32.  
pasivno zaznavalo (senzor) je merilni instrument v storitvi satelitskega
raziskovanja Zemlje ali storitvi vesoljskega raziskovanja, ki pridobiva
informacije s sprejemanjem radijskih valov naravnega izvora;
33.  
pomorska mobilna storitev je mobilna storitev med obalnimi postajami in
ladijskimi postajami ali med ladijskimi postajami ali dodanimi palubnimi
komunikacijskimi postajami. V tej storitvi lahko sodelujejo tudi mobilne
reševalne postaje in postaje javljalnikov kraja nuje;
34.  
pomorska mobilna satelitska storitev je mobilna satelitska storitev, pri
kateri so mobilne zemeljske postaje nameščene na ladjah. V tej storitvi lahko
sodelujejo tudi reševalne postaje in postaje javljalnikov kraja nuje;
35.  
pomorska radionavigacijska storitev je radionavigacijska storitev,
namenjena koristim in varnosti obratovanja ladij;
36.  
postaja na zrakoplovu je mobilna postaja v zrakoplovni mobilni storitvi,
ki ni mobilna reševalna postaja in je nameščena v zrakoplovu;
37.  
postaja je eden ali več oddajnikov ali sprejemnikov ali kombinacija
oddajnikov in sprejemnikov, vključno s potrebno opremo, potrebnih na enem mestu
za izvajanje radiokomunikacijske ali radioastronomske storitve;
38.  
postaja javljalnik kraja nuje je postaja v mobilni storitvi, katere
oddajanja so namenjena olajšanju iskalnih in reševalnih dejavnosti;
39.  
postaja radijskega svetilnika je postaja v radionavigacijski storitvi,
katere oddajanje omogoča mobilni postaji, da določi svoj položaj ali smer glede
na postajo radijskega svetilnika;
40.  
prizemna postaja je postaja, ki izvaja prizemne radiokomunikacije;
41.  
prizemne radiokomunikacije so vse radiokomunikacije, razen vesoljskih
radiokomunikacij ali radioastronomije;
42.  
radarski svetilnik (radarska signalna naprava) je oddajnik – sprejemnik
s fiksno navigacijsko točko, ki jo po tem, ko jo vzbudi/sproži radar, samodejno
vrne razločni signal, prikazan na zaslonu vzbujajočega/prožilnega radarja,
kadar zagotavlja informacije o oddaljenosti, smeri in identifikaciji;
43.  
radijski valovi so elektromagnetni valovi s frekvencami, nižjimi od 3
000 GHz, ki se v prostoru širijo brez umetnega vodila;
44.  
radijski višinomer je radionavigacijska oprema v letalu ali vesoljskem
plovilu za ugotavljanje višine letala ali vesoljska plovila nad površjem Zemlje
ali nad drugo površino;
45.  
radioastronomija je astronomija na podlagi sprejema radijskih valov
vesoljskega izvora;
46.  
radioastronomska postaja je postaja v radioastronomski storitvi;
47.  
radioastronomska storitev je storitev, ki vključuje radioastronomijo;
48.  
radiodeterminacijska satelitska storitev je radiodeterminacijska
storitev, ki vključuje uporabo ene ali več vesoljskih postaj. Vključuje tudi
dovodne povezave za lastno delovanje;
49.  
radiodeterminacijska storitev je radiokomunikacijska storitev, namenjena
določanju položaja, hitrosti oziroma drugih lastnosti objekta ali pridobivanju
informacij v zvezi s temi parametri na podlagi lastnosti razširjanja radijskih
valov;
50.  
radiodifuzna storitev je radiokomunikacijska storitev, pri kateri so
prenosi namenjeni neposrednemu splošnemu javnemu prenosu. Ta storitev lahko
vključuje zvokovni prenos, televizijski (slikovni) prenos in druge vrste
prenosa;
51.  
radiodifuzna satelitska storitev je radiokomunikacijska storitev, pri
kateri so signali, ki jih oddajajo ali ponovno oddajajo vesoljske postaje,
namenjeni neposrednemu splošnemu javnemu sprejemu. Pojem »neposredni sprejem«
obsega individualni in skupinski sprejem;
52.  
radiofrekvenčni pas je del radiofrekvenčnega spektra, ki je omejen z
določenima mejnima frekvencama;
53.  
radiofrekvenčni spekter je omejena naravna dobrina, ki je niz vseh
radijskih frekvenc in katere uporaba je mogoča na način in pod pogoji, ki jih
določajo zakon in predpisi, izdani na njegovi podlagi;
54.  
radiogoniometrija je radiodeterminacija, ki uporablja sprejem radijskih
valov za ugotavljanje smeri postaje ali objekta;
55.  
radiolokacijska storitev je radiokomunikacijska storitev, namenjena
določitvi položaja objekta v prostoru in času;
56.  
radionavigacijska storitev je radiokomunikacijska storitev, pri kateri
se radijski valovi uporabljajo za navigacijske potrebe, vključno z opozarjanjem
na ovire (na primer določanje položaja oziroma vodenje v določeni smeri);
57.  
radionavigacijska satelitska storitev je radionavigacijska storitev, pri
kateri sodeluje ena ali več vesoljskih postaj. Vključuje lahko tudi dovodne
povezave, potrebne za njeno delovanje;
58.  
razporeditev (radiofrekvenčnega pasu) je vpis danega radiofrekvenčnega
pasu v preglednico frekvenčnih razporeditev za uporabo ene ali več prizemnih
ali vesoljskih radiokomunikacijskih ali pod določenimi pogoji radioastronomskih
storitev. Ta pojem se uporablja tudi za zadevni radiofrekvenčni pas;
59.  
razred oddajanja je niz značilnosti oddajanja, označen s standardnimi
simboli, na primer vrsta modulacije glavne nosilne frekvence, modulacijski
signal, vrsta informacije za prenos in če to je primerno, vsaka dodatna
značilnost signala;
60.  
satelitska povezava je radijska povezava med oddajno zemeljsko postajo
in sprejemno zemeljsko postajo po enem satelitu. Satelitska povezava obsega eno
navzgornjo in eno navzdolnjo povezavo;
61.  
satelitski sistem je vesoljski sistem, ki uporablja enega ali več
umetnih zemeljskih satelitov;
62.  
satelitsko omrežje je satelitski sistem ali njegov del, ki obsega samo
en satelit in sodelujočo zemeljsko postajo;
63.  
srednja moč (radijskega oddajnika) je povprečna moč, ki jo oddajnik
dovede v antenski prenosni vod v časovnem intervalu, dovolj dolgem v primerjavi
z najnižjo frekvenco, ki nastane z modulacijo pri normalnih obratovalnih
pogojih;
64.  
storitev meteorološke podpore je radiokomunikacijska storitev za
meteorološka raziskovanja in opazovanja, vključno s hidrološkimi;
65.  
storitev satelitskega raziskovanja Zemlje je radiokomunikacijska
storitev med zemeljskimi in eno ali več vesoljskimi postajami, ki lahko
vključuje tudi povezave med vesoljskimi postajami, pri katerih:
- 
se informacije v zvezi z značilnostmi Zemlje in njenih naravnih pojavov,
vključno s podatki v zvezi s stanjem okolja, pridobivajo z aktivnimi ali
pasivnimi senzorji na zemeljskih satelitih;
- 
se podobne informacije zbirajo iz opazovalnic v zraku ali na Zemlji;
- 
se takšne informacije lahko pošiljajo zemeljskim postajam v okviru
zadevnega sistema;
- 
je lahko vključeno tudi pošiljanje vprašanj opazovalnicam.
Ta storitev prav tako lahko vključuje dovodne povezave za
potrebe lastnega delovanja;
66.  
storitev standardne frekvence in časovnih signalov je
radiokomunikacijska storitev za znanstvene, tehnične ali druge namene, ki
zagotavlja prenos določenih frekvenc, časovnih signalov ali obojega z določeno
natančnostjo za splošno sprejemanje;
67.  
storitev standardne frekvence in časovnih signalov po satelitu je
radiokomunikacijska storitev, ki uporablja vesoljske postaje na zemeljskih
satelitih za enake namene kakor storitev standardne frekvence in signala časa.
Ta storitev lahko vključuje tudi dovodne povezave, potrebne za njeno delovanje;
68.  
storitev vesoljskih raziskav je radiokomunikacijska storitev, ki
uporablja vesoljska plovila ali druge objekte v vesolju za znanstvene ali
tehnične/tehnološke raziskave;
69.  
storitev za vesoljsko obratovanje je radiokomunikacijska storitev, ki se
ukvarja izključno z obratovanjem vesoljskih plovil, zlasti vesoljskim
sledenjem, vesoljsko telemetrijo in vesoljskim daljinskim krmiljenjem. Te
storitve so običajno zagotovljene v okviru službe, v kateri obratuje vesoljska
postaja;
70.  
telemetrija je uporaba telekomunikacij za samodejno prikazovanje ali
zapisovanje meritev, pridobljenih na daljavo od merilnega instrumenta;
71.  
tirnica (orbita) je pot glede na določeni referenčni okvir, ki jo
opisuje masno središče satelita ali drugega objekta v vesolju, izpostavljenega
predvsem naravnim silam, zlasti sili težnosti;
72.  
troposfersko sipanje je razširjanje radijskih valov s sipanjem zaradi
nepravilnosti ali nezveznosti v fizikalnih lastnostih troposfere;
73.  
uskladitvena oddaljenost je razdalja na danem azimutu od zemeljske
postaje, izza katere prizemna postaja, ki souporablja isti radiofrekvenčni pas,
ne povzroča motečih oddajanj, večjih od dopustne ravni, niti ni sama prizadeta
zaradi njih;
74.  
varnostna storitev je katera koli radiokomunikacijska storitev, ki se
trajno ali občasno uporablja za varovanje človeških življenj ali imetja;
75.  
vesoljski sistem je vsaka skupina delujočih zemeljskih postaj, ki
uporablja vesoljske radiokomunikacije za določene namene;
76.  
visokoleteča aeronavtična ploščad je postaja na objektu, ki je na višini
20 do 50 km nad Zemljo in na nazivni fiksni točki glede na Zemljo;
77.  
vesoljska postaja je postaja, nameščena na objektu, ki je zunaj ali je
namenjen, da bo zunaj, ali je bil zunaj večinskega dela Zemljine atmosfere;
78.  
vesoljske radiokomunikacije so radiokomunikacije, ki vključujejo uporabo
ene ali več vesoljskih postaj ali uporabo enega ali več odbojnih (pasivnih)
satelitov ali drugih vesoljskih objektov;
79.  
zrakoplovna mobilna storitev je mobilna storitev med zrakoplovnimi
postajami in postajami na zrakoplovih ali med postajami na zrakoplovih, pri
kateri lahko sodelujejo reševalne mobilne postaje, pa tudi postaje javljalnikov
kraja nuje na odrejenih radijskih frekvencah za klice v sili ali ob nesreči;
80.  
zrakoplovna mobilna (R) storitev je zrakoplovna mobilna storitev,
rezervirana za komunikacije v zvezi z varnostjo in regularnostjo poletov,
predvsem vzdolž notranjih (nacionalnih) ali mednarodnih civilnih zračnih poti;
81.  
zrakoplovna mobilna (OR) storitev je zrakoplovna mobilna storitev za
komunikacije, vključno s komunikacijami za usklajevanje poletov predvsem zunaj
notranjih (nacionalnih) ali mednarodnih civilnih zračnih poti;
82.  
zrakoplovna mobilna satelitska storitev je mobilna satelitska storitev,
v kateri so mobilne zemeljske postaje nameščene na zrakoplovih. V njej lahko
sodelujejo tudi mobilne reševalne postaje in postaje javljalnikov kraja nuje;
83.  
zrakoplovna mobilna satelitska (R) storitev je zrakoplovna mobilna
satelitska storitev, rezervirana za komunikacije v zvezi z varnostjo in
regularnostjo poletov, predvsem vzdolž notranjih (nacionalnih) ali mednarodnih
civilnih zračnih poti;
84.  
zrakoplovna mobilna satelitska (OR) storitev je zrakoplovna mobilna
satelitska storitev za komunikacije, vključno s komunikacijami za usklajevanje
poletov, predvsem zunaj notranjih (domačih) ali mednarodnih civilnih zračnih
poti;
85.  
zrakoplovna postaja je kopenska postaja v zrakoplovni mobilni storitvi.
V nekaterih primerih je lahko zrakoplovna postaja nameščena na primer na ladji
ali pomorski ploščadi;
86.  
zrakoplovna radionavigacijska storitev je radionavigacijska storitev v
korist in za varno obratovanje zrakoplovov;
87.  
zemeljska postaja je postaja, nameščena na površju Zemlje ali v glavnem
delu Zemljinega ozračja in je namenjena za komunikacijo z eno ali več
vesoljskimi postajami ali eno ali več postajami iste vrste prek enega ali več
odbojnih (pasivnih) satelitov ali drugih objektov v vesolju;
88.  
zemeljska postaja na zrakoplovu je mobilna zemeljska postaja v
zrakoplovni mobilni satelitski storitvi, nameščeni v zrakoplovu.
3. člen
(uporaba radiofrekvenčnih pasov)
(1) Posamezni radiofrekvenčni pas se uporablja le za tiste
radiokomunikacijske storitve, za katere je ta radiofrekvenčni pas razporejen v
skladu s to uredbo.
(2) Ne glede na določbe prejšnjega odstavka lahko posamezna
vrsta radijske opreme uporablja določeni radiofrekvenčni pas, ki ni razporejen
zanjo s to uredbo, če je ta uporaba v skladu s predpisi Evropske unije,
odločitvami in priporočili Konference evropskih uprav za pošto in
telekomunikacije, Mednarodne telekomunikacijske zveze (v nadaljnjem besedilu:
ITU) in standardi Evropskega inštituta za telekomunikacijske standarde ter ne
povzroča motenj radiokomunikacijskim storitvam, za katere je radiofrekvenčni
pas razporejen v skladu s to uredbo.
(3) Elektronske komunikacijske storitve se izvajajo v tistih
radiofrekvenčnih pasovih, ki so s predpisi Evropske unije opredeljeni kot
razpoložljivi za te storitve.
(4) V radiofrekvenčnih pasovih iz prejšnjega odstavka se
upoštevata načeli tehnološke in storitvene nevtralnosti iz 36. in 37. člena
Zakona o elektronskih komunikacijah (Uradni list RS, št. 130/22 in 18/23 –
ZDU-1O).
4. člen
(načrt razporeditve radiofrekvenčnih pasov)
Načrt razporeditve radiofrekvenčnih pasov je določen v
Prilogi I, ki je sestavni del te uredbe.
5. člen
(radiokomunikacijske storitve)
(1) Radiokomunikacijske storitve, za katere je razporejen
določen radiofrekvenčni pas, so razdeljene v dve skupini, in sicer na primarne
in sekundarne radiokomunikacijske storitve.
(2) Primarne radiokomunikacijske storitve imajo prednost pred
sekundarnimi storitvami. Če je v radiofrekvenčnem pasu navedenih več
radiokomunikacijskih storitev iste skupine, imajo ne glede na vrstni red zapisa
enak status.
(3) Za podrobnejšo določitev radiofrekvenčnih pasov oziroma
radiokomunikacijskih storitev so lahko v poljih poleg teh storitev ali ob
spodnjem robu polja dodane opombe, navedene v Prilogi II, ki je sestavni del te
uredbe.
KONČNI DOLOČBI
6. člen
(prenehanje uporabe)
Z dnem uveljavitve te uredbe se preneha uporabljati Uredba o
načrtu razporeditve radiofrekvenčnih pasov (Uradni list RS, št. 69/13, 1/17,
170/20 in 130/22 – ZEKom-2).
7. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00704-180/2023
Ljubljana, dne 4. maja 2023
EVA 2023-3150-0006
Vlada Republike Slovenije
dr. Robert Golob
predsednik

Priloga
I: Načrt razporeditve radiofrekvenčnih pasov
Priloga
II: Opombe iz 5. člena Pravilnika o radiokomunikacijah ITU