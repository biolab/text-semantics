1. člen
Ta pravilnik določa sejnino in povračilo drugih stroškov za
sodelovanje pri delu v Komisiji za odškodnino žrtvam kaznivih dejanj (v
nadaljevanju: komisija), ki odloča v postopku za uveljavljanje pravice do
odškodnine žrtvam kaznivih dejanj.
2. člen
Za udeležbo na seji komisije, ki traja do tri ure, pripada
vsakemu članu in njegovemu namestniku sejnina v neto znesku 10.000,00 tolarjev,
predsedniku in njegovemu namestniku pa 15.000,00 tolarjev. Za daljše seje jim
pripada za vsako začeto uro sejnina, preračunana na eno uro v dvojnem znesku.
Za opravo zaslišanja na podlagi 35. člena Zakona o odškodnini
žrtvam kaznivih dejanj (Uradni list RS, št. 101/05) pripada osebi, ki to
dejanje opravi, za vsako začeto uro plačilo v neto znesku 5.000,00 tolarjev.
3. člen
Člani komisije in njihovi namestniki imajo pravico do
povračila stroškov v zvezi z udeležbo na sejah in opravo zaslišanj v skladu z
Zakonom o višini povračil stroškov v zvezi z delom in nekaterih drugih
prejemkov (Uradni list RS, št. 87/97, 9/98, 48/01 in 61/05).
4. člen
Sejnine in povračila stroškov se izplačajo v prvem naslednjem
mesecu za seje v preteklem mesecu.
5. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 007-111/2005
Ljubljana, dne 23. februarja 2006
EVA 2006-2011-0017
dr. Lovro Šturm l.r.
Minister
za pravosodje