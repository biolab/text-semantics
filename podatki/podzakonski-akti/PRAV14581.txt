1. člen
(vsebina)
Ta pravilnik določa metodologijo opravljanja nadzora pri
izvajalcih dolgotrajne oskrbe iz prvega odstavka 57. člena Zakona o dolgotrajni
oskrbi (Uradni list RS, št. 196/21; v nadaljnjem besedilu: zakon) (v nadaljnjem
besedilu: izvajalec DO), ki jih v okviru svojih pristojnosti izvajata
ministrstvo, pristojno za socialno varstvo, in ministrstvo, pristojno za
zdravje, ter vodenje evidenc opravljenih nadzorov iz drugega odstavka 104.
člena zakona.
2. člen
(administrativni nadzor)
(1) Administrativni nadzor iz 107. člena zakona se začne
s sklepom o začetku nadzora, ki ga izda pristojni minister.
(2) Administrativni nadzor izvaja pooblaščeni strokovni
delavec pristojnega ministrstva (v nadaljnjem besedilu: pooblaščeni strokovni
delavec), ki izpolnjuje pogoje iz prvega odstavka 121. člena zakona, na podlagi
pooblastila pristojnega ministra za izvajanje administrativnih nadzorov.
(3) Pooblaščeni strokovni delavec v okviru svojih
pooblastil za opravljanje administrativnega nadzora izvaja naslednja dejanja:
-       
pridobiva in pregleduje listinsko dokumentacijo;
-       
pridobiva in pregleduje podatke oziroma dokumentacijo, ki se hrani v
informatizirani obliki;
-       
vpogleduje ali pridobiva podatke iz uradnih evidenc, ki se nanašajo na
nadzorovanega izvajalca DO in
-       
vodi razgovor z odgovorno osebo izvajalca DO.
(4) Administrativni nadzor se zaključi s poročilom, ki
ga pripravi pooblaščeni strokovni delavec.
3. člen
(ukrepi v administrativnem nadzoru)
Pristojno ministrstvo lahko izvajalcem DO v postopku
administrativnega nadzora izreče posamezne ukrepe ali kombinacijo ukrepov iz
prve, druge, tretje, pete in sedme alineje prvega odstavka 110. člena zakona.
4. člen
(strokovni nadzor s svetovanjem)
(1) Redni strokovni nadzor s svetovanjem v skladu s 108.
členom zakona opravi komisija za opravljanje strokovnega nadzora s svetovanjem
in sistemskega nadzora (v nadaljnjem besedilu: komisija) na podlagi programa,
ki ga sprejme minister, pristojen za zdravje, v soglasju z ministrom,
pristojnim za socialno varstvo, do 31. decembra tekočega leta za naslednje
koledarsko leto.
(2) V programu rednega strokovnega nadzora s svetovanjem
se določijo:
-       
izvajalci DO, pri katerih se opravi nadzor;
-       
velikost vzorca uporabnikov, pri katerih se izvede pregled nad
načrtovanjem in izvajanjem storitev dolgotrajne oskrbe;
-       
strokovna področja, ki naj se pri opravljanju nadzora posebej proučijo
in
-       
časovno obdobje nadzora.
(3) Ne glede na drugo alinejo prejšnjega odstavka lahko
komisija velikost vzorca uporabnikov razširi.
(4) Izvajalcu DO, pri katerem je načrtovan redni
strokovni nadzor s svetovanjem, se vroči sklep o začetku opravljanja nadzora.
(5) Sklep iz prejšnjega odstavka se lahko vroči s
predhodno napovedjo izvedbe nadzora ali pa se izvajalcu DO vroči na kraju
nadzora brez predhodne napovedi.
(6) Izredni strokovni nadzor s svetovanjem opravi komisija
na podlagi prejete zahteve za izredni strokovni nadzor s svetovanjem po
zaključku administrativnega nadzora ali na podlagi preverjanja drugih podatkov,
informacij in dokumentacije.
(7) Ministrstvo, pristojno za zdravje, postopek
izrednega strokovnega nadzora s svetovanjem uvede po zaključku
administrativnega nadzora ali če se na podlagi preverjanja drugih podatkov,
informacij in dokumentacije poraja dvom v kakovost, varnost ali zakonitost
opravljanja dolgotrajne oskrbe, pri čemer mora biti iz prejete dokumentacije
razvidno najmanj:
-       
naziv izvajalca DO, pri katerem naj bi do neskladnosti prišlo;
-       
navedbo domnevno neskladnega strokovnega ravnanja pri opravljanju
dolgotrajne oskrbe (predmet nadzora) in
-       
obrazložitev domnevnih neskladnosti iz prejšnje alineje (z morebitnimi
dokazili).
(8) Če je izredni strokovni nadzor s svetovanjem
utemeljen, minister, pristojen za zdravje, izda sklep o uvedbi izrednega
strokovnega nadzora s svetovanjem.
(9) Ministrstvo, pristojno za zdravje, lahko pred
odločitvijo o uvedbi izrednega strokovnega nadzora s svetovanjem od izvajalca
DO zahteva pojasnilo oziroma listinsko dokumentacijo glede domnevnih
nepravilnosti, ki jih mora izvajalec DO posredovati v roku, ki ga določi ministrstvo,
pristojno za zdravje.
5. člen
(sistemski nadzor)
(1) Sistemski nadzor iz 109. člena zakona se začne s
sklepom o začetku nadzora, ki ga izda minister, pristojen za zdravje.
(2) Sistemski nadzor iz prejšnjega odstavka se pri
izvajalcu DO opravi nenapovedano.
6. člen
(komisija)
(1) Komisijo imenuje minister, pristojen za zdravje, za
vsak primer posebej in jo sestavljajo trije člani.
(2) Za člana komisije je lahko imenovana oseba, ki:
-       
ima najmanj izobrazbo, pridobljeno po študijskem programu prve stopnje,
oziroma izobrazbo, ki ustreza ravni izobrazbe, pridobljene po študijskih
programih prve stopnje, in je v skladu z zakonom, ki ureja slovensko ogrodje
kvalifikacij, uvrščena na 7. raven, ali najmanj izobrazbo, pridobljeno po
študijskih programih za pridobitev višje izobrazbe, sprejetih pred 1. 1.
1994, in je v skladu z zakonom, ki ureja slovensko ogrodje kvalifikacij,
uvrščena na 6. raven in
-       
ima najmanj pet let delovnih izkušenj na področju, ki se ga nadzira.
(3) Za člana komisije ne more biti imenovana oseba:
-       
ki je v zadnjih treh letih z izvajalcem DO, pri katerem naj se opravi
nadzor, poslovno sodelovala;
-       
ki je o vsebini, ki je predmet nadzora, predhodno odločala v okviru
drugega organa oziroma postopka;
-       
za katero so podane druge okoliščine, ki vzbujajo dvom o njeni
neodvisnosti in nepristranskosti;
-       
ki ni javni uslužbenec ministrstva, pristojnega za zdravje, ali
ministrstva, pristojnega za socialno varstvo.
(4) Seznam članov komisije se objavi na spletni strani
ministrstva, pristojnega za zdravje, in ministrstva, pristojnega za socialno
varstvo.
(5) Predsednik komisije je oseba, ki ima opravljen
strokovni izpit iz upravnega postopka. Predsednik komisije vodi postopek
nadzora, usmerja delo drugih članov ter vodi razgovore z upravičenci,
zaposlenimi in drugimi deležniki pri izvajalcih DO.
7. člen
(evidenca opravljenih nadzorov)
Ministrstvo, pristojno za zdravje, in ministrstvo, pristojno
za socialno varstvo, vsako v skladu s svojimi pristojnostmi, vodita evidenco
opravljenih nadzorov iz drugega odstavka 104. člena zakona, ki vsebuje:
1.     
naziv izvajalca DO, pri katerem je bil opravljen nadzor;
2.     
številko sklepa o začetku nadzora v skladu s 107., 108. in 109. členom
zakona;
3.     
vrsto nadzora;
4.     
navedbo nadzornega organa;
5.     
sestavo komisije;
6.     
poročilo iz četrtega odstavka 2. člena tega pravilnika;
7.     
podane zahteve za izvedbo izrednega strokovnega nadzora s svetovanjem iz
tretjega odstavka 108. člena zakona;
8.     
ugotovitve in morebitne izrečene ukrepe.
PREHODNA IN KONČNA DOLOČBA
8. člen
(izpolnjevanje pogoja delovnih izkušenj)
Ne glede na drugo alinejo drugega odstavka 6. člena tega
pravilnika se šteje, da kandidat za člana komisije do 31. decembra 2028
izpolnjuje pogoj delovnih izkušenj, če ima najmanj pet let delovnih izkušenj na
področju zdravstva ali socialnega varstva.
9. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-41/2022
Ljubljana, dne 4. aprila 2022
EVA 2022-2711-0019
Janez Poklukar
minister
za zdravje
Soglašam!
Janez Cigler Kralj
minister
za delo, družino, socialne zadeve 
in enake možnosti