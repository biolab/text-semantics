I. SPLOŠNE DOLOČBE
1. člen
(1) Ta pravilnik določa merila in
način za kategorizacijo nastanitvenih obratov in marin.
(2) Kategorizacija je razvrščanje
nastanitvenih obratov po vrsti in kakovosti opremljenosti in storitev v
različne kakovostne skupine – kategorije.
(3) Kategorizacija se izvaja v skladu
z merili oziroma standardi opremljenosti in storitev, ki so določeni v Prilogi,
ki je kot priloga sestavni del tega pravilnika.
2. člen
Ta pravilnik se uporablja za nastanitvene
obrate, razvrščene v naslednje skupine:
-      
hoteli, moteli, penzioni in gostišča;
-      
kampi;
-      
apartmaji-počitniška stanovanja in počitniške hiše;
-      
sobe;
-      
kmetije z nastanitvijo;
-      
marine.
3. člen
(1) Nastanitveni obrat, ki se
kategorizira, mora predhodno izpolnjevati vse splošne in posebne pogoje,
predpisane s Pravilnikom o minimalnih tehničnih pogojih in o minimalnem obsegu
storitev za opravljanje gostinske dejavnosti (Uradni list RS, št. 88/00, 114/04
in 52/08).
(2) Nastanitveni obrat, ki se
kategorizira, mora izpolnjevati standarde opremljenosti in storitev, določene v
Prilogi tega pravilnika. Ti standardi so ovrednoteni (točkovani) kot minimalno
skupno zahtevano število točk (seštevek točkovnih vrednosti obveznih in
izbirnih elementov) za posamezno vrsto in kategorijo nastanitvenega obrata.
4. člen
(1) Kategorija nastanitvenih obratov
se označuje z zvezdicami, razen kmetij z nastanitvijo, katerih kategorija se
označuje z jabolki.
(2) Posamezne vrste nastanitvenih
obratov se, upoštevaje dosežene standarde opremljenosti in storitev, označijo:
-      
hotel in kamp z eno, dvema, tremi, štirimi ali petimi zvezdicami;
-      
motel, penzion, gostišče, apartma-počitniško stanovanje, počitniška hiša
in soba z eno, dvema, tremi ali štirimi zvezdicami;
-      
kmetija z nastanitvijo z enim, dvema, tremi ali štirimi jabolki.
(3) Marina mora izpolniti minimalne
tehnične pogoje in nuditi minimalne storitve, ki so predpisani s tem
pravilnikom.
(4) Hotelu, ki presega minimalne
kriterije za kategorijo štirih ali petih zvezdic, se podeli ocena »superior«, če
za to oceno izpolnjuje pogoje iz Priloge tega pravilnika.
5. člen
(1) Nastanitveni obrat mora imeti na
zunanji strani objekta ali v prostoru za sprejemanje gostov na vidnem mestu
tablo z označbo kategorije. Nastanitveni obrat mora biti označen s vrsto in
kategorijo tudi v cenikih in v drugih trženjskih in promocijskih
komunikacijah..
(2) Simboli za označevanje kategorije
in oblika označevalnih tabel za posamezne vrste kategoriziranih nastanitvenih
obratov so grafično enoviti. S sklepom jih določi ministrstvo, pristojno za
gostinstvo.
6. člen
Če je nastanitveni obrat v spomeniško ali
avtorsko zaščitenem objektu, pogojev, ki so predpisani za pridobitev določenega
števila zvezdic oziroma jabolk v okviru kategorije, ni potrebno v celoti
izpolnjevati. Odstopanje se lahko nanaša na:
-      
klimatizacijo,
-      
dvigala,
-      
minimalne površine in višine sob in kopalnic,
-      
kopalno kad v kopalnici in
-      
velikost oken.
II. POSTOPEK KATEGORIZACIJE
7. člen
(1) Kategorijo nastanitvenega obrata
določi gostinec, sobodajalec oziroma kmet, ki izvaja gostinsko dejavnost v
nastanitvenem obratu (v nadaljnjem besedilu: izvajalec dejavnosti) v skladu s
standardi, ki so za posamezno vrsto nastanitvenega obrata oziroma kategorijo
določeni v prilogi tega pravilnika.
(2) Ne glede na določbo prejšnjega odstavka
določi kategorijo nastanitvenega obrata oseba, ki izpolnjuje predpisane pogoje
iz prvega odstavka 9. člena tega pravilnika (v nadaljnjem besedilu:
ocenjevalec) v primerih, ko se ocenjuje:
-      
hotel in kamp s štirimi ali petimi zvezdicami;
-      
hotel s štirimi ali petimi zvezdicami in oceno superior;
-      
motel, penzion in gostišče s štirimi zvezdicami;
-      
apartma – počitniško stanovanje in počitniška hiša s štirimi zvezdicami;
-      
soba s štirimi zvezdicami;
-      
kmetija z nastanitvijo s štirimi jabolki.
8. člen
(1) Postopek kategorizacije v primeru
samoocenitve iz prvega odstavka prejšnjega člena poteka tako, da izvajalec
dejavnosti izpolni evidenčni list in kategorizacijski list za določeno vrsto in
kategorijo nastanitvenega obrata ter izpolni poročilo o samoocenitvi. Postopek
kategorizacija je končan, ko izvajalec dejavnosti podpiše poročilo o
samoocenitvi, v katerem določi kategorijo nastanitvenega obrata, ter pridobi
označevalno tablo.
(2) Postopek kategorizacije v primeru
ocenitve s strani ocenjevalca iz drugega odstavka prejšnjega člena poteka tako,
da izvajalec dejavnosti izpolni evidenčni list, ocenjevalcu pa posreduje
zahtevek za izvedbo ocenitve. Ocenjevalec na temelju opravljenega ogleda
izpolni kategorizacijski list za določeno vrsto in kategorijo nastanitvenega
obrata. Postopek kategorizacije je končan, ko ocenjevalec na osnovi izvedene
ocenitve izdela in podpiše poročilo o ocenitvi, v katerem določi kategorijo
nastanitvenega obrata (rok za izročitev pisnega poročila o ocenjevanju je 15
dni od opravljene ocenitve), ter izvajalec dejavnosti pridobi označevalno
tablo.
(3) Kategorija nastanitvenega obrata,
pri kateri je v skladu z drugim odstavkom 7. člena tega pravilnika obvezna ocena
ocenjevalca, velja pet let.
Kategorizacija nastanitvenega obrata, pri
kateri zadostuje samoocenitev, velja do spremembe kategorije.
(4) Izvajalec dejavnosti mora
izpolnjeni evidenčni list, kategorizacijski list, poročilo o samoocenitvi ter
poročilo o ocenitvi (v primeru ocene s strani ocenjevalca) hraniti v
nastanitvenem obratu, tako da so dostopni inšpekcijskemu organu.
9. člen
(1) Ocenjevalec je fizična oseba, ki
ima najmanj višjo strokovno izobrazbo in vsaj tri leta delovnih izkušenj, povezanih
z nastanitveno gostinsko dejavnostjo, uspešno opravljen preizkus strokovne
usposobljenosti za ocenjevanje nastanitvenih obratov po programu, ki ga določi
ministrstvo, pristojno za gostinstvo in je vpisana v seznam ocenjevalcev, ki ga
vodi to ministrstvo.
(2) Program in preizkus iz prejšnjega
odstavka izvajajo ena ali več strokovnih organizacij (v nadaljnjem besedilu:
izvajalec usposabljanja), ki jih na temelju javnega natečaja izbere
ministrstvo, pristojno za gostinstvo.
(3) Potrdilo o uspešno opravljenem
preizkusu strokovne usposobljenosti iz prvega odstavka tega člena izda
izvajalec usposabljanja, pri katerem je kandidat opravil preizkus. V primeru
sprememb ali dopolnitev tega pravilnika, se mora ocenjevalec udeležiti
dodatnega usposabljanja, ki ga organizira izbrana strokovna organizacija, sicer
se šteje, da ne izpolnjuje več pogojev za ocenjevalca in se ga s sklepom
izbriše s seznama ocenjevalcev iz prvega odstavka tega člena. Zoper ta sklep ni
dovoljena pritožba.
(4) Izvajalec usposabljanja posreduje
seznam kandidatov, ki jim je bilo izdano potrdilo o uspešno opravljenem preizkusu
strokovne usposobljenosti za ocenjevanje nastanitvenih obratov, ministrstvu,
pristojnemu za gostinstvo.
(5) Ministrstvo, pristojno za
gostinstvo, lahko ocenjevalca, za katerega ugotovi, da ne opravlja svojih nalog
v skladu z zakonom in tem pravilnikom, s sklepom izbriše s seznama ocenjevalcev
iz prvega odstavka tega člena. Zoper ta sklep ni dovoljena pritožba.

Priloga:
Kategorizacijski listi za vrste obratov

Pravilnik o kategorizaciji nastanitvenih
obratov (Uradni list RS, št. 62/08)
vsebuje naslednje prehodne in končne določbe:
»III. PREHODNE IN KONČNE DOLOČBE
10. člen
Izvajalci dejavnosti morajo kategorijo
nastanitvenega obrata uskladiti z določbami tega pravilnika do
31. decembra 2009.
11. člen
(1) Ministrstvo, pristojno za
gostinstvo, določi simbole za označevanje kategorije in obliko označevalnih
tabel za posamezne vrste kategoriziranih nastanitvenih obratov iz drugega
odstavka 5. člena tega pravilnika v treh mesecih po uveljavitvi tega
pravilnika.
(2) Ministrstvo, pristojno za
gostinstvo, določi program strokovne usposobljenosti za ocenjevanje
nastanitvenih obratov iz prvega odstavka 9. člena tega pravilnika v treh
mesecih po uveljavitvi tega pravilnika.
12. člen
Z dnem uveljavitve tega pravilnika preneha
veljati Pravilnik o merilih in načinu kategorizacije nastanitvenih obratov in
marin (Uradni list RS, št. 29/97, 51/98, 46/05, 92/06 in 109/07), uporablja pa
se do 31. decembra 2008.
13. člen
Ta pravilnik začne veljati osmi dan po
objavi v Uradnem listu Republike Slovenije, uporablja pa se od 1. 1. 2009
dalje.«.

Pravilnik o spremembi Pravilnika o kategorizaciji
nastanitvenih obratov (Uradni list RS, št. 115/08) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o kategorizaciji
nastanitvenih obratov (Uradni list RS, št. 72/09) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.