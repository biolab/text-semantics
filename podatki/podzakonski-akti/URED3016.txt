I. SPLOŠNE DOLOČBE
1. člen
(namen uredbe)
Ta uredba določa splošne pogoje, postopek
napotitve, višino prejemkov, povračil, pogoje za izredno odsotnost in način
uresničevanja drugih pravic vojakov med služenjem vojaškega roka v Slovenski
vojski na podlagi njihove prostovoljne odločitve (v nadaljnjem besedilu:
prostovoljno služenje vojaškega roka).
2. člen
(pomen izrazov)
V tej uredbi uporabljeni pojmi imajo
naslednji pomen:
-      
kandidat je državljan ali državljanka, ki vloži
vlogo za prostovoljno služenje vojaškega roka v Slovenski vojski,
-      
vojak prostovoljec je oseba med prostovoljnim
služenjem vojaškega roka.
3. člen
(splošni pogoji)
(1) Na prostovoljno služenje vojaškega roka
je v skladu z zakonom lahko napoten kandidat, ki še ni odslužil vojaškega roka,
od dopolnjenega 18. leta starosti do konca koledarskega leta, v katerem dopolni
27 let in če je v skladu s predpisi, ki urejajo ocenjevanje zdravstvene
sposobnosti za vojaško službo, ocenjen kot sposoben ali delno sposoben za
vojaško službo ter zanj ob varnostnem preverjanju skladno s predpisi o obrambi
ni bil ugotovljen varnostni zadržek.
(2) Na prostovoljno služenje ne more biti
napoten kandidat, ki mu je priznana pravica do ugovora vesti vojaški dolžnosti
ali za katerega teče postopek za priznanje te pravice.
(3) Na prostovoljno služenje vojaškega roka
ne more biti napoten kandidat, ki je bil pravnomočno obsojen zaradi kaznivega
dejanja, ki se preganja po uradni dolžnosti ali je bil pravnomočno obsojen na
nepogojno zaporno kazen za kakšno drugo kaznivo dejanje v trajanju več kot tri
mesece. Podatke iz tega odstavka pridobi za kandidate uprava za obrambo
Ministrstva za obrambo (v nadaljnjem besedilu: upravni organ, pristojen za
obrambne zadeve) iz uradnih evidenc.
4. člen
(trajanje prostovoljnega služenja vojaškega
roka)
Prostovoljno služenje vojaškega roka je po
dolžini in vsebini enako predhodnemu temeljnemu vojaško strokovnemu
usposabljanju, ki ga morajo opraviti kandidati za poklicno opravljanje vojaške
službe brez odsluženega vojaškega roka v skladu z zakonom.
II. POSTOPEK NAPOTITVE
5. člen
(letni načrt)
(1) Na podlagi usmeritev ministra za
obrambo Generalštab Slovenske vojske izdela letni načrt sprejema kandidatov na
prostovoljno služenje vojaškega roka (v nadaljnjem besedilu: letni načrt)
najkasneje do 30. oktobra za naslednje leto.
(2) Z letnim načrtom se določi terminski
načrt napotitev, trajanje služenja glede na program usposabljanja, enote in
število kandidatov, ki se jih lahko sprejme na prostovoljno služenje vojaškega
roka ter druge pogoje, ki jih morajo izpolnjevati kandidati.
(3) Generalštab Slovenske vojske posreduje
letni načrt iz prejšnjega odstavka organizacijski enoti Ministrstva za obrambo,
pristojni za vojaške zadeve, ki izdela izvlečke in usmeritve za delo upravnih
organov, pristojnih za obrambne zadeve.
6. člen
(obveščanje državljanov)
(1) Upravni organ, pristojen za obrambne
zadeve, mora seznaniti državljane o možnosti prostovoljnega služenja vojaškega
roka, ob vpisu v vojaško evidenco v skladu z zakonom.
(2) O možnostih prostovoljnega služenja
vojaškega roka Ministrstvo za obrambo obvešča državljane tudi z objavami v
sredstvih javnega obveščanja in na druge primerne načine.
7. člen
(vloga za prostovoljno služenje vojaškega
roka)
(1) Kandidat praviloma vloži vlogo za
prostovoljno služenje vojaškega roka pri upravnem organu, pristojnem za
obrambne zadeve, po kraju njegovega stalnega prebivališča.
(2) Vloga mora vsebovati podatke o imenu in
priimku, enotni matični številki občana, kraju in državi rojstva, naslovu
stalnega in začasnega prebivališča ter šolski izobrazbi in poklicu. V vlogi
kandidat podpiše izjavo, da po ocenitvi sposobnosti za vojaško službo ni prišlo
do spremembe njegovega zdravstvenega stanja, ki bi vplivala na oceno
sposobnosti za vojaško službo, če je bil kandidat že ocenjen kot sposoben ali
delno sposoben za vojaško službo in izjavo o seznanitvi s posledicami v primeru
odpovedi oziroma prenehanjem služenja v skladu s to uredbo. K vlogi mora
kandidat priložiti pisno soglasje za varnostno preverjanje.
(3) V vlogi lahko kandidat izrazi željo o
datumu in kraju napotitve na prostovoljno služenje vojaškega roka.
8. člen
(izpolnjevanje pogojev)
(1) Upravni organ, pristojen za obrambne
zadeve, po prejemu vloge kandidata preveri ali so izpolnjeni pogoji za
prostovoljno služenje vojaškega roka v skladu s to uredbo.
(2) Kandidata, ki nima ocene sposobnosti za
vojaško službo, se v skladu z letnim načrtom praviloma najkasneje 45 dni pred
začetkom prostovoljnega služenja vojaškega roka napoti na zdravniški pregled v
skladu s predpisi o ocenjevanju zdravstvene sposobnosti za vojaško službo.
(3) Šteje se, da kandidat izpolnjuje
zdravstvene pogoje za napotitev na prostovoljno služenje vojaškega roka, če je
bil na naboru oziroma pri pristojni komisiji za ocenjevanje zdravstvene
sposobnosti ocenjen kot sposoben oziroma delno sposoben za vojaško službo.
(4) Oceno sposobnosti za vojaško službo
kandidatu v skladu z zakonom določi pristojna komisija praviloma najkasneje 30
dni pred napotitvijo.
9. člen
(sklenitev pogodbe)
(1) Z izbranimi kandidati Ministrstvo za
obrambo sklene pogodbo o prostovoljnem služenju vojaškega roka praviloma pred
napotitvijo kandidatov na opravljanje zdravniških pregledov v skladu z drugim
odstavkom prejšnjega člena.
(2) V primeru večjega števila kandidatov od
letnega načrta imajo pri sklenitvi pogodb prednost kandidati, ki so ocenjeni
kot sposobni za vojaško službo in izpolnjujejo druge pogoje iz letnega načrta.
(3) Pogodba se sklene v pisni obliki in
mora obsegati podatke o obveznostih pred napotitvijo na prostovoljno služenje
vojaškega roka, o dnevu nastopa in trajanja prostovoljnega služenja vojaškega
roka, višini prejemkov in povračil med prostovoljnim služenjem vojaškega roka,
pravicah in dolžnostih med prostovoljnim služenjem vojaškega roka, času
trajanja pogodbe, razlogih za odpoved pogodbe ter posledicah v primeru odpovedi
pogodbe.
(4) Po podpisu pogodbe se kandidata vpiše v
vojaško evidenco, če v evidenco še ni vpisan in se mu izda vojaška knjižica.
10. člen
(dolžnost kandidata)
Kandidat se je po podpisu pogodbe iz
prejšnjega člena dolžan na podlagi vabila upravnega organa, pristojnega za
obrambne zadeve, odzvati k opravljanju zdravniških pregledov in pozivu na
prostovoljno služenje vojaškega roka.
11. člen
(napotitev)
(1) Upravni organ, pristojen za obrambne
zadeve, napoti kandidata na prostovoljno služenje vojaškega roka v skladu z
zakonom, pri čemer upošteva želje kandidata, če je to mogoče.
(2) Vlogo kandidata, ki ga ni bilo mogoče
napotiti na prostovoljno služenje vojaškega roka v skladu z njegovimi željami,
upravni organ, pristojen za obrambne zadeve, v soglasju s kandidatom upošteva
pri naslednji napotitvi.
(3) O načrtovanih kandidatih za
prostovoljno služenje vojaškega roka se obvesti enoto služenja praviloma 30 dni
pred datumom napotitve.
12. člen
(odlaganje prostovoljnega služenja
vojaškega roka)
Kandidatu se nastop prostovoljnega služenja
vojaškega roka na podlagi prošnje in dokazil odloži do naslednje napotitve:
-      
v primeru bolezni ali poškodbe,
-      
zaradi rojstva otroka,
-      
v primeru smrti v ožji družini, pri čemer se za
ožjo družino štejejo starši, zakonec, otroci, bratje in sestre,
-      
zaradi nujne pomoči družini v primeru naravnih
ali drugih nesreč.
13. člen
(odpoved prostovoljnemu služenju vojaškega
roka)
(1) Kandidat ali vojak prostovoljec se
lahko prostovoljnemu služenju vojaškega roka odpove.
(2) Šteje se, da se je kandidat odpovedal
prostovoljnemu služenju vojaškega roka, če se v skladu z 10. členom te uredbe
na vabilo oziroma poziv upravnega organa, pristojnega za obrambne zadeve, brez
opravičenega razloga ni odzval. Šteje se, da se je vojak prostovoljec odpovedal
prostovoljnemu služenju vojaškega roka, če je samovoljno odsoten s
prostovoljnega služenja vojaškega roka brez opravičenega razloga za več kot 48
ur ali če v primeru zdravstvene nezmožnosti najkasneje v petih dneh od pričetka
odsotnosti ne dostavi enoti, v kateri prostovoljno služi vojaški rok,
ustreznega zdravniškega potrdila.
(3) O odpovedi prostovoljnemu služenju
vojaškega roka iz prvega in prejšnjega odstavka izda upravni organ, pristojen
za obrambne zadeve, ki kandidata vodi v evidenci, ugotovitveno odločbo.
III. PRAVICE IN DOLŽNOSTI VOJAKOV PROSTOVOLJCEV
14. člen
(pravice in dolžnosti)
Pravice in dolžnosti vojakov prostovoljcev
so urejene s pravili službe v Slovenski vojski, če s to uredbo ali drugim
predpisom posamezno vprašanje ni drugače urejeno.
15. člen
(zavarovanja)
Ministrstvo za obrambo za vojake
prostovoljce v času prostovoljnega služenja vojaškega roka zagotavlja
zdravstveno varstvo, pokojninsko in invalidsko zavarovanje za ožji obseg pravic
ter nezgodno zavarovanje v skladu z zakonom.
16. člen
(prekinitev služenja)
(1) Vojaku prostovoljcu se prostovoljno
služenje vojaškega roka prekine, če je ocenjen kot začasno nesposoben za
vojaško službo ter zaradi razlogov iz 33. člena Zakona o vojaški dolžnosti.
(2) O prekinitvi služenja izda upravni
organ, pristojen za obrambne zadeve, odločbo.
(3) Vojaka prostovoljca se na njegovo željo
napoti na doslužitev prostovoljnega služenja vojaškega roka po poteku roka določenega
v odločbi o prekinitvi.
17. člen
(prenehanje služenja)
(1) Prostovoljno služenje vojaškega roka
preneha vojaku prostovoljcu:
-      
če preneha izpolnjevati splošne pogoje iz 3.
člena te uredbe, razen pogoja starosti;
-      
ki se je odpovedal prostovoljnemu služenju
vojaškega roka v skladu s 13. členom te uredbe;
-      
če težje krši vojaško disciplino;
-      
ki med prostovoljnim služenjem vojaškega roka
ne opravi uspešno periodičnih preverjanj in ocenjevanj znanja ter
usposobljenosti v skladu s programom usposabljanja.
(2) Predlog za prenehanje iz tretje in
četrte alinee prejšnjega odstavka poda poveljnik enote, v kateri vojak
prostovoljec prostovoljno služi vojaški rok.
(3) O prenehanju prostovoljnega služenja
vojaškega roka izda upravni organ, pristojen za obrambne zadeve, odločbo.
(4) Vojak prostovoljec iz prve alinee,
razen v primeru, če je ocenjen kot nesposoben za vojaško službo, iz druge in
tretje alinee prvega odstavka tega člena je dolžan povrniti stroške, ki so
nastali v okviru njegove napotitve in med prostovoljnim služenjem vojaškega
roka.
(5) Vojak prostovoljec iz tega člena
praviloma ne more ponovno kandidirati za prostovoljno služenje vojaškega roka.
IV. PREJEMKI IN POVRAČILA
18. člen
(denarni prejemki)
(1) Denarni prejemki vojakov prostovoljcev
so prejemki za izvajanje vojaške službe ter prejemek po prostovoljnem služenju
vojaškega roka.
(2) Višino prejemkov iz prejšnjega odstavka
se določi od osnove, ki jo predstavlja 115 % minimalne
plače v Republiki Sloveniji.
19. člen
(prejemek za izvajanje vojaške službe)
(1) Prejemki za
izvajanje vojaške službe, določeni od osnove iz prejšnjega člena, znašajo: 
-      
ob nastopu služenja 13 odstotkov; 
-      
prvi mesec služenja 18 odstotkov; 
-      
drugi mesec služenja 27 odstotkov; 
-      
tretji in nadaljnji meseci služenja 40
odstotkov.
(2) Znesek iz prve alinee prejšnjega
odstavka se izplača ob nastopu služenja. Zneski iz druge, tretje in četrte
alinee prejšnjega odstavka se izplačajo do 15. v mesecu za pretekli mesec glede
na število dni prostovoljnega služenja vojaškega roka oziroma najkasneje 15 dni
po koncu služenja za mesec, v katerem je vojak prostovoljec zaključil
prostovoljno služenje vojaškega roka.
(3) Dnevni znesek iz prejšnjega odstavka se
izračuna tako, da se prejemek iz druge, tretje ali četrte alinee prvega
odstavka tega člena deli s številom dni v mesecu, v katerem je vojak
prostovoljec opravljal vojaško službo.
(4) V čas prostovoljnega služenja vojaškega
roka iz prejšnjega odstavka tega člena se šteje tudi čas odobrene odsotnosti.
20. člen
(prejemek po koncu prostovoljnega služenja
vojaškega roka)
(1) Vojaku prostovoljcu, ki je uspešno
končal prostovoljno služenje vojaškega roka, pripada dodatni prejemek v višini 90
odstotkov od osnove iz drugega odstavka 18. člena te uredbe.
(2) Znesek iz tega člena se izplača
najkasneje v 15. dneh po koncu prostovoljnega služenja vojaškega roka.
21. člen
(prevozni stroški)
(1) Kandidatom in vojakom prostovoljcem
pripadajo povračila potnih stroškov v skladu s predpisi o povračilih potnih
stroškov v zvezi z izvrševanjem vojaške dolžnosti.
(2) Stroški za prevoz vojaku prostovoljcu,
ki mu je odobren izhod ob koncu tedna ali za praznike, se povrnejo za prevoz z
javnim prevoznim sredstvom, katerega uporaba je najbolj smotrna, od kraja
prostovoljnega služenja vojaškega roka do kraja njegovega stalnega prebivališča
in nazaj.
(3) Povračila potnih stroškov iz tega člena
se povrnejo praviloma ob prvem naslednjem izplačilu prejemkov iz 18. člena te
uredbe.

Uredba o prostovoljnem služenju vojaškega roka
(Uradni list RS, št. 81/03)
vsebuje naslednjo prehodno in končno določbo:
»V. PREHODNA IN KONČNA DOLOČBA
22. člen
Letni načrt iz 5. člena te uredbe se lahko
izdela tudi za leto 2003.
23. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe prostovoljnem
služenju vojaškega roka (Uradni list RS, št. 116/07) vsebuje naslednjo končno določbo:
»KONČNA DOLOČBA
8. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe prostovoljnem
služenju vojaškega roka (Uradni list RS, št. 102/12) vsebuje naslednjo prehodno in
končno določbo:
»PREHODNA IN KONČNA DOLOČBA
7. člen
Kandidati in vojaki prostovoljci, ki so
podpisali pogodbo o prostovoljnem služenju vojaškega roka pred uveljavitvijo te
uredbe, opravijo postopke do napotitve na prostovoljno služenje vojaškega roka
in prostovoljno služenje vojaškega roka po določbah, ki so veljale pred
uveljavitvijo te uredbe.
8. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe prostovoljnem
služenju vojaškega roka (Uradni list RS, št. 6/14) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
Vojaki prostovoljci, ki so ob uveljavitvi
te uredbe na prostovoljnem služenju vojaškega roka, prejmejo prejemke po
določbah, ki so veljale pred uveljavitvijo te uredbe.
4. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe prostovoljnem
služenju vojaškega roka (Uradni list RS, št. 4/17)
vsebuje naslednjo končno določbo:
»KONČNA DOLOČBA
2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe prostovoljnem
služenju vojaškega roka (Uradni list RS, št. 28/18) vsebuje
naslednjo končno določbo:
»KONČNA DOLOČBA
2. člen
Ta uredba začne veljati naslednji dan po
objavi v Uradnem listu Republike Slovenije.«.