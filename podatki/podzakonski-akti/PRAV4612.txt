1. člen
Ta pravilnik
določa način, pogoje, vrste iger, obseg prirejanja,
nadzor ter druga vprašanja v zvezi s prirejanjem iger na srečo preko interneta
oziroma drugih telekomunikacijskih sredstev.
1.a člen
(postopek informiranja in klavzula)
(1) Ta
pravilnik se izda ob upoštevanju postopka informiranja v skladu z Direktivo
(EU) 2015/1535 Evropskega parlamenta in Sveta z dne 9. septembra
2015 o določitvi postopka za zbiranje informacij na področju tehničnih
predpisov in pravil za storitve informacijske družbe (UL L št. 241 z dne 17. 9.
2015, str. 1).
(2) Določbe
tega pravilnika se ne uporabljajo za proizvode, ki se v skladu z nacionalno
zakonodajo, ki zagotavlja enakovredno raven varovanja javnega interesa, kot je
določena v zakonodaji Republike Slovenije, zakonito:
-      
proizvajajo oziroma tržijo v drugih državah članicah Evropske unije in
Turčiji ali
-      
proizvajajo v državah Evropskega združenja za prosto trgovino (EFTA), ki
so hkrati podpisnice Sporazuma o Evropskem gospodarskem prostoru.
(3) Ta pravilnik se izvaja v skladu z
Uredbo (EU) 2019/515 Evropskega parlamenta in Sveta z dne 19. marca 2019 o
vzajemnem priznavanju blaga, ki se zakonito trži v drugi državi članici, in o
razveljavitvi Uredbe (ES) št. 764/2008 (UL L št. 91 z dne 29. 3.
2019, str.1).
2. člen
Posamezni pojmi, uporabljeni v tem
pravilniku, imajo naslednji pomen:
-      
»koncesionar« je gospodarska družba, ki pridobi koncesijo za trajno
prirejanje klasičnih iger na srečo ali koncesijo za prirejanje posebnih iger na
srečo v igralnicah in ki ima v koncesijski pogodbi določeno, da prireja spletno
igro;
-      
»spletna igra« je igra na srečo, ki se deloma ali v celoti prireja na
informacijskem sistemu koncesionarja in se je igralec lahko udeleži preko
interneta oziroma drugih telekomunikacijskih sredstev;
-      
»spletni igralni sistem« je informacijski sistem, na katerem se
prirejajo igre na srečo preko interneta oziroma drugih telekomunikacijskih
sredstev in vključuje strojno in programsko opremo koncesionarja;
-      
»seja« so vsi dogodki od prijave igralca v spletni igralni sistem do
njegove odjave; v eni seji lahko igralec zamenja več spletnih iger;
-      
(črtana);
-      
»igralni račun« je račun denarnih sredstev, ki ga igralec odpre pri
koncesionarju in preko katerega potekajo vplačila v spletno igro, dobitki pri
spletni igri in izplačila iz spletne igre;
-      
»strežnik« je strežnik spletnega igralnega sistema, na katerem se določa
izid spletne igre, beležijo ali hranijo podatki, ki nastajajo z igranjem,
prijave in finančne transakcije igralcev, beležijo ali hranijo podatki o
igralcih in njihovih igralnih računih ali zagotavljajo informacije o spletni
igri;
-      
»finančna transakcija« je vplačilo na igralni račun in izplačilo iz
igralnega računa;
-      
»pregled stranke« je postopek ugotavljanja istovetnosti igralca ter
preverjanje njegove istovetnosti na podlagi verodostojnih, neodvisnih in
objektivnih virov;
-      
»kredit« je število kreditnih točk kot enote za merjenje vplačil v
spletno igro in izplačil iz spletne igre s točno določeno denarno vrednostjo;
-      
»progresiva« je mehanizem, ki izbran odstotek vsakega vplačila v spletno
igro na igralni napravi, povezani v progresivni sistem, doda v progresivni
sklad; ob proženju progresive, se progresivni sklad prenese na igralni račun;
-      
»terminal« je naprava, ki igralcu omogoča dostop do spletne igre
(računalnik, mobilni telefon in podobno).
3. člen
(1) Spletno igro lahko prireja
koncesionar, ki svoj spletni igralni sistem poveže v informacijski sistem
nadzornega organa.
(2) Koncesionar mora nadzornemu organu
zagotoviti bralni dostop do aplikacij, podatkov in sistemskih zabeležk tako, da
vzpostavi združljivost svojega spletnega igralnega sistema z informacijskim
sistemom nadzornega organa.
(3) Združljivost se nanaša na
tehnološke rešitve, ki se navezujejo na vzpostavitev povezave preko javnega
komunikacijskega omrežja, na sistemsko, licenčno in aplikacijsko programsko
opremo, potrebno za izvedbo dostopa, na dostop do aplikacij, podatkov v bazah
sistema in tistih sistemskih zabeležk, ki imajo vsebinski pomen za prirejanje
spletnih iger in nastajajo znotraj aplikacije, na učinkovitost izbire in prenosa
izbranih podatkov ter na zagotavljanje varnosti in zanesljivosti povezave
sistemov.
4. člen
Koncesionar lahko prireja le tisto spletno
igro, ki se določi v koncesijski pogodbi, ki jo skleneta koncesionar in
minister za finance.
5. člen
Koncesionar mora zagotoviti:
-      
prepoznavanje vsebin in informacij na svoji spletni strani,
-      
dokumentirane postopke za zagotavljanje zasebnosti,
-      
dokumentirane postopke za varne finančne transakcije,
-      
varovanje informacij pri vseh elektronskih procesih, povezanih s spletno
igro,
-      
upoštevanje zahtev standarda ISO 27001, ki se nanašajo na varovanje
informacij,
-      
opredeljen postopek za reševanje pritožb,
-      
opredeljen postopek za obvladovanje elektronskih procesov, povezanih s
spletno igro.
6. člen
Koncesionar mora zagotoviti, da sta spletni
igralni sistem in zgradba, v kateri se nahajata strojna in programska oprema
spletnega igralnega sistema, fizično in elektronsko varovana z zanesljivimi
varnostnimi mehanizmi, ki nepooblaščenim osebam preprečujejo dostope in
onemogočajo škodljive vplive iz okolja.
7. člen
(1) Fizično varovanje vključuje varno
konstrukcijo zgradbe ter njeno varovanje s tehničnimi sredstvi in osebami.
(2) Prostor, v katerem se nahaja
strojna oprema, mora biti stalno pod video nadzorom. Koncesionar mora
zagotoviti arhiv video posnetkov vsaj za preteklih 30 dni.
(3) Za vse fizične dostope do
strežnika se vodi evidenca, v katero se morajo zapisati čas in namen dostopa
ter osebni podatki osebe, ki je dostopala do strežnika. Dostop je mogoč le v
navzočnosti pooblaščene osebe koncesionarja.
(4) Koncesionar v internem aktu določi
celoten način varovanja, ki vključuje tudi seznam pooblaščenih oseb in raven
njihovih pooblastil za dostop do strežnika.
8. člen
(1) Programska oprema za spletno igro
in finančne transakcije mora delovati pravilno in varno. Za zagotavljanje varnega
delovanja mora biti spletni igralni sistem dodatno izoliran s požarno pregrado
in opremljen s sistemom za preprečevanje in odkrivanje vdorov tako od zunaj kot
tudi od drugih delov informacijskega sistema koncesionarja.
(2) Komunikacija, ki poteka med
centralnim strežnikom in delovnimi postajami znotraj spletnega igralnega
sistema koncesionarja, mora potekati po šifrirani poti.
9. člen
Koncesionar mora zagotoviti rezervno
električno napajanje in podvojitev celotne podatkovne baze spletnega igralnega
sistema na drugi lokaciji, da prepreči morebitno izgubo podatkov.
10. člen
Spletni igralni sistem mora:
-      
v celoti upoštevati in zagotavljati pravila spletne igre, ki jih je
koncesionar objavil na svoji spletni strani,
-      
zadostiti pogojem varnosti finančnih transakcij, zaupnosti podatkov in
preprečevanja kakršnih koli vplivov na potek spletne igre, ki niso del pravil
igre, ali na finančne transakcije, razen tistih, ki so posledica spletne igre,
-      
omogočati identifikacijo igralcev,
-      
glede na značilnosti spletne igre zagotavljati, da je izid spletne igre
odvisen samo od naključja, in da je delež vračanja vloženega denarja oziroma
skupna vrednost dobitkov statistično znana,
-      
glede na značilnosti spletne igre zagotavljati pričakovani delež
vračanja vloženega denarja oziroma s pravili določeno skupno vrednost dobitkov,
-      
zagotoviti, da je časovni sistem za beleženje časa zapisov sledljivo
sinhroniziran z mednarodnim (UTC) časom.
11. člen
(1) Za preverjanje pravilnosti
delovanja spletnega igralnega sistema za klasične igre na srečo se smiselno
uporabijo zahteve za igralne naprave in postopki ugotavljanja skladnosti iz
pravilnika, ki določa tehnične zahteve za igralne naprave za izvajanje iger na
srečo in postopek ugotavljanja skladnosti, za preverjanje varnosti in
zanesljivosti delovanja tega sistema pa se uporabijo določbe o neodvisni
reviziji informacijskega sistema iz uredbe, ki določa podrobnejše pogoje, ki
jih mora izpolnjevati prireditelj pri trajnem prirejanju klasičnih iger na
srečo.
(2) Za preverjanje pravilnosti,
varnosti in zanesljivosti delovanja spletnega igralnega sistema za posebne igre
na srečo se uporabijo zahteve za igralne naprave in postopki ugotavljanja
skladnosti iz pravilnika, ki določa tehnične zahteve za igralne naprave za
izvajanje iger na srečo in postopek ugotavljanja skladnosti.
12. člen
Spletni igralni sistem mora v zvezi z
igralnim računom zagotavljati:
-      
hranjenje podatkov o finančnih transakcijah,
-      
varen seznam igralnih računov,
-      
zaščito pred nezakonitim dostopom ali brisanjem igralnega računa,
-      
varnostno shranjevanje kopij vseh finančnih transakcij,
-      
hranjenje podatkov o igralnih računih v šifrirani obliki,
-      
omejen dostop do podatkov o igralnih računih le pooblaščenim osebam.
13. člen
Spletni igralni sistem mora najmanj eno
leto za vse spletne igre, ki so bile igrane, shranjevati naslednje podatke:
-      
osebno identifikacijsko številko igralca,
-      
čas začetka in zaključka spletne igre,
-      
znesek na igralnem računu ob začetku spletne igre,
-      
vsako vplačilo v spletno igro, skupaj s časom zapisa,
-      
status spletne igre (v teku, nedokončana, zaključena),
-      
izid spletne igre, skupaj s časom zapisa,
-      
znesek, ki ga je igralec priigral,
-      
znesek na igralnem računu ob zaključku spletne igre.
14. člen
(1) Spletni igralni sistem, ki
simulira igro na igralnih avtomatih, mora v registrih beležiti najmanj
naslednje podatke za spletno igro:
-      
vsa vplačila v spletno igro v kreditih in v denarnem znesku,
-      
vsa izplačila iz spletne igre v kreditih in v denarnem znesku, vključno
z jackpot dobitki na lastni progresivi,
-      
vse dobitke v kreditih in v denarnem znesku na skupni progresivi,
-      
število odigranih spletnih iger,
-      
število igralcev, ki so sodelovali v spletni igri.
(2) Registri morajo biti kumulativni,
neizbrisljivi in najmanj desetmestni.
(3) Hranjenje varnostnih kopij vseh
podatkov mora vključevati tudi hranjenje vrednosti iz vseh predpisanih registrov
najmanj eno leto.
15. člen
Izid spletne igre mora biti neodvisen od terminala,
ki ga uporablja igralec. Na izid spletne igre ne sme vplivati efektivna pasovna
širina, vrsta uporabljene povezave, razmerje bitnih napak ali druge značilnosti
komunikacijskega kanala med spletnim igralnim sistemom in terminalom.
16. člen
Za vsako spletno igro oziroma sejo mora
koncesionar:
-      
zagotoviti, da se igralec prijavi tako, da se na edinstven, varen in
zanesljiv način preveri njegova identiteta,
-      
preprečiti igranje za znesek, ki je večji od zneska na igralnem računu,
-      
za posameznega igralca omogočiti določitev najvišjega zneska posamezne
spletne igre ali seje ali najvišjega zneska v določenem časovnem obdobju.
17. člen
Koncesionar mora zagotoviti tajnost vseh
podatkov o igralcu in njegovem igralnem računu. Podatke sme razkriti samo v
skladu z določbami zakona, ki ureja varstvo osebnih podatkov.
18. člen
Udeležba pri spletnih igrah je dovoljena
samo osebam, starim najmanj 18 let.
19. člen
Igralec se lahko udeleži spletne igre, ko
je registriran pri koncesionarju in ima pri njem odprt igralni račun.
20. člen
(1) Za registracijo posreduje igralec
koncesionarju prijavo z naslednjimi podatki: osebno ime, naslov stalnega ali
začasnega prebivališča in datum rojstva. Igralec odgovarja za verodostojnost
posredovanih podatkov.
(2) Na podlagi prijave koncesionar igralcu
dodeli osebno identifikacijsko številko.
21. člen
Ko koncesionar igralcu dodeli osebno
identifikacijsko številko, je igralec registriran pri koncesionarju in lahko
odpre igralni račun pod pogoji, ki jih za poslovanje z igralnim računom predpiše
koncesionar in objavi na svoji spletni strani.
22. člen
Spletni igralni sistem mora igralcu zagotoviti
najmanj naslednje informacije:
-      
predstavitev gospodarske družbe z navedbo firme, sedeža, ustanoviteljev,
osnovnega kapitala in koncesije,
-      
ime spletne igre,
-      
pravila spletne igre,
-      
nedvoumna, jasna in popolna navodila za igranje, vključno s plačilno tabelo,
-      
omejitve v zvezi z igranjem,
-      
vplačila, izplačila in stanje na igralnem računu za obdobje, ki ni
krajše od 60 dni,
-      
napotke za odgovorno igranje,
-      
opozorilo o tveganjih, ki jih igralec sprejme z udeležbo v spletni igri,
zlasti o možni zasvojenosti.

Pravilnik o prirejanju iger na srečo preko
interneta oziroma drugih telekomunikacijskih sredstev (Uradni list RS, št. 42/08)
vsebuje naslednjo prehodno in končno določbo:
»PREHODNA IN KONČNA DOLOČBA
23. člen
Koncesionar, ki na dan uveljavitve tega
pravilnika, v skladu s koncesijsko pogodbo preko interneta že sprejema vplačila
za udeležbo v igri, to igro prilagodi zahtevam tega pravilnika v roku šestih
mesecev po njegovi uveljavitvi.
24. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o prirejanju
iger na srečo preko interneta oziroma drugih telekomunikacijskih sredstev
(Uradni list RS, št. 103/08) spreminja 23. člen pravilnika
tako, da se glasi:
»23. člen
Koncesionar, ki na dan uveljavitve tega
pravilnika, v skladu s koncesijsko pogodbo preko interneta že sprejema vplačila
za udeležbo v igri, to igro prilagodi zahtevam tega pravilnika v roku enega
leta po njegovi uveljavitvi.«;
ter vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o prirejanju
iger na srečo preko interneta oziroma drugih telekomunikacijskih sredstev
(Uradni list RS, št. 109/12) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik
o spremembi in dopolnitvi Pravilnika o prirejanju iger na srečo preko interneta
oziroma drugih telekomunikacijskih sredstev (Uradni list RS, št. 113/23)
vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.