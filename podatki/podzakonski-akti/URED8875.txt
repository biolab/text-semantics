1. člen
(vsebina)
Ta uredba podrobneje določa način izvajanja finančne podpore
za izvajanje aktivnosti kmetijskih, razvojnih in izobraževalnih organizacij
Slovencev v zamejstvu, vsebino večletnih in letnih programov aktivnosti,
sestavo, način odločanja in način dela komisije, vsebino javnega razpisa,
upravičene aktivnosti, ki se financirajo, merila in točkovnik za ocenjevanje
vlog in pogoje za pridobitev finančne podpore.
2. člen
(način pridobitve sredstev)
(1) Kmetijske, razvojne in izobraževalne organizacije
Slovencev v zamejstvu (v nadaljnjem besedilu: organizacije) se izberejo na
podlagi javnega razpisa za izbor organizacij in pripravo večletnih programov
aktivnosti organizacij, ki vsebuje:
1.     
predmet javnega razpisa;
2.     
obdobje financiranja;
3.     
podrobnejše pogoje za izbiro organizacije in večletnega programa
aktivnosti;
4.     
podrobnejša merila in točkovnik za ocenjevanje vlog;
5.     
višino sredstev;
6.     
podrobnejšo opredelitev obveznosti prejemnika sredstev;
7.     
rok in podrobnejši način vložitve vloge;
8.     
podrobnejši postopek obravnave in odobritve vlog, datum odpiranja vlog
in rok, v katerem bodo potencialni prejemniki obveščeni o izidu javnega
razpisa.
(2) Ministrstvo, pristojno za kmetijstvo (v nadaljnjem
besedilu: ministrstvo), objavi javni razpis v Uradnem listu Republike Slovenije
in na spletnih straneh ministrstva.
3. člen
(upravičene aktivnosti)
Upravičene aktivnosti za finančno podporo organizacijam po
tej uredbi so:
1.     
strokovno svetovanje in usposabljanje na področju kmetijstva;
2.     
medijska oskrba in strokovna literatura na področju kmetijstva;
3.     
izvedba in koordinacija strokovnih posvetov, ekskurzij, čezmejnih
srečanj kmetov;
4.     
izmenjava znanj in medsebojno sodelovanje organizacij;
5.     
priprava letnega programa aktivnosti;
6.     
druge oblike sodelovanja, kot so predstavitve in konference, povezane s
sodelovanjem organizacij z matično državo na področju kmetijstva in razvoja
podeželja.
4. člen
(podrobnejši pogoji za pridobitev finančne podpore)
Finančno podporo lahko prejme organizacija, če izpolnjuje
pogoje iz zakona, ki ureja odnose Republike Slovenije s Slovenci zunaj njenih
meja, in sicer:
-       
si z enkratnim dejanjem ali trajno dejavnostjo prizadeva za dobrobit
pripadnikov slovenskega naroda zunaj Republike Slovenije na področju kmetijstva
oziroma za ohranitev in krepitev njihove slovenske identitete, kar izkazuje s
predložitvijo dosedanjih aktivnosti organizacije;
-       
ima pozitiven odnos do povezovanja z matično domovino Republiko Slovenijo,
kar izkazuje s predložitvijo dosedanjih aktivnosti organizacije, ter
-       
spoštuje postopke in obveznosti v zvezi z rabo proračunskih sredstev
Republike Slovenije, pri čemer poda izjavo ob vložitvi vloge na javni razpis.
5. člen
(podrobnejša merila in točkovnik za ocenjevanje vlog)
Podrobnejša merila in točkovnik za ocenjevanje vlog so
opredeljeni v Prilogi, ki je sestavni del te uredbe.
6. člen
(vložitev vloge na javni razpis)
(1) Vloga na javni razpis mora biti oddana v skladu z
razpisno dokumentacijo javnega razpisa z vsemi prilogami in dokazili te uredbe
in javnega razpisa.
(2) Vloga na javni razpis se vloži na ministrstvo v
elektronski obliki na elektronski naslov gp.mkgp@gov.si ali na natisnjenem in
podpisanem prijavnem obrazcu v zaprti ovojnici na naslov Ministrstvo za
kmetijstvo, gozdarstvo in prehrano, Dunajska cesta 22, 1000 Ljubljana.
7. člen
(obravnava vloge na javnem razpisu)
(1) Vlogo na javni razpis, ki je popolna in izpolnjuje
pogoje, pregleda in oceni komisija iz 8. člena te uredbe na podlagi meril in
točkovnika za ocenjevanje vlog iz Priloge te uredbe.
(2) Med vlogami, ki dosežejo vstopni prag iz Priloge te
uredbe, komisija iz 8. člena te uredbe pripravi predlog izbora tistih
organizacij, ki dosežejo višje število točk, do porabe sredstev.
8. člen
(komisija)
(1) Komisijo za pregled in ocenitev vlog, prejetih na javni
razpis, pregled večletnih programov aktivnosti, pregled letnih programov
aktivnosti in podajo mnenj glede skladnosti z izhodišči ministrstva ter
večletnim programom aktivnosti (v nadaljnjem besedilu: komisija) sestavljata
dva predstavnika ministrstva in en predstavnik Urada Vlade Republike Slovenije
za Slovence v zamejstvu in po svetu.
(2) Predsednika in člane komisije iz prejšnjega odstavka
imenuje in razrešuje minister, pristojen za kmetijstvo.
(3) Komisija preveri popolnost in ustreznost prejetih vlog,
oceni prejete vloge, pripravi zapisnik o pregledu vlog in izidih ocenjevanja
ter pripravi predlog glede izbora organizacij in poda mnenje glede zahtev
javnega razpisa, usklajenosti z izhodišči ministrstva in večletnim programom
aktivnosti (v nadaljnjem besedilu: mnenje).
(4) Komisija dela in odloča na rednih sejah. Pri svojem delu
je samostojna in neodvisna.
(5) Seje sklicuje in vodi predsednik komisije.
(6) Komisija sprejema sklepe z večino glasov vseh članov. Če
komisija ni sklepčna, sejo predsednik komisije prekine oziroma preloži. Član
komisije, ki se ne strinja s sklepom, ki ga je sprejela komisija, lahko svoje
stališče pojasni v ločenem mnenju, ki mora biti obrazloženo. V sklepu se
opozori na ločeno mnenje člana komisije, to pa se priloži k zapisniku seje, na
kateri je bil sprejet sklep, s katerim se član komisije ne strinja.
(7) Komisija o postopku odpiranja vlog sestavi zapisnik, v
katerega vpiše zlasti naslednje podatke:
-       
kraj in čas odpiranja vlog;
-       
imena navzočih članov komisije;
-       
imena vlagateljev in seznam vlog, s katerega je razvidno, ali je vloga
popolna in pravočasna, oziroma navedbo o pomanjkljivostih, če je vloga
nepopolna;
-       
strokovno oceno (število doseženih točk z vsebinsko utemeljitvijo ocene
glede na vsebino javnega razpisa);
-       
navedbo sprejetih sklepov komisije.
(8) Predsednik in člani komisije ne smejo biti s prosilci
interesno povezani v smislu poslovne povezanosti, sorodstvenega razmerja (v
ravni ali stranski vrsti do vštetega četrtega kolena), zakonske zveze ali
svaštva do vštetega drugega kolena, čeprav je zakonska zveza že prenehala, ali
zunajzakonske skupnosti. Drugi elementi interesne povezanosti članov komisij,
ki so javni uslužbenci, se presojajo v skladu s kodeksom, ki ureja ravnanje
javnih uslužbencev.
(9) Podrobnejši način dela komisije se opredeli v poslovniku,
ki ga komisija sprejme na prvi seji.
9. člen
(večletni program aktivnosti)
Organizacije pripravijo večletni program aktivnosti, ki mora
vsebovati:
-       
strategijo razvoja;
-       
dolgoročne cilje organizacije;
-       
navedbo upravičenih aktivnosti iz 3. člena te uredbe;
-       
opredelitev kazalnikov za ugotavljanje uspešnosti izvajanja večletnega
programa,
-       
finančno ovrednotenje upravičenih aktivnosti večletnega programa
aktivnosti.
10. člen
(letni program aktivnosti)
Organizacije pripravijo letni program aktivnosti na podlagi
letnih izhodišč ministrstva, ki mora vsebovati:
-       
natančno vsebino in obseg upravičenih aktivnosti, predvidenih v
večletnem programu aktivnosti;
-       
letne cilje in kazalnike za doseganje letnih ciljev;
-       
finančno ovrednotenje upravičenih aktivnosti letnega programa aktivnosti
iz 3. člena te uredbe.
11. člen
(financiranje letnih programov aktivnosti)
(1) Sredstva za izvajanje letnih programov aktivnosti
organizacij zagotovi ministrstvo v skladu s sprejetim proračunom Republike
Slovenije (v nadaljnjem besedilu: proračun).
(2) Organizacija pripravi letni program aktivnosti na podlagi
letnih finančnih izhodišč ministrstva najpozneje v 45 dneh po prejemu letnih
finančnih izhodišč in ga pošlje v potrditev ministrstvu.
(3) Ministrstvo organizacijam plača opravljeno delo na
podlagi vloženih zahtevkov, ki jih potrdi ministrstvo, ob predhodni potrditvi
poročila o izvedenih aktivnostih iz letnega programa aktivnosti s strani
komisije.
(4) K zahtevku iz prejšnjega odstavka, ki ga organizacija
pošlje na ministrstvo, je treba priložiti poročilo o izvedenih aktivnostih
letnega programa aktivnosti, ki vsebuje najmanj:
-       
kazalnike za dosežene letne cilje aktivnosti;
-       
opis in obseg izvedenih aktivnosti;
-       
finančno poročilo o izvedenih aktivnostih letnega programa aktivnosti.
(5) V primeru spremembe ali rebalansa proračuna oziroma glede
na proračunske možnosti ali ob morebitnih drugih spremembah sredstev na
proračunski postavki se izvajanje pogodbenih obveznosti odloži, dokler za ta
namen niso zagotovljene pravice porabe v posebnem delu proračuna. K pogodbi o
financiranju se sklene aneks.
12. člen
(sklenitev pogodbe)
Ministrstvo sklene z izvajalcem pogodbo, s katero se uredijo
vsa medsebojna razmerja v zvezi s financiranjem predmeta pogodbe in njegovo
izvedbo.
KONČNA DOLOČBA
13. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije, uporabljati pa se začne 1. januarja 2024.
Št. 00704-419/2023
Ljubljana, dne 30. novembra 2023
EVA 2023-2330-0065
Vlada Republike Slovenije
Luka Mesec
podpredsednik
Priloga:
Merila in točkovnik za ocenjevanje vlog