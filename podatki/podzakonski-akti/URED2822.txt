I. SPLOŠNE DOLOČBE
1. člen
(predmet urejanja)
Ta uredba ureja omejitve in dolžnosti javnih uslužbencev, ki
opravljajo javne naloge, glede sprejemanja daril v zvezi z opravljanjem službe,
razpolaganja s temi darili, način vodenja seznama tako prejetih daril in druga
izvedbena vprašanja v zvezi z navedenimi omejitvami in dolžnostmi za organe
državne uprave, pravosodne organe, uprave lokalnih skupnosti in osebe javnega
prava.
2. člen
(pojmi)
Pojmi, uporabljeni v tej uredbi, imajo naslednji pomen: 
1.     
za darilo štejejo stvari, pravice in storitve, ki jih je mogoče finančno
ovrednotiti, 
2.     
protokolarna darila so darila, ki jih izročijo funkcionarji ali javni
uslužbenci drugih držav in mednarodnih organizacij ob obiskih, gostovanjih ali
drugih priložnostih ter druga darila, dana v podobnih okoliščinah, 
3.     
darila manjše vrednosti so darila, katerih vrednost ne presega 62,59
eura, oziroma katerih skupna vrednost v posameznem koledarskem letu ne presega 125,19
eura, če so prejeta od iste osebe, 
4.     
darila zanemarljive vrednosti so darila manjše vrednosti, katerih
vrednost ne presega 20,86 eura, 
5.     
vrednost darila je tržna cena darila oziroma razlika med tržno in
plačano ceno darila, 
6.     
organ je državni organ ali uprava lokalne skupnosti.
II. OMEJITVE SPREJEMANJA DARIL
3. člen
(prepoved sprejemanja daril)
(1) Javni uslužbenec, ki opravlja javne naloge (v nadaljevanju:
javni uslužbenec) ne sme sprejemati daril v zvezi z opravljanjem službe, razen
protokolarnih daril manjše vrednosti in priložnostnih daril manjše vrednosti. 
(2) Javni uslužbenec ne sme sprejeti darila v zvezi z
opravljanjem službe, niti darila zanemarljive vrednosti: 
-       
če bi izročitev oziroma sprejem takšnega darila pomenila kaznivo
dejanje, 
-       
če je to prepovedano v skladu z drugim zakonom ali na njegovi podlagi
izdanimi predpisi ali 
-       
če se kot darilo izroča denar ali vrednostne papirje, darilne bone,
vrednostne bone, darilne žetone in dragocene kovine. 
(3) Določbe prvega in drugega odstavka tega člena veljajo
tudi za zakonca javnega uslužbenca, osebo, s katero živi javni uslužbenec v
zunajzakonski skupnosti, in njihove otroke, starše ter osebe, ki živijo z njimi
v skupnem gospodinjstvu, če gre za darilo v zvezi z opravljanjem službe javnega
uslužbenca. 
(4) Za darilo v zvezi z opravljanjem službe se ne šteje
darilo simbolnega pomena, ki se tradicionalno izroča po določenih dogodkih
(npr. po kulturnih prireditvah).
4. člen
(obveščanje)
Organ ali oseba javnega prava mora na primeren način objaviti
v svojih uradnih prostorih in drugih prostorih, v katerih se posluje s
strankami, katere so omejitve v zvezi s sprejemanjem daril s strani javnih
uslužbencev in kakšen je postopek v primeru njihove izročitve.
III. RAVNANJE V PRIMERU IZROČITVE DARILA
5. člen
(ravnanje javnega uslužbenca v primeru darila)
(1) Če želi darovalec javnemu uslužbencu izročiti darilo v
zvezi z opravljanjem službe, pa ne gre za darilo zanemarljive vrednosti, mora
javni uslužbenec izpolniti poseben obrazec, na katerega se vpišejo: 
-       
ime, priimek in naslov darovalca, 
-       
če se darilo izroča v imenu organa oziroma pravne osebe, navedbo tega
organa oziroma te pravne osebe, 
-       
opis darila, 
-       
ocenjena vrednost darila, 
-       
razlog za izročitev darila oziroma okoliščine, v katerih je darilo dano,
-       
datum izročitve darila, 
-       
podpis javnega uslužbenca. 
(2) V primeru, da javni uslužbenec ugotovi, da ne gre za
darilo manjše vrednosti oziroma v primerih iz drugega odstavka 3. člena te
uredbe, mora o tem in predpisanih posledicah takoj obvestiti darovalca. 
(3) Če v primeru iz prejšnjega odstavka darovalec pri darilu
vztraja oziroma, če se sprejemu darila ni mogoče izogniti, je javni uslužbenec
ali druga oseba iz tretjega odstavka 3. člena te uredbe darilo dolžna izročiti
delodajalcu javnega uslužbenca oziroma organu ali osebi delodajalca, ki je
pooblaščena, da z njim razpolaga ali pa darovalca napotiti neposredno na
predstojnika. 
(4) V skladu z drugim in prejšnjim odstavkom tega člena je
dolžan ravnati javni uslužbenec tudi v primeru, če ugotovi, da je od iste osebe
prejel toliko daril zanemarljive vrednosti, da njihova skupna vrednost v
posameznem koledarskem letu presega 125,19 eura.
(5) V primeru protokolarnih daril se ne uporabljajo določbe
drugega, tretjega in četrtega odstavka tega člena. Če ne gre za protokolarno
darilo manjše vrednosti, mora javni uslužbenec protokolarno darilo izročiti
delodajalcu oziroma organu ali osebi delodajalca, ki je pooblaščena, da z njim
razpolaga.
6. člen
(ravnanje javnega uslužbenca v primerih pomanjkljivih ali
napačnih podatkov o darilu)
(1) Če darovalec javnemu uslužbencu ne poda podatkov iz prve,
druge, četrte in pete alinee prvega odstavka prejšnjega člena oziroma so
podatki očitno neresnični, mora javni uslužbenec zavrniti sprejem takega
darila. 
(2) Če javni uslužbenec dvomi v resničnost podatkov, ki jih
je pridobil od darovalca, mora podatke preveriti, če je to mogoče. Če dvomi v
resničnost navedene vrednosti darila, mora ugotoviti, kakšna je običajna tržna
cena takega darila. 
(3) V primeru, da javni uslužbenec naknadno ugotovi, da so
podatki iz prvega odstavka tega člena neresnični, pa ne gre za darilo manjše
vrednosti, mora ravnati v skladu s tretjim odstavkom prejšnjega člena.
7. člen
(ravnanje v primeru prejema darila po pošti ali na drug
posreden način)
(1) Če je javni uslužbenec darilo prejel po pošti ali na drug
posreden način, mora izpolniti obrazec iz prvega odstavka 5. člena te uredbe na
podlagi podatkov, ki jih lahko ugotovi na podlagi samega darila ali iz drugih
okoliščin. 
(2) Če ni mogoče ugotoviti podatkov iz prve, druge, četrte
ali pete alinee prvega odstavka 5. člena te uredbe, je javni uslužbenec dolžan
ravnati v skladu s tretjim odstavkom 5. člena te uredbe.
8. člen
(darilo v obliki storitve)
V primeru, da je javnemu uslužbencu ponujeno darilo v zvezi z
opravljanjem službe v obliki storitve, pa ne gre za darilo manjše vrednosti,
javni uslužbenec tovrstne storitve ne sme sprejeti.
IV. VODENJE SEZNAMA DARIL
9. člen
(seznam daril)
(1) V seznam daril v zvezi z opravljanem dela, izročenih
javnim uslužbencem (v nadaljevanju: seznam daril) se vpisujejo naslednji
podatki: 
-       
ime, priimek in naslov darovalca, 
-       
če je bilo darilo izročeno v imenu organa oziroma pravne osebe, navedbo
tega organa oziroma te pravne osebe, 
-       
darilo, 
-       
ocenjena vrednost darila, 
-       
razlog za izročitev darila in okoliščine, v katerih je bilo darilo dano,
-       
datum izročitve darila, 
-       
ime javnega uslužbenca, kateremu je bilo darilo izročeno, 
-       
ali je darilo postalo last javnega uslužbenca ali delodajalca, 
-       
skupna vrednost daril, prejetih s strani javnega uslužbenca od iste
osebe v posameznem koledarskem letu. 
(2) Podatki iz prejšnjega odstavka se v seznam daril
vpisujejo tudi na podlagi obrazca, ki ga ob vpisu predloži javni uslužbenec, ob
upoštevanju morebitnih sprememb in dopolnitev takih podatkov v skladu s 6. členom
te uredbe. 
(3) Javni uslužbenec je dolžan predložiti obrazec za vpis v
seznam daril najkasneje v petih dneh od prejema darila. 
(4) Vsak javni uslužbenec ima pravico do vpogleda v seznam
daril glede podatkov, ki se nanašajo nanj. 
(5) O predložitvi obrazca v skladu s tretjim odstavkom se
javnemu uslužbencu na njegovo zahtevo izroči tudi pisno potrdilo.
10. člen
(vodenje seznama daril)
(1) V vsakem organu ali osebi javnega prava se določi eno ali
več oseb, ki so odgovorne za pravilno vodenje seznama daril. 
(2) Osebo iz prejšnjega odstavka določi predstojnik organa
oziroma poslovodni organ osebe javnega prava izmed javnih uslužbencev. 
(3) Če oseba iz prvega odstavka tega člena dvomi v resničnost
podatkov, ki se vpisujejo v seznam daril, je dolžna v okviru možnosti
ugotoviti, ali so navedeni podatki resnični. Če ugotovi, da so podatki iz
obrazca neresnični oziroma da ne gre za darilo manjše vrednosti mora o tem
obvestiti javnega uslužbenca in predstojnika organa oziroma poslovodni organ
osebe javnega prava. 
(4) Če oseba iz prvega odstavka tega člena ugotovi, da je
prišlo do kršitve pri posredovanju podatkov v seznam daril oziroma drugih
določb te uredbe v zvezi z ravnanjem s prejetimi darili, je o tem dolžna
obvestiti pristojno osebo organa ali osebe javnega prava.
11. člen
(izjeme od vpisovanja daril v seznam)
V seznam daril se ne vpisujejo darila zanemarljive vrednosti.
12. člen
(razpolaganje z darili, ki postanejo last delodajalca)
(1) V primeru, da je darilo v zvezi z opravljanjem službe
postalo last delodajalca, mora delodajalec tako darilo uporabiti v skladu z
namenom svoje ustanovitve oziroma za opravljanje dejavnosti, za katero je bil
ustanovljen. 
(2) Če uporaba darila v skladu s prejšnjim odstavkom ni
mogoča, je treba darilo prodati v skladu s predpisi, ki urejajo stvarno
premoženje države in samoupravnih lokalnih skupnosti. 
(3) Protokolarna darila lahko ostanejo v lasti organa ne
glede na prvi in drugi odstavek tega člena.
13. člen
(nadzor)
(1) Predstojnik je dolžan zagotoviti nadzor nad izvrševanjem
te uredbe v organu, ki ga vodi. 
(2) Nadzor nad izvrševanjem te uredbe opravlja inšpekcija za
sistem javnih uslužbencev, poleg tega pa tudi drugi inšpekcijski in upravni
organi, ki nadzorujejo delovanje javnih uslužbencev v upravnih organih in
drugih osebah javnega prava.

Uredba o omejitvah in dolžnostih javnih
uslužbencev v zvezi s sprejemanjem daril (Uradni list RS, št. 58/03) vsebuje naslednjo končno določbo:
»V. KONČNA DOLOČBA
14. člen
Ta uredba začne veljati naslednji dan po objavi v Uradnem
listu Republike Slovenije, uporabljati pa se začne z dnem začetka uporabe
zakona o javnih uslužbencih.«.

Uredba o spremembah in dopolnitvah Uredbe o
omejitvah in dolžnostih javnih uslužbencev v zvezi s sprejemanjem daril (Uradni
list RS, št. 56/15) vsebuje naslednjo končno določbo:
»KONČNA DOLOČBA
6. člen
Ta uredba začne veljati naslednji dan po objavi v Uradnem listu
Republike Slovenije.«.