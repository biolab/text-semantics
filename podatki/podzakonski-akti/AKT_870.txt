1. člen
(vsebina akta)
Ta splošni akt podrobneje določa elemente,
ki jih mora vsebovati vzorčna ponudba za dostop do fizične omrežne
infrastrukture vključno s sodostopom ali razvezanim dostopom na fiksni lokaciji
(v nadaljevanju: vzorčna ponudba), ki jo morajo v skladu s 102. členom Zakona o
elektronskih komunikacijah (Uradni list RS, št. 109/12) objaviti operaterji s
pomembno tržno močjo na tem upoštevnem trgu.
2. člen
(pomen izrazov)
Pojmi uporabljeni v tem splošnem aktu imajo
naslednji pomen:
1.     
Agencija je neodvisen regulativni organ, katere pristojnosti,
organizacijo in delovanje določa Zakon o elektronskih komunikacijah (Uradni
list RS, št. 109/12; v nadaljnjem besedilu: zakon).
2.     
Krajevna podzanka pomeni delno krajevno zanko, ki povezuje omrežno priključno
točko v prostorih naročnika s koncentracijsko točko ali določeno vmesno
dostopovno točko v javnem elektronskem komunikacijskem omrežju.
3.     
Razvezan dostop do krajevne zanke pomeni povsem razvezan dostop do
krajevne zanke in sodostop do krajevne zanke, pri čemer ni potrebna sprememba
lastništva krajevne zanke.
4.     
Povsem razvezan dostop do krajevne zanke pomeni zagotovitev dostopa
upravičencu do krajevne zanke ali krajevne podzanke zavezanca, z odobritvijo
uporabe celotne zmogljivosti omrežne infrastrukture.
5.     
Sodostop do krajevne zanke pomeni zagotovitev dostopa upravičencu do
krajevne zanke ali krajevne podzanke zavezanca, ki omogoča uporabo določenega
dela zmogljivosti omrežne infrastrukture, kot je na primer del frekvence ali
ekvivalenta.
6.     
Skupna lokacija je skupna uporaba objektov oziroma zagotavljanje
fizičnega prostora in tehničnih zmogljivosti potrebnih za primerno namestitev
in povezavo ustrezne opreme upravičenca.
7.     
Upravičenec je pravna ali fizična oseba, ki izvaja elektronske
komunikacijske storitve v skladu z zakonom in želi razvezan dostop do krajevne
zanke oziroma skupno lokacijo.
8.     
Vzorčna ponudba predstavlja na transparenten način objavljene splošne
pogoje za dostop do omrežja operaterja s pomembno tržno močjo, ki morajo biti
za vse operaterje enaki in nediskriminatorni.
9.     
Zavezanec je operater s pomembno tržno močjo, ki mu je v skladu s 105.
členom zakona naložena obveznost dopustitve operaterskega dostopa do krajevne
zanke ter obveznost zagotavljanja preglednosti v skladu s 102. členom zakona.
Ostali pojmi uporabljeni v tem splošnem
aktu imajo enak pomen, kot je določen v zakonu.
3. člen
(elementi vzorčne ponudbe)
Vzorčna ponudba, ki jo sestavi zavezanec,
mora vsebovati najmanj:
1.     
pogoje in informacije za razvezan dostop do krajevne zanke in podzanke,
2.     
pogoje in informacije za skupno lokacijo,
3.     
pogoje za dostop do informacij v zvezi z razvezanim dostopom do krajevne
zanke in podzanke oziroma skupno lokacijo,
4.     
splošne pogoje v zvezi z razvezanim dostopom do krajevne zanke in
podzanke oziroma skupno lokacijo,
5.     
pogoje, razčlenjene v skladu z odločbo o določitvi operaterja s pomembno
tržno močjo na določenem upoštevnem trgu.
4. člen
(pogoji za razvezan dostop do krajevne
zanke in podzanke)
Pogoji in informacije za razvezan dostop do
krajevne zanke in podzanke so najmanj:
1.     
pogoji za razvezan dostop do krajevne zanke in podzanke (povsem razvezan
dostop ali sodostop),
2.     
kjer je primerno, pogoji za dostop do jaškov, kanalizacije ter
neosvetljenih optičnih vlaken (dark fibre) za potrebe upravičencev za gradnjo
njihovega lastnega omrežja in dostopa do podzanke,
3.     
kjer je primerno, informacije v zvezi z lokacijo jaškov, kanalizacije in
neosvetljenih optičnih vlaken in razpoložljivo kapaciteto v jaških in
kanalizaciji,
4.     
kjer je primerno, informacije v zvezi z lokacijami fizičnega dostopa,
vključno s priključnimi omaricami in delilniki, razpoložljivostjo krajevnih
zank, podzank in agregacijskega dela omrežja v določenih delih dostopovnega
omrežja,
5.     
tehnični pogoji v zvezi z dostopom in uporabo krajevnih zank in podzank,
vključno s tehničnimi značilnostmi bakrenega posukanega para in/ali optike
in/ali enakovredne infrastrukture, delilnikov in pripadajočih zmogljivosti in,
kjer je ustrezno, tehnične pogoje v zvezi z dostopom do jaškov in kanalizacije,
6.     
postopki za naročilo in zagotavljanje razvezanega dostopa do krajevne
zanke in podzanke ter omejitve uporabe,
7.     
pogoji, ki so opredeljeni z vsakokratno odločbo o določitvi operaterja s
pomembno tržno močjo na določenem upoštevnem trgu.
5. člen
(pogoji za skupno lokacijo)
Pogoji in informacije za skupno lokacijo
so:
1.     
Informacije o obstoječih prostorih, v katerih zavezanec zagotavlja
skupno lokacijo ter o načrtovanih posodobitvah teh prostorov,
2.     
oblike skupne lokacije (na primer: fizična skupna lokacija ali oddaljena
skupna lokacija ali virtualna skupna lokacija),
3.     
značilnosti opreme ter možne omejitve za opremo, ki je lahko na skupni
lokaciji,
4.     
ukrepi, ki jih zahteva zavezanec za zagotovitev varnosti na svoji
lokaciji,
5.     
pogoji za dostopanje uslužbencev upravičenca,
6.     
varnostni standardi,
7.     
pravila za razdelitev prostora, če je prostor za skupno lokacijo omejen,
8.     
pogoji za ogled lokacij s strani upravičenca, kjer je možna fizična
skupna lokacija ali kjer je skupna lokacija zavrnjena zaradi pomanjkanja
zmogljivosti,
9.     
pogoji, ki so opredeljeni z vsakokratno odločbo o določitvi operaterja s
pomembno tržno močjo na določenem upoštevnem trgu.
6. člen
(dostop do informacij)
V vzorčni ponudbi morajo biti navedeni
pogoji za dostop do informacij zavezanca, njegovega informacijskega sistema ali
podatkovnih baz za rezervacijo, zagotavljanje, naročanje, vzdrževanje in
servisiranje ter zaračunavanje elementov iz tretjega člena tega splošnega akta.
7. člen
(splošni pogoji za razvezan dostop do
krajevne zanke in podzanke oziroma skupno lokacijo)
Splošni pogoji za razvezan dostop do
krajevne zanke in podzanke oziroma skupno lokacijo morajo vsebovati najmanj:
1.     
Rok za odgovor upravičencu na zahtevo elementov iz tretjega člena tega
splošnega akta,
2.     
pogoje za zavrnitev ali prekinitev elementov iz tretjega člena tega
splošnega akta v primeru, če je ogrožena varnost obratovanja ali celovitost
zavezančevega omrežja,
3.     
določbe o nivoju zagotavljanja storitev, odpravljanju napak in
vzpostavljanju normalnega nivoja storitev ter parametrih kakovosti storitev,
4.     
standardne pogoje za sklenitev pogodbe, vključno z morebitnimi
odškodninami oziroma pogodbenimi kaznimi za kršitve dogovorjenih rokov,
5.     
cene ali metode za izračun cen za vsako lastnost, funkcijo in
zmogljivost, po posameznih elementih storitve.
8. člen
(razčlenjenost vzorčne ponudbe)
Vzorčna ponudba se šteje za dovolj
razčlenjeno takrat, ko upravičencem ni potrebno plačati za elemente omrežja ali
zmogljivosti, ki niso nujno potrebne za zagotavljanje njihovih storitev in mora
vsebovati elemente ponudbe, z njimi povezane pogoje in cene.
9. člen
(enako obravnavanje)
Zavezanec mora upravičencem, ki zahtevajo
dostop do elementov iz tretjega člena tega splošnega akta, ponuditi enake
zmogljivosti, kot jih ima za zagotavljanje svojih storitev ali storitev svojih
hčerinskih ali partnerskih podjetij in to pod enakimi pogoji in v enakem času.
10. člen
(objava vzorčne ponudbe in dostavljanje
podatkov)
Zavezanec je dolžan vzorčno ponudbo na
primernem mestu objaviti na svojih spletnih straneh.
O objavi vzorčne ponudbe ter o vseh njenih
spremembah in dopolnitvah mora zavezanec obvestiti agencijo in vse operaterje,
s katerimi ima sklenjene pogodbe na podlagi vzorčne ponudbe iz 3. člena tega
splošnega akta, najmanj 30 dni pred uveljavitvijo sprememb.
Agencija lahko zahteva od zavezanca, da ji
dostavi vse podatke potrebne za izvajanje tega splošnega akta.
11. člen
(prenehanje veljavnosti)
Z dnem uveljavitve tega splošnega akta se
preneha uporabljati Splošni akt o elementih vzorčne ponudbe za razvezan dostop
do krajevne zanke (Uradni list RS, št. 96/04).
12. člen
(začetek veljavnosti)
Ta splošni akt začne veljati naslednji dan
po objavi v Uradnem listu Republike Slovenije.
Št. 0073-7/2013/11
Ljubljana, dne 18. julija 2013
EVA 2013-3330-0129
po pooblastilu št. 0202-1/2013-11
z dne 20. 6. 2013
Mark Pohar l.r.
Namestnik direktorja