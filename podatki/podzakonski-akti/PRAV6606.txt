1. člen
(1) Ta pravilnik določa organizacijske, kadrovske, materialne
in druge pogoje, ki jih morajo izpolnjevati zdravstveni zavodi in zasebni
zdravstveni delavci, da lahko izvajajo posamezni program specializacije.
(2) Ta pravilnik se ne uporablja za izvajanje programov specializacij
zdravnikov in doktorjev dentalne medicine.
2. člen
Zdravstveni zavodi oziroma zasebni zdravstveni delavci morajo
za izvajanje posameznih programov specializacij izpolnjevati naslednje pogoje:
1.     
V okviru svoje dejavnosti morajo imeti organizirano strokovno enoto v
skladu z zahtevami programov specializacije.
2.     
Strokovne enote iz prejšnje točke morajo imeti vsaj toliko strokovnih
primerov, kot jih zahteva program specializacije s področja strokovne dejavnosti,
ki jo izvajajo v skladu z zahtevami programov specializacije.
3.     
V svojih strokovnih enotah morajo imeti opremo ter pripomočke za
poglobljeno delo po sodobnih načelih in metodah na področju posamezne strokovne
dejavnosti.
4.     
V okviru svoje strokovne dejavnosti morajo imeti sodobno opremljene
oddelke, seminarske prostore, garderobe in delovno zaščitna sredstva tam, kjer
je to potrebno.
5.     
Imeti morajo zaposlene strokovno usposobljene mentorje v skladu z
zahtevami iz 14. člena Pravilnika o specializacijah zdravstvenih delavcev in
zdravstvenih sodelavcev (Uradni list RS, št. 37/04 in 25/06).
3. člen
(1) Izpolnjevanje pogojev za izvajanje posameznega programa
specializacija se ugotavlja na podlagi predloga zdravstvenega zavoda oziroma
zasebnega zdravstvenega delavca, ki se vloži pri Ministrstvu za zdravje (v
nadaljnjem besedilu: ministrstvo).
(2) Predlog iz prejšnjega odstavka mora vsebovati vlogo, v
kateri zdravstveni zavod oziroma zasebni zdravstveni delavec izjavi, da
izpolnjuje pogoje, določene s tem pravilnikom in opredeli program
specializacije, ki bi ga želel izvajati, število strokovnih primerov iz 2.
točke prejšnjega člena in navede poimenski seznam ter izobrazbo zaposlenih
strokovno usposobljenih mentorjev iz 5. točke prejšnjega člena. Obrazec vloge
je v prilogi tega pravilnika.
4. člen
(1) Na podlagi vloge iz prejšnjega člena ministrstvo v upravnem
postopku za dobo petih let izda odločbo za izvajanje posameznega programa
specializacije.
(2) V 30 dneh pred pretekom dobe iz prejšnjega odstavka mora
zdravstveni zavod ali zasebni zdravstveni delavec ponovno vložiti predlog za
izvajanje posameznega programa specializacije.
5. člen
Ministrstvo lahko pri zdravstvenemu zavodu ali zasebnemu zdravstvenemu
delavcu, ki mu je bila izdana odločba iz prvega odstavka prejšnjega člena, po
uradni dolžnosti ponovno preveri in oceni izpolnjevanje pogojev za izvajanje posameznega
programa specializacije. V ta namen minister, pristojen za zdravje imenuje
tričlansko komisijo, ki v zdravstvenemu zavodu ali pri zasebnemu zdravstvenemu delavcu
preveri izpolnjevanje pogojev iz 2. člena tega pravilnika. V primeru ugotovitve
neizpolnjevanja pogojev oziroma bistveno spremenjenih okoliščin se
zdravstvenemu zavodu ali zasebnemu zdravstvenemu delavcu določi rok, v katerem morajo
biti ugotovljene pomanjkljivosti odpravljene. Če zdravstveni zavod ali zasebni
zdravstveni delavec v tem roku pomanjkljivosti ne odpravi, se mu izda odločba,
s katero se ugotovi, da ne izpolnjuje pogojev iz 2. člena tega pravilnika oziroma
da ne izpolnjuje pogojev za izvajanje posameznega programa specializacije.
6. člen
Zdravstveni zavodi in zasebni zdravstveni delavci, ki jim je
bila izdana odločba iz prvega odstavka 4. člena tega pravilnika, so:
-       
v okviru svoje dejavnosti dolžni zagotoviti specializantom usposabljanje
v skladu z njihovimi programi,
-       
dolžni do konca oktobra tekočega leta ministrstvu oziroma pooblaščeni
zbornici ali strokovnemu združenju posredovati seznam prostih in zasedenih
specializantskih delovnih mest posameznega programa specializacije in seznam
zaposlenih specializantov s predvidenim datumom zaključka njihove
specializacije.
7. člen
Zdravstveni zavod oziroma zasebni zdravstveni delavec je
dolžan vlogo iz 3. člena tega pravilnika vložiti najpozneje v treh mesecih po
uveljavitvi tega pravilnika.
8. člen
Z dnem uveljavitve tega pravilnika preneha veljati Pravilnik o
pogojih, ki jih morajo izpolnjevati zdravstveni zavodi ali zasebni zdravstveni
delavci za izvajanje programov pripravništva, sekundariata in specializacije
(Uradni list RS, št. 25/93 in 1/99).
9. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 0220-12/2006
Ljubljana, dne 1. decembra 2006
EVA 2005-2711-0055
Andrej Bručan l.r.
Minister
za zdravje

Priloga
1: Vloga