1. člen
(vsebina uredbe)
Ta uredba ureja uveljavljanje davčnih
olajšav za raziskave in razvoj v skladu z drugim stavkom drugega odstavka 49.
člena Zakona o davku od dohodkov pravnih oseb (Uradni list RS, št. 33/06 –
uradno prečiščeno besedilo) (v nadaljnjem besedilu: davčna regijska olajšava)
postopek in območja v Republiki Sloveniji z davčnimi regijskimi olajšavami za
vlaganja v raziskave in razvoj, vrste vlaganj, ki štejejo za vlaganja v
raziskave in razvoj, obrazec za uveljavljanje davčnih regijskih olajšav,
metodologijo za izpolnjevanje obrazca, način predložitve obrazca davčnemu
organu in obliko raziskovalno-razvojnega projekta oziroma programa, podrobnejše
predpise o izvajanju davčnega nadzora nad izvajanjem dejavnosti oziroma poslov,
ki so povezane z dodelitvijo davčnih ugodnosti kot državne pomoči, ter način in
postopek v primeru vrnitve preveč pridobljene državne pomoči.
2. člen
(regije, v katerih se lahko uveljavlja
davčna regijska olajšava)
(1) Regije, v katerih se lahko uveljavlja
davčna regijska olajšava, so: 
-       
statistične regije, ki imajo bruto domači proizvod na prebivalca nižji
od povprečja države do 15 odstotkov: Savinjska, Jugovzhodna Slovenija,
Gorenjska in Goriška. V njih velja davčna regijska olajšava v višini 10
odstotkov vlaganj v raziskave in razvoj. 
-       
statistične regije, ki imajo bruto domači proizvod na prebivalca nižji
od povprečja države za več kot 15 odstotkov: Pomurska, Podravska, Koroška,
Zasavska, Spodnje Posavska in Notranjsko-kraška. V njih velja davčna regijska
olajšava v višini 20 odstotkov vlaganj v raziskave in razvoj. 
(2) Ta uredba se ne uporablja za pomoč
dejavnostim v zvezi z izvozom, to je pomoč, ki je neposredno povezana z
izvoženimi količinami, z vzpostavitvijo ali delovanjem prodajne mreže in s
tekočimi izdatki v zvezi z izvoznimi dejavnostmi ter v premogovništvu.
3. člen
(davčna regijska olajšava)
Davčna regijska olajšava je dodatna davčna
olajšava v višini 10 odstotkov oziroma 20 odstotkov vlaganj v
raziskovalno-razvojne projekte, ki presega splošno olajšavo za vlaganja v
raziskovalno-razvojne projekte v višini 20 odstotkov, ki jo v skladu s prvim
stavkom drugega odstavka 49. člena Zakona o davku od dohodkov pravnih oseb
(Uradni list RS, št. 33/06 – uradno prečiščeno besedilo, v nadaljnjem besedilu:
zakon) lahko uveljavljajo vsi zavezanci po zakonu.
4. člen
(davčni nadzor)
(1) Davčni organi izvajajo davčni nadzor
nad izvajanjem raziskovalno-razvojne dejavnosti oziroma poslov, ki so povezani
z uveljavljanjem davčne olajšave za raziskave in razvoj (v nadaljnjem besedilu:
davčni nadzor), v skladu z zakonom, ki ureja davčni postopek, zakonom, ki ureja
davčno službo, in to uredbo. 
(2) Za izvajanje davčnega nadzora je
pristojen davčni organ, pri katerem zavezanec, ki uveljavlja davčno olajšavo za
raziskave in razvoj, vlaga obračun davka od dohodkov pravnih oseb.
5. člen
(poročanje davčnemu organu)
(1) Davčni zavezanec, ki uveljavlja davčno
regijsko olajšavo, hkrati s predložitvijo davčnega obračuna predloži kot
prilogo k davčnemu obračunu davka od dohodkov pravnih oseb tudi obrazec za
uveljavljanje davčnih regijskih olajšav, ki je kot Priloga 1 sestavni del te
uredbe, izpolnjen na način, kot je določen v metodologiji, ki je kot Priloga 2
sestavni del te uredbe, ter obrazec s podatki o raziskovalno-razvojnem
projektu, ki je kot Priloga 3 sestavni del te uredbe, izpolnjen na način, kot
je določen v metodologiji, ki je kot Priloga 4 sestavni del te uredbe.
Zavezanec izpolni navedene obrazce posebej za vsak posamezni projekt ali
program, ki predstavlja zaključeno celoto raziskovalno-razvojne dejavnosti. 
(2) Za uveljavitev davčne ugodnosti mora
biti prisoten spodbujevalni učinek te ugodnosti na podjetje. 
(3) Davčni zavezanec poroča tudi o dejstvih
oziroma okoliščinah zaradi katerih ne bi bil upravičen do uveljavljanja davčne
regijske olajšave, primeroma o kombinaciji državnih pomoči v skladu z 10.
členom te uredbe, v 30 dneh po nastopu takšnega dejstva oziroma okoliščine.
6. člen
(ločeno prikazovanje podatkov)
(1) V obrazcu, ki je Priloga 1 te uredbe,
morajo biti prikazani posebej podatki o stroških vlaganj v notranje
raziskovalne dejavnosti zavezanca, stroških vlaganj v notranje razvojne
dejavnosti zavezanca, zneskih vlaganj v opremo, ki jo uporablja zavezanec pri
notranji raziskovalni in razvojni dejavnosti, ter stroških za nakup
raziskovalno-razvojnih storitev. 
(2) Podatki iz prvega odstavka tega člena
morajo biti prikazani ločeno po posameznih projektih ali programih.
7. člen
(opredelitev notranjih in zunanjih
dejavnosti)
(1) Zavezanec lahko uveljavlja davčno
olajšavo za vlaganja v notranjo in zunanjo raziskovalno-razvojno dejavnost: 
a)     Stroški za notranjo raziskovalno-razvojno dejavnost so vsi stroški,
ki so namenjeni za projekte raziskav in razvoja, ki se izvajajo znotraj
podjetja. 
b)     Vlaganja v zunanjo raziskovalno-razvojno dejavnost predstavljajo
nakup raziskovalno-razvojnih storitev, ki jih za zavezanca izvajajo druge
osebe, vključno s povezanimi osebami, oziroma druge javne ali zasebne
raziskovalne organizacije. Stroški za zunanjo raziskovalno-razvojno dejavnost
lahko predstavljajo največ 70 odstotkov vseh vlaganj v raziskovalno-razvojno
dejavnost. Vlaganja v zunanjo raziskovalno-razvojno dejavnost vključujejo: 
- 
stroške pogodb z zunanjimi strokovnjaki in raziskovalci, ki delajo na
raziskovalno-razvojnem projektu ali programu; 
- 
stroške pogodb za izvajanje raziskovalno-razvojnih aktivnosti,
sklenjenih z raziskovalno-razvojnimi organizacijami in drugimi osebami, ki so
registrirane za opravljanje raziskovalno-razvojnih dejavnosti. 
(2) Upravičeni so stroški po tržnih cenah,
kadar se posel opravi prostovoljno in brez vsakega elementa tajnega dogovora. 
(3) Med vlaganja v nakup
raziskovalno-razvojnih storitev ne štejejo stroški, povezani z nakupom licenc.
8. člen
(dejavnost raziskav in razvoja)
(1) Dejavnosti raziskav in razvoja po tej
uredbi sestavljajo osnovne raziskave, industrijske raziskave in predkonkurenčna
razvojna dejavnost. 
(2) Pod izrazom osnovne raziskave je
mišljena dejavnost, namenjena širjenju znanstvenega in tehničnega znanja, ki ni
povezana z industrijskimi ali komercialnimi cilji. 
(3) Pod izrazom industrijska raziskava, je
mišljena načrtovana raziskava ali kritična preiskava, katere namen je
pridobivanje novega znanja, in cilj katere je, da je to znanje uporabno pri
razvijanju novih izdelkov, procesov ali storitev ali pri zagotavljanju
pomembnih izboljšav obstoječih proizvodov, procesov ali storitev. 
(4) Pod izrazom predkonkurenčna razvojna
dejavnost je mišljeno oblikovanje rezultatov industrijskih raziskav v načrt,
ureditev ali zasnovo za nove, spremenjene ali izboljšane izdelke, procese ali
storitve, če so ti namenjeni za prodajo ali uporabo, vključno z ustvarjanjem
začetnega prototipa, ki ga ni mogoče uporabiti v komercialne namene. To lahko
vključuje tudi konceptualno oblikovanje in zasnovo drugih izdelkov, procesov
ali storitev ter začetne predstavitvene projekte ali pilotne projekte, če teh
projektov ni mogoče spremeniti ali uporabiti za industrijsko uporabo ali
izkoristiti v komercialne namene. Ne vključuje rutinskih ali rednih sprememb
izdelkov, proizvodnih linij, proizvodnih procesov, obstoječih storitev in
drugih dejavnosti v teku, tudi če bi take spremembe lahko predstavljale
izboljšave.
9. člen
(opredelitev upravičenih stroškov)
Upravičeni stroški dejavnosti raziskav in
razvoja po tej uredbi so stroški, ki neposredno izhajajo iz
raziskovalno-razvojnega projekta ali programa, in sicer: 
-       
stroški dela (raziskovalci, tehniki in drugo podporno osebje do obsega,
kot so zaposleni na projektu izključno za raziskovalno dejavnost), 
-       
stroški inštrumentov in opreme do obsega in za obdobje, ki ga predvideva
projekt. Če se ti instrumenti in oprema ne uporabljajo za raziskovalni projekt
skozi njihovo celotno življenjsko dobo, se štejejo za upravičene stroški
amortizacije, izračunani na podlagi dobre računovodske prakse, ki ustrezajo
trajanju raziskovalnega projekta, 
-       
stroški stavb in zemljišča, v obsegu in za obdobje, kot se uporabljajo
za raziskovalni projekt. Za stavbe se štejejo kot upravičeni stroški
amortizacije, izračunani na podlagi dobre računovodske prakse, ki ustrezajo
trajanju raziskovalnega projekta. Za zemljišče se štejejo kot upravičeni
stroški komercialnega prenosa ali dejanski stroški kapitala, 
-       
stroški svetovalnih in drugih ustreznih storitev, ki se uporabljajo
izključno za raziskovalno dejavnost, vključno z raziskavami, tehničnim znanjem
in patenti, kupljenimi ali najetimi od zunanjih virov po tržnih cenah, kadar se
posel opravi prostovoljno in brez vsakega elementa tajnega dogovora. Ti stroški
se štejejo kot upravičeni le v višini 70 odstotkov skupnih upravičenih
stroškov, 
-       
režijski stroški, nastali neposredno kot posledica raziskovalnega
projekta, 
-       
drugi operativni stroški, vključno s stroški materiala, zalog in
podobnih izdelkov, nastali neposredno kot posledica raziskovalne dejavnosti.
10. člen
(kombinacija državnih pomoči)
Vlaganj v raziskave in razvoj, za katera
zavezanci uveljavljajo znižanje davčne osnove po tej uredbi, ni dovoljeno niti
v celoti niti delno kombinirati z nobeno drugo obliko državnih pomoči.
11. člen
(ukrepi davčnega nadzora)
(1) Davčni organ opravlja davčni nadzor nad
uveljavljenimi olajšavami za raziskave in razvoj. 
(2) Davčni organ lahko sprejme ukrepe
davčnega nadzora zaradi uveljavljanja davčne olajšave za raziskave in razvoj,
zlasti nad: 
a)     izvajanjem raziskovalno-razvojne dejavnosti oziroma poslov, ki so
povezani z uveljavljanjem davčne olajšave za raziskave in razvoj, 
b)     vračilom državne pomoči, ki jo mora zavezanec vrniti. 
(3) Če ni s to uredbo ali zakonom drugače
določeno, se za izvajanje davčnega nadzora nad uveljavljenimi olajšavami za
raziskave in razvoj uporabljajo davčni predpisi, ki veljajo za izvajanje
davčnega nadzora.
12. člen
(vrnitev državne pomoči)
(1) Če je bila davčna ugodnost dodeljena na
podlagi neresničnih podatkov oziroma če je zavezanec že prejel za vlaganja v
raziskave in razvoj, ki jih uveljavlja za olajšave po tej uredbi, državno
pomoč, mora zavezanec vrniti vsa dodeljena sredstva v enkratnem znesku. 
(2) Zavezanec mora vrniti sredstva v 30
dneh od prejema odločbe z zakonitimi zamudnimi obrestmi.
13. člen
(znesek vrnjene državne pomoči)
Znesek vrnjene državne pomoči je znesek enak
zmanjšanju davčne obveznosti v obliki davka od dohodkov pravnih oseb zaradi
uveljavljanja davčne regijske olajšave v vseh letih uveljavljanja, vključno z
zakonitimi zamudnimi obrestmi (v nadaljnjem besedilu: znesek).
14. člen
(način vrnitve državne pomoči)
(1) Zavezanec nakaže znesek iz prejšnjega
člena na ustrezen vplačilni račun v skladu s Pravilnikom o podračunih ter
načinu plačevanja obveznih dajatev in drugih javnofinančnih prihodkov (Uradni
list RS, št. 141/04, 106/05, 120/05 in 72/06). 
(2) Dokazilo, iz katerega sta razvidna
znesek in datum plačila, priloži obračunu davka od dohodkov pravnih oseb.
15. člen
(pomen izrazov in druga zakonodaja)
(1) Vsak izraz, ki ni posebej določen s to
uredbo ali z zakonom, ima za namene dela te uredbe, ki se nanaša na
uveljavljanje davčnih ugodnosti kot državnih pomoči, smiselno pomen, ki je
določen z veljavno zakonodajo o dodeljevanju državnih pomoči. 
(2) Ministrstvo za finance in Davčna uprava
Republike Slovenije v zvezi z dodeljevanjem davčnih ugodnosti po zakonu ravnata
v skladu z veljavno zakonodajo o dodeljevanju državnih pomoči.
16. člen
(prehodna določba)
Do potrditve sheme državne pomoči za davčno
regijsko olajšavo po tej uredbi s strani Evropske komisije lahko davčno
regijsko olajšavo v skladu z 2. členom te uredbe po potrditvi skupinske izjeme
uveljavljajo mikro, majhna in srednje velika podjetja. Pravna podlaga za
skupinsko izjemo je Uredba Komisije (ES) št. 70/2001 z dne 12. januarja 2001 o
uporabi členov 87 in 88 Pogodbe ES pri pomoči za majhna in srednje velika
podjetja (UL L št. 10, z dne 13. 1. 2001, str. 33, z vsemi spremembami).
Skupinska izjema ne velja za projekte, pri katerih znaša vsota upravičenih
stroškov vsaj 25 milijonov oziroma znesek pomoči vsaj 5 milijonov EUR.
17. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.
Št. 00712-55/2006/6
Ljubljana, dne 13. decembra 2006
EVA 2006-1611-0138
Vlada Republike Slovenije
Janez Janša l.r. 
Predsednik

Priloga 1: Obrazec za
uveljavljanje davčne regijske olajšave za vlaganja v raziskave in razvoj
Priloga 2:
Metodologija za izpolnjevanje obrazca za uvejavljanje davčne regijske olajšave
za raziskave in razvoj
Priloga 3: Podatki o
raziskovalno-razvojnem projektu ali programu
Priloga 4:
Metodologija izpolnjevanja obrazca s podatki o raziskovalno­razvojnem projektu
ali programu