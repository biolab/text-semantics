1. člen
Ta uredba določa natančnejša merila oziroma pogoje za določitev
slovenskih avdiovizualnih del iz 68. člena zakona o medijih.
2. člen
Slovenska avdiovizualna dela po tej uredbi (v nadaljevanju:
slovenska dela) so dela, ki so izvorno producirana v slovenskem jeziku ali
dela, ki so producirana v madžarskem in italijanskem jeziku, če so namenjena
madžarski ali italijanski narodni skupnosti, ki živita na območju Republike
Slovenije, ter dela slovenskega kulturnega izvora iz drugih področij umetnosti,
če so izražena kot individualne intelektualne stvaritve s področja književnosti,
znanosti in umetnosti in so izdelana oziroma primerna za predvajanje na
televizijskem programu.
3. člen
Slovensko delo po tej uredbi je izvorno producirano v
slovenskem jeziku, kadar se v originalni verziji tega dela uporablja izključno
ali večinoma ta jezik, in sicer v govorjeni ali pisani obliki.
4. člen
Slovensko delo iz druge točke prvega člena je namenjeno
madžarski ali italijanski narodni skupnosti: 
-    
če se njegova vsebina nanaša neposredno na življenje te narodne
skupnosti; 
-    
če je to delo večinoma posneto na območju, kjer živi narodna skupnost; 
-    
če so pri produkciji tega dela večinoma sodelovali prebivalci na
območju, kjer živi narodna skupnost ali 
-    
če je to delo nastalo po naročilu in za račun izdajatelja medija, ki ima
sedež na območju, kjer živi narodna skupnost.
5. člen
Slovensko delo po tej uredbi je izraženo kot individualna
intelektualna stvaritev s področja književnosti, znanosti in umetnosti, če gre
za avdiovizualno avtorsko delo, ki po vsebini izhaja iz: 
-    
književnega dela; 
-    
znanstvenih ugotovitev, spoznanj ali dosežkov; 
-    
umetniške prakse ali iz 
-    
drugih predlogov za neposredno avtorsko izdelavo avdiovizualnega dela
(npr. izviren scenarij, koreografija, partitura).
6. člen
Slovensko delo po tej uredbi ni delo, ki se le posredno
nanaša na področje književnosti, znanosti in/ali umetnosti, tako da obvešča
javnost o aktivnem delovanju na teh področjih, ali to delovanje komentira. 
Slovensko delo po tej uredbi tudi ni delo, ki povzema
književni, znanstveni ali umetniški dogodek (npr. posnetek ali prenos
kulturnega dogodka, gledališke predstave, koncerta, razstave, posnetek nastopa
v studiju) razen, če je hkrati izraženo kot individualna intelektualna stvaritev
avtorjev avdiovizualnega dela. 
Slovensko delo iz prejšnjega odstavka tega člena se obravnava
kot individualna intelektualna stvaritev, če gre za predelavo avtorskega dela,
ki v bistvenem delu presega le realizacijo dogodka za avdiovizualni medij.
7. člen
V dvomu, ali gre za slovensko delo v skladu z zakonom in to
uredbo, odloči minister, pristojen za kulturo.
8. člen
Ta uredba začne veljati naslednji dan po objavi v Uradnem
listu Republike Slovenije.
Št. 213-01/2001-1
Ljubljana, dne 12. decembra 2001.
Vlada Republike Slovenije
dr. Janez Drnovšek l. r. 
Predsednik