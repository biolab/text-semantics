1. člen
Ta pravilnik določa:
-      
obrazec potnega lista za tujca, obrazec vloge za izdajo potnega lista za
tujca in obrazec vloge za vpis spremembe stalnega prebivališča v potni list za
tujca;
-      
postopek in način izdelave ter izdaje potnega lista za tujca, vpisa
spremembe stalnega prebivališča v potni list za tujca in posredovanja, hrambe,
uporabe, vrnitve in uničenja podatkov iz 113. člena Zakona o tujcih (Uradni
list RS, št. 1/18 – uradno prečiščeno besedilo in 9/18 – popr., v nadaljnjem
besedilu: zakon), ki jih uporablja izvajalec iz 104. člena zakona (v nadaljnjem
besedilu: izvajalec);
-      
ceno obrazca potnega lista za tujca;
-      
način predložitve, hranjenja in uporabe fotografije v digitalni obliki;
-      
način zajemanja prstnih odtisov;
-      
postopek naznanitve, pogrešitve potnega lista za tujca.
2. člen
Obrazec potnega lista za tujca ustreza
mednarodnim standardom, določenim z:
-      
Uredbo Sveta (ES) št. 2252/2004 z dne 13. decembra 2004 o
standardih za varnostne značilnosti in biometrične podatke v potnih listih in
potovalnih dokumentih, ki jih izdajo države članice (UL L št. 385 z dne
29. 12. 2004, str. 1), zadnjič spremenjeno z Uredbo (ES) št. 444/2009
Evropskega parlamenta in Sveta z dne 28. maja 2009 o spremembi Uredbe
Sveta (ES) št. 2252/2004 o standardih za varnostne značilnosti in biometrične
podatke v potnih listih in potovalnih dokumentih, ki jih izdajo države članice
(UL L št. 142 z dne 6. 6. 2009, str. 1);
-      
Odločbo Komisije z dne 28/II/2005 o tehničnih zahtevah glede standardov
za varnostne značilnosti in biometrične podatke v potnih listih in potovalnih
dokumentih, ki jih izdajajo države članice (št. K (2005) 409, končni z dne
28. 2. 2005);
-      
Odločbo Komisije z dne 28/VI/2006 o tehničnih zahtevah glede standardov
za varnostne značilnosti in biometrične podatke v potnih listih in potovalnih
dokumentih, ki jih izdajajo države članice (št. K (2006) 2909, končni z dne
28. 6. 2006);
-      
Resolucijo predstavnikov vlad držav članic v okviru Sveta z dne
8. junija, ki dopolnjuje resolucije z dne 23. junija 1981,
30. junija 1982, 14. julija 1986 in 10. julija 1995 o uvedbi
enotnega potnega lista (UL C št. 245 z dne 2. 10. 2004, str. 1).
3. člen
(1) Vloga za izdajo potnega lista za
tujca in vloga za vpis spremembe stalnega prebivališča v potni list za tujca se
vloži v elektronski ali fizični obliki na obrazcu iz priloge 1, ki je sestavni
del tega pravilnika, razen vloge za izdajo potnega
lista za tujca za družinskega člana osebe, ki ji je v Republiki Sloveniji
priznan status begunca ali subsidiarne zaščite, ki se vloži na obrazcu iz
priloge 3, ki je sestavni del tega pravilnika.
(2) Obrazci
iz priloge 1 tega pravilnika merijo 101,6 x
225 mm in so izdelani iz brezlesnega 250-gramskega kartona MKV. Prednja
stran obrazca je zelene, hrbtna stran pa bele barve.
(3) Obrazci
iz priloge 1 tega pravilnika so sestavljeni iz dveh
delov, ločenih med seboj s perforacijo. Prvi del obrazcev meri 101,6 x 164 mm,
drugi del pa 101,6 x 61 mm.
(4) Potni list za tujca se izda na
obrazcu iz priloge 2, ki je sestavni del tega pravilnika.
(5) Obrazec iz prejšnjega odstavka je
velikosti 88 x 125 mm, z 32 stranmi. Platnice potnega lista za tujca so
temno modre barve.
4. člen
(1) Materiali za izdelavo potnega
lista za tujca, vgradnja pomnilniškega medija in zapisi na obrazcu potnega
lista za tujca ter na pomnilniškem mediju morajo biti izdelani tako, da ob
normalnem ravnanju zagotavljajo uporabo potnega lista za tujca za obdobje
njegove veljavnosti.
(2) Normalno ravnanje s potnim listom
za tujca pomeni, da se potnega lista za tujca ne upogiba, ne izpostavlja ekstremnim
temperaturam in vlagi, nevarnim elektromagnetnim valovanjem, agresivnim
kemikalijam ter da se ga zaščiti pred mehanskimi poškodbami.
5. člen
(1) Vlagatelj vlogo za izdajo potnega
lista za tujca vloži pri upravni enoti (v nadaljnjem besedilu: pristojni
organ), vlagatelj, ki je v tujini, pa pri diplomatskem predstavništvu ali
konzulatu Republike Slovenije v tujini (v nadaljnjem besedilu: pristojni organ)
in jo podpiše pred uradno osebo v prostor na hrbtni strani vloge, ki je
namenjen podpisu.
(2) Če vlagatelj ne zna pisati ali se
ne more podpisati, uradna oseba na hrbtni strani vloge navede razlog, zakaj se
vlagatelj ni podpisal sam, in se podpiše zraven prostora na hrbtni strani
vloge, ki je namenjen podpisu vlagatelja.
(3) Zakoniti zastopnik, ki vloži vlogo
za izdajo potnega lista za tujca, mlajšega od 18 let, oziroma tujca, ki
poslovno ni sposoben, se podpiše v prostor na sprednji strani vloge, ki je
namenjen podpisu zakonitega zastopnika. Ob vložitvi vloge mora biti prisoten
tudi tujec, ki se mu izdaja potni list za tujca, starejši od osmih let, ki se
podpiše v prostor na hrbtni strani vloge, ki je namenjen podpisu.
(4) Vlogo za izdajo potnega lista za tujca
za družinskega člana osebe s priznanim statusom begunca ali subsidiarne zaščite
vloži oseba s priznanim statusom begunca ali subsidiarne zaščite v Republiki
Sloveniji ali družinski član, kateremu je izdano dovoljenje za prebivanje za
družinskega člana, oziroma njegov zakoniti zastopnik pri ministrstvu,
pristojnem za notranje zadeve, na obrazcu iz priloge 3 tega pravilnika.
(5) Vlogo za izdajo potnega lista za tujca
za potrebe preselitve vloži državljan tretje države ali oseba brez
državljanstva iz zakona, ki ureja mednarodno zaščito, ki bo v Republiko
Slovenjo sprejeta na podlagi kvote pri uradni osebi ministrstva, pristojnega za
notranje zadeve, na ozemlju tretje države, v kateri se oseba nahaja, na obrazcu
iz priloge 1 tega pravilnika.
(6) Organ, ki je v skladu s prvim odstavkom tega člena
pristojen za sprejem vloge za izdajo potnega lista za tujca, vlagatelju izda
potrdilo o sprejemu vloge za izdajo potnega lista za tujca.
6. člen
(1) K vlogi za izdajo potnega lista za
tujca mora vlagatelj predložiti fotografijo v fizični obliki ali referenčno
številko fotografije iz elektronskega odložišča fotografij. Referenčno številko
fotografije izda za to pooblaščeni fotograf.
(2) Če vlagatelj predloži referenčno
številko fotografije iz elektronskega odložišča fotografij, uradna oseba
prevzame fotografijo v digitalni obliki iz elektronskega odložišča.
(3) Fotografija v digitalni obliki se
lahko iz elektronskega odložišča fotografij za osebne dokumente prevzame tudi,
če je bila že uporabljena za izdajo druge javne listine s fotografijo, ki jo je
izdal državni organ, če ni starejša od enega leta in če ustreza pogojem iz 7.
člena tega pravilnika. Če ne ustreza pogojem iz 7. člena tega pravilnika ali če
je starejša od enega leta, pristojni organ vlagatelju določi rok, v katerem
mora predložiti ustrezno fotografijo v fizični obliki ali novo referenčno
številko fotografije iz elektronskega odložišča fotografij.
7. člen
(1) Fotografija mora kazati pravo
podobo tujca in ne sme biti retuširana.
(2) Fotografija, ki je priložena v
fizični obliki, mora biti izdelana na belem tankem sijajnem fotografskem
papirju, velikosti 35 x 45 mm, v črno-beli ali barvni tehniki, z ločljivostjo
najmanj 600 dpi, barvno nevtralna, z jasno izraženimi barvnimi toni.
Fotografija mora biti primerne kvalitete za biometrično obdelavo, in sicer:
-      
fotografija mora biti poravnana tako,
da navidezna vertikalna črta teče ravno iz sredine med očmi, preko sredine nosu
do sredine ust, oči morajo biti v navideznem horizontalnem polju;
-      
fotografija mora jasno prikazovati poteze celega obraza od konice brade
do začetka lasišča (temena glave) ter levo in desno polovico obraza. Velikost
obraza od brade do temena mora zajemati od 70 odstotkov do največ 80 odstotkov
fotografije, kar ustreza višini 32 do 36 mm;
-      
če je volumen las večji, se lasje na fotografiji obrežejo skladno z
zahtevo iz prejšnje alineje;
-      
obraz na fotografiji mora biti enakomerno osvetljen, brez odsevov ali
senc, jasen, z ustreznimi kontrasti in ostrino, barva kože mora biti naravna;
-      
izraz na obrazu mora biti nevtralen, ustnice zaprte, smer pogleda mora
biti naravnost v fotoaparat;
-      
oči ne smejo biti rdeče barve, biti morajo odprte in jasno vidne, ne
smejo jih prekrivati lasje, okvirji očal ali rob stekel;
-      
višina oči mora biti pozicionirana
med najmanj 50 odstotki in največ 70 odstotki višine fotografije, od
spodnjega roba;
-      
odsevi na steklih očal ali na okvirju niso dovoljeni. Sončna očala ali
zatemnjena stekla niso dovoljena, razen iz upravičenih zdravstvenih razlogov
(kot so vidne poškodbe očesa);
-      
tujec mora biti fotografiran brez klobuka, čepice ali rute. Pripadniki
verskih skupnosti in druge osebe, ki po svoji ljudski navadi kot sestavni del
svojega oblačila oziroma kot sestavni del oblačila verske skupnosti nosijo
čepico, ruto ali drugo pokrivalo, smejo priložiti fotografijo, na kateri so fotografirani
s čepico, ruto ali drugim pokrivalom, če je obraz jasno viden in prepoznaven od
spodnjega roba brade do zgornjega dela čela ter od levega do desnega roba
obraza;
-      
ozadje mora biti enobarvno svetlo (priporočljivo je nevtralno sivo) in v
kontrastu z obrazom, lasmi in oblačilom. Pri svetlih laseh je ustrezna uporaba
srednje sivega ozadja, pri temnih laseh pa svetlo sivega ozadja. Ozadje mora
biti brez vzorcev ali senc;
-      
na fotografiji otroka ne sme biti v ozadju drugih oseb, otrok mora biti
fotografirani z zaprtimi usti in brez igrač preblizu obraza;
-      
fotografija ne sme biti poškodovana in ne sme imeti madežev.
(3) Pri otrocih do dopolnjenega
desetega leta starosti so dovoljena naslednja odstopanja:
-      
višina obraza mora zavzemati od 50 do 80 odstotkov fotografije, kar
ustreza višini 22 do 36 mm od konice brade do zgornjega temena glave;
-      
višina oči mora biti pozicionirana med najmanj 40 odstotki in
največ 70 odstotki višine fotografije, od spodnjega roba.
(4) Pri dojenčkih in otrocih do
dopolnjenega tretjega leta starosti so dopustna odstopanja pri drži glave,
določeni v prvi alineji drugega odstavka tega člena, v izrazu obraza in smeri
pogleda.
(5) Če fotografija ne ustreza pogojem
iz prejšnjih odstavkov tega člena, jo pristojni organ vrne vlagatelju in mu
določi rok, v katerem mora predložiti ustrezno fotografijo v fizični obliki ali
referenčno številko fotografije iz elektronskega odložišča fotografij.
8. člen
(1) Ob vlogi za izdajo potnega lista
za tujca se tujcu, ki je dopolnil starost 12 let, z elektronsko napravo za
odvzem prstnih odtisov zajameta ploska prstna odtisa levega in desnega kazalca
ustrezne kakovosti za zapis na pomnilniški medij. Zajem
prstnih odtisov in podpis vloge nista potrebna za izdajo potnega lista za tujca
za osebe iz četrtega odstavka 5. člena tega pravilnika.
(2) Če prstni odtis kazalca katere
koli roke ni ustrezne kakovosti, se zajame prstni odtis sredinca, če ta ni
ustrezen, prstanca, če ta ni ustrezen, pa palca te roke. Na eni roki se lahko
zajame le en prstni odtis.
(3) Uradna oseba v evidenci o potnih
listih za tujce označi prst in roko, s katere je bil prstni odtis zajet.
Podatek o prstu in roki, s katere je bil prstni odtis zajet, ter podatek o
kvaliteti zajetega prstnega odtisa, se hrani v evidenci o potnih listih za
tujce.
(4) Če zajem prstnih odtisov ali
prstnega odtisa ob vložitvi vloge ni mogoč iz zdravstvenih razlogov začasne
narave, ki so lahko ozdravljeni (kot npr. opekline, ureznine, otekline, zlomi,
ipd.) ali iz zdravstvenih razlogov trajne narave, ki jih ni mogoče ozdraviti
(kot npr. oseba brez prstov na roki ali brez roke) se to označi v evidenci o
potnih listih za tujce, tujcu pa se izda potni list za tujca zgolj z enim
prstnim odtisom ali potni list za tujca brez biometrije prstnih odtisov.
(5) Uradna oseba lahko v primeru dvoma
o obstoju zdravstvenih razlogov iz prejšnjega odstavka od tujca zahteva
zdravniško potrdilo o zdravstvenih razlogih za nezmožnost zajema prstnih
odtisov.
9. člen
(1) K vlogi za vpis spremembe stalnega
prebivališča v potni list za tujca vlagatelj predloži potni list za tujca, v
katerega je mogoče vpisati spremembo stalnega prebivališča.
(2) Vpis spremembe stalnega
prebivališča v potni list za tujca izvede izvajalec tako, da na tretjo stran
potnega lista za tujca nalepi nalepko z naslovom novega stalnega prebivališča
tujca. Podatek o prejšnjem stalnem prebivališču izvajalec uniči z napisom
»Uničeno – Annule«.
10. člen
(1) Uradna oseba pristojnega organa
mora preveriti resničnost podatkov na vlogi za izdajo potnega lista za tujca
ter ugotoviti istovetnost osebe, ki se ji izdaja potni list za tujca, in s
posebno programsko opremo zajeti fotografijo, prstna odtisa ali prstni odtis in
podpis.
(2) Če zajem fotografije in podpisa
pri pristojnem organu ni mogoč, fotografijo in podpis iz vloge za izdajo
potnega lista za tujca zajame izvajalec.
11. člen
(1) Medsebojna razmerja med izvajalcem
ter Ministrstvom za notranje zadeve in Ministrstvom za zunanje zadeve se
urejajo s pogodbo.
(2) Prenos potnih listov za tujca,
vlog za njihovo izdajo in vlog za vpis spremembe stalnega prebivališča v potni
list za tujca med pristojnim organom in izvajalcem poteka v skladu z zakonom,
ki ureja poštne storitve, na način, ki zagotavlja zaščito, varnost in
sledljivost poštnih pošiljk.
12. člen
(1) Izvajalec prevzame vse osebne
podatke, potrebne za izdelavo potnega lista za tujca, iz računalniške evidence
vlog, ki se vodi na podlagi 113. člena zakona.
(2) Po izdelavi potnega lista za tujca
vpiše pristojna oseba izvajalca datum izdelave in serijsko številko potnega
lista za tujca v evidenco o potnih listih za tujca. Izvajalec v evidenco
izdanih potnih listov za tujca vpiše tudi datum spremembe stalnega prebivališča
v potni list za tujca.
(3) V primeru iz drugega odstavka 10.
člena tega pravilnika izvajalec vnese po izdelavi potnega lista za tujca v evidenco
izdanih potnih listov za tujca tudi fotografijo in podpis v digitalizirani
obliki.
(4) Izvajalec mora vse osebne podatke,
potrebne za zapis na obrazec potnega lista za tujca, uničiti v skladu s
104. členom zakona.
13. člen
Delovni procesi personalizacije, kontrola
zapisanih podatkov in priprav za prenos potnih listov za tujca morajo biti
opravljeni izključno na ozemlju Republike Slovenije, v prostorih izvajalca, ki
morajo biti varovani v skladu z zahtevami Ministrstva za notranje zadeve in
Ministrstva za zunanje zadeve.
14. člen
(1) Izdelava potnih listov za tujca se
organizira tako, da omogoča pregled nad porabo obrazcev potnih listov za tujca.
(2) Poškodovane obrazce potnih listov
za tujca izvajalec zapisniško uniči in zapisnik posreduje Ministrstvu za
notranje zadeve.
(3) Pristojni organ vse uničene potne
liste za tujca, ki jih ne vrne imetnikom, posreduje v zapisniško uničenje
izvajalcu. Izvajalec uniči tudi vse potne liste za tujca, ki mu jih v uničenje
posreduje pristojni organ.
15. člen
(1) Vloge, vložene v fizični obliki iz
prvega odstavka 3. člena tega pravilnika, na katerih so podatki iz 113.
člena zakona, razen vlog za izdajo potnega lista za tujca za družinskega člana
osebe, ki ji je v Republiki Sloveniji priznan status begunca ali subsidiarne
zaščite, se vložijo v kartoteko po letu izdaje potnega lista za tujca oziroma
po letu vpisa spremembe stalnega prebivališča v potni list za tujca in po
abecednem redu ter se hranijo pri organu, ki je potni list za tujca izdal.
(2) Osebni podatki na vlogah iz
prejšnjega odstavka se vodijo in hranijo v skladu s sedmim odstavkom 115. člena
zakona.
16. člen
(1) Pogrešitev, izgubo ali tatvino (v
nadaljevanju: pogrešitev) potnega lista za tujca tujec oziroma njegov zakoniti
zastopnik naznani pristojnemu organu, ki pogrešitev evidentira v evidenci o
potnih listih za tujca. V evidenci o potnih listih za tujca pristojni organ
evidentira tudi okoliščine pogrešitve. Če tujec potni list za tujca najde, je
ponovno aktiviranje najdenega potnega lista za tujca mogoče samo do konca poslovnega
časa tistega dne, ko je bil potni list za tujca evidentiran kot pogrešan.
(2) Dolžno skrbnost pri ravnanju s
potnim listom za tujca ugotavlja pristojni organ na podlagi okoliščin pogrešitve,
ki jih ob naznanitvi pogrešitve potnega lista za tujca navede tujec oziroma
njegov zakoniti zastopnik. Pogrešitev potnega lista za tujca v okoliščinah, na
katere tujec ni mogel vplivati, oziroma v okoliščinah, ki jih tujec kljub
svojemu skrbnemu ravnanju ni mogel preprečiti, se obravnava kot ravnanje z
dolžno skrbnostjo. Pogrešitev potnega lista za tujca zaradi malomarnega
ravnanja se obravnava kot opustitev dolžne skrbnosti.
(3) Podatki o potnem listu za tujca,
ki je bil naznanjen kot pogrešan, so javno dostopni na enotnem državnem portalu
e-uprava.
17. člen
(1) Tujec oziroma njegov zakoniti
zastopnik je ob vročitvi potnega lista za tujca dolžan preveriti pravilnost
zapisa osebnih podatkov na potnem listu za tujca.
(2) Če tujec oziroma njegov zakoniti
zastopnik ugotovi napako na izdanem potnem listu za tujca, ki je posledica
zapisa neustreznih podatkov ali drugo nepravilnost, ki je lahko posledica
izdelave potnega lista za tujca ali napake v materialu, o tem opozori pristojni
organ.
(3) Pristojni organ ugotavlja
upravičenost do reklamacije potnega lista za tujca. Če zaradi zahtevnosti
ugotavljanja napake nastale pri izdelavi potnega lista za tujca ali napake na
materialu pristojni organ upravičenosti do reklamacije ne more oceniti sam,
lahko to stori izvajalec.
(4) V primeru upravičene reklamacije
stroški izdelave novega potnega lista za tujca (tiskovina) bremenijo pristojni
organ, če je napaka posledica zapisa neustreznih podatkov. Če je napaka
posledica napake, nastale pri izdelavi potnega lista za tujca, ali posledica
napake v materialu, stroški izdelave potnega lista za tujca bremenijo
izvajalca.
18. člen
Cena obrazca potnega lista za tujca je
enaka ceni obrazca potnega lista z 32 stranmi, ki je določena s predpisom, ki
ureja določitev cen obrazcev potnih listin.

Priloga
1: Vloga za izdajo potnega lista za tujca
Priloga
2: Potni list za tujca
Priloga3:
Vloga za izdajo potnega lista za tujca za družinskega člana osebe s priznanim
statusom begunca – subsidiarne zaščite

Pravilnik o obrazcu potnega lista za tujca in
načinu zajemanja prstnih odtisov (Uradni list RS, št. 53/12)
vsebuje naslednjo prehodno in končno določbo:
»PREHODNA IN KONČNA DOLOČBA
19. člen
Z dnem uveljavitve tega pravilnika se
preneha uporabljati Pravilnik o obrazcu potnega lista za tujca (Uradni list RS,
št. 90/06, 48/09 in 50/11 – ZTuj-2).
20. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o obrazcu
potnega lista za tujca in načinu zajemanja prstnih odtisov (Uradni list RS, št.
55/13)
vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o obrazcu
potnega lista za tujca in načinu zajemanja prstnih odtisov (Uradni list RS, št.
79/16)
vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne
12. decembra 2016.«.

Pravilnik o spremembah in dopolnitvah
Pravilnika o obrazcu potnega lista za tujca in načinu zajemanja prstnih odtisov
(Uradni list RS, št. 60/18)
vsebuje naslednjo končno določbo:
»KONČNA DOLOČBA
5. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik
o spremembah in dopolnitvah Pravilnika o obrazcu potnega lista za tujca in
načinu zajemanja prstnih odtisov (Uradni list RS, št. 10/22)
vsebuje naslednjo končno določbo:
»KONČNA DOLOČBA
5. člen
Ta pravilnik začne veljati petnajsti dan po
objavi v Uradnem listu Republike Slovenije.«.