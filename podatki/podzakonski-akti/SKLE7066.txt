1. SPLOŠNE DOLOČBE
1. člen
(Vsebina sklepa)
(1) Banke in hranilnice (v
nadaljevanju: banke) morajo spremljati in ocenjevati kreditno tveganje, ki so
mu izpostavljene pri svojem poslovanju.
(2) Kreditno tveganje pomeni tveganje
nastanka izgube zaradi neizpolnitve obveznosti dolžnika do banke.
(3) Banka mora finančna sredstva in
prevzete obveznosti po zunajbilančnih postavkah razvrstiti v skupine po
tveganosti in oceniti višino izgub iz kreditnega tveganja (oslabitev sredstev
na nadomestljivo vrednost in oblikovanje rezervacij za zunajbilančne postavke)
v skladu z mednarodnimi standardi računovodskega poročanja, ki so opredeljeni z
Uredbo 1606/2002/ES in Uredbo 1725/2003/ES (v nadaljevanju: MSRP), in tem
sklepom. Razvrščanje v skupine temelji na oceni sposobnosti dolžnika
izpolnjevati obveznosti do banke ob dospelosti in kvaliteti zavarovanja.
(4) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat
veljavnem besedilu.
2. člen
(Tvegane aktivne bilančne postavke)
Za namen tega sklepa so tvegane aktivne
bilančne postavke banke (finančna sredstva in naložbene nepremičnine) vsi
dospeli in nedospeli kratkoročni in dolgoročni krediti, naložbe v vrednostne
papirje in dolgoročne naložbe v kapital, eskontirane menice, terjatve iz
finančnih najemov, terjatve iz izvedenih (izpeljanih) finančnih instrumentov,
naložbe v naložbene nepremičnine, obračunane obresti, nadomestila in opravnine
(provizije) ter terjatve za plačane garancije, avale in druge prevzete
obveznosti, vloge pri bankah ter druge postavke, ki jih je mogoče razporediti
na posameznega dolžnika in so merjene po metodi odplačne vrednosti, nabavni
vrednosti ali po pošteni vrednosti.
3. člen
(Tvegane zunajbilančne postavke)
Ta namen tega sklepa so tvegane
zunajbilančne postavke banke (v nadaljevanju: prevzete obveznosti po
zunajbilančnih postavkah) izdane finančne garancije, avali, nekriti akreditivi
ter posli s podobnim tveganjem, na podlagi katerih lahko za banko nastane
obveznost plačila.
4. člen
(Netvegane aktivne bilančne postavke)
(1) Za namen tega sklepa so netvegane
aktivne bilančne postavke banke denar v blagajni, stanja na računih pri Banki
Slovenije, terjatve do Banke Slovenije in Republike Slovenije, terjatve do
Evropske centralne banke, terjatve do Evropskih skupnosti, vlad in centralnih
bank drugih držav Cone A ter opredmetena osnovna sredstva in neopredmetena
dolgoročna sredstva.
(2) Za namen tega sklepa kot Cona A
štejejo:
(a)    vse države članice Evropske unije ali države podpisnice Sporazuma o
ustanovitvi Evropskega gospodarskega prostora (UL L, št. 1 z dne
3. januarja 1994, str. 3),
(b)    vse druge države, ki so polnopravne članice OECD ter
(c)    države, ki so sklenile posebne posojilne aranžmaje (special lending
arrangements) z Mednarodnim denarnim skladom, povezane s skladovimi splošnimi
aranžmaji posojanja (Fund's General Arrangements to Borrow). Pri tem se vsaka
država, ki odloži plačilo svojega suverenega dolga za 5 let, ne šteje pod Cono
A.
(3) Ne glede na drugi odstavek tega
člena se za namen tega sklepa iz Cone A izvzamejo Turčija, Južna Koreja in
Mehika.
5. člen
(Opredelitev Republike Slovenije)
Za namen tega sklepa Republika Slovenija
pomeni institucionalne enote, ki so na podlagi Uredbe o standardni
klasifikaciji institucionalnih sektorjev (Uradni list RS, št. 13/06) uvrščene v
podsektor Neposredni uporabniki državnega proračuna (S.13111) ter Zavod za
pokojninsko in invalidsko zavarovanje Slovenije in Zavod za zdravstveno
zavarovanje Slovenije.
6. člen
(Nepristranski dokazi o oslabitvi oziroma
o možnosti izgube)
Nepristranski dokazi o oslabitvi finančnega
sredstva ali skupine finančnih sredstev oziroma o možnosti izgube iz prevzetih
obveznosti po zunajbilančnih postavkah vključujejo podatke o dogodkih, ki jih
pridobi banka, in sicer:
(a)    pomembnih finančnih težavah dolžnika;
(b)    dejanskem kršenju pogodbe, kot je kršitev pri plačevanju
obresti/glavnice oziroma neizpolnitev drugih pogodbenih določil;
(c)    da zaradi ekonomskih oziroma pravnih razlogov, ki se nanašajo na
finančne težave dolžnika pride do restrukturiranja finančnih sredstev;
(d)    da obstaja verjetnost, da bo dolžnik šel v stečaj ali v finančno
reorganizacijo;
(e)    da obstaja merljivo zmanjšanje pričakovanih denarnih tokov skupine
finančnih sredstev od začetnega pripoznavanja teh sredstev, čeprav zmanjšanje
še ne more biti razporejeno na posamezno sredstvo v skupini, vključujoč:
-  negativne spremembe pri poravnavanju dolgov v skupini,
-  nacionalne ali lokalne ekonomske pogoje, ki so povezani z
neporavnavanjem finančnih sredstev v skupini.
7. člen
(Oslabitev finančnega sredstva)
(1) Oslabitev finančnega sredstva je
razlika med knjigovodsko in nadomestljivo vrednostjo.
(2) Nadomestljiva vrednost je
opredeljena kot sedanja vrednost (diskontirana vrednost) pričakovanih
prihodnjih denarnih tokov ob uporabi izvirne efektivne obrestne mere.
(3) Efektivna obrestna mera je
obrestna mera, ki natančno razobrestuje (diskontira) pričakovane prihodnje
denarne tokove skozi obdobje pričakovane dobe finančnega sredstva ali, če je
primerneje, skozi krajše obdobje na čisto knjigovodsko vrednost finančnega
sredstva. Izračun vključuje vsa prejeta in dana nadomestila ter zneske v skladu
s pogodbo.
(4) Oslabitev finančnega sredstva,
merjenega po odplačni vrednosti, se izmeri z uporabo izvirne efektivne obrestne
mere finančnega sredstva. V primeru, da je obrestna mera spremenljiva, se
denarni tokovi diskontirajo s tedaj veljavno obrestno mero, določeno s pogodbo.
(5) Alternativno se oslabitev
finančnega sredstva lahko meri po pošteni vrednosti, upoštevajoč tržno ceno.
8. člen
(Rezervacija za prevzete obveznosti)
(1) Rezervacija za prevzete obveznosti
po zunajbilančnih postavkah se pripozna, če:
(a)    ima banka zaradi preteklega dogodka sedanjo obveznost,
(b)    je verjetno, da bo banka morala obveznost poravnati in
(c)    je mogoče zanesljivo oceniti znesek obveznosti, ki predstavlja
izgubo banke.
(2) Višina rezervacije za prevzete
obveznosti po zunajbilančnih postavkah je enaka sedanji vrednosti (diskontirani
vrednosti) ocenjenih bodočih plačil. Pri izračunu diskontirane vrednosti se
uporabi diskontna mera, ki odraža tveganja, vezana na to obveznost
(rezervacijo). Diskontna mera ne sme vključevati tveganj, zaradi katerih so že
bili prilagojeni bodoči denarni tokovi.
9. člen
(Upoštevanje zavarovanj pri izračunu
oslabitve in rezervacije)
(1) Pri izračunu oslabitve finančnega
sredstva oziroma rezervacije za prevzete obveznosti po zunajbilančnih postavkah
se upoštevajo tudi pričakovani denarni tokovi iz unovčitve zavarovanj
(prvovrstnih in primernih ter zavarovanj z zastavo premičnin in nepremičnin). Denarni
tokovi iz unovčitve zavarovanj s premičninami in nepremičninami se lahko v
izračunu upoštevajo le pod pogoji in v obsegu, kot je to določeno v nadaljnjih
odstavkih tega člena.
(2) Zavarovanja s premičninami in
nepremičninami lahko banka upošteva pri izračunu oslabitve finančnega sredstva
oziroma rezervacije za prevzeto obveznost po zunajbilančnih postavkah le, če
razpolaga z vso potrebno dokumentacijo, iz katere je razvidno, da je
zastavljena premičnina ali nepremičnina učinkovito in ustrezno sredstvo
sekundarnega poplačila, kar pomeni, da mora banka dokazati, da za to premičnino
ali nepremičnino obstaja trg in da je unovčljiva v razumnem roku.
(3) Banka pri izračunu upošteva le
tisti del vrednosti zavarovanja z nepremičnino, ki ostane po odbitku zneskov
vseh obveznosti, katerih izpolnitev je zavarovana z isto nepremičnino in so v
zemljiški knjigi pri tej nepremičnini vknjižene z boljšim vrstnim redom,
oziroma po odbitku sorazmernega dela zneskov tistih obveznosti, ki so v
zemljiški knjigi pri tej nepremičnini vknjižene z istim vrstnim redom.
(4) Kot vrednost zavarovanja z
nepremičnino se upošteva zadnja ocena tržne vrednosti nepremičnine, ki jo
izdela pooblaščeni ocenjevalec vrednosti nepremičnin, upoštevajoč vse stroške,
povezane s prodajo, in ki ni starejša od enega leta oziroma kupoprodajno
pogodbo, ki ne sme biti starejša od enega leta.
(5) Banka mora ob zavarovanju s
hipoteko in v primeru, da zastavljena nepremičnina ni v njeni posesti, imeti
vsaj naslednjo dokumentacijo:
(a)    - neposredno izvršljivi notarski zapis o zavarovanju z vknjižbo
hipoteke na zastaviteljevi nepremičnini ali o zavarovanju z ustanovitvijo
zemljiškega dolga z vpisom v zemljiško knjigo in izstavitvijo zemljiškega pisma
ter, kadar je to potrebno, dokazilo, da je nepremičnina v upravičeni tuji
posesti;
-  pravnomočni sklep sodišča o dovolitvi vpisa hipoteke oziroma
zemljiškega dolga na nepremičnini v zemljiško knjigo z notarskim zapisom o
sklenitvi sporazuma o zastavi nepremičnin in, kadar je to potrebno, dokazilo,
da je nepremičnina v upravičeni tuji posesti;
(b)    ažuren zemljiškoknjižni izpisek;
(c)    zavarovalno polico za nepremičnino, vinkulirano v korist banke;
(d)    cenitveno poročilo pooblaščenega ocenjevalca vrednosti nepremičnin
oziroma kupoprodajno pogodbo, ki ne sme biti starejša od enega leta, kar mora
banka pridobiti ob ustanovitvi zavarovanja z nepremičnino.
(6) Med trajanjem razmerja zavarovanja
z nepremičnino mora banka redno spremljati vrednost zastavljene nepremičnine in
oceno te vrednosti za poslovne nepremičnine izdelati najmanj enkrat letno, za
stanovanjske nepremičnine pa najmanj enkrat na tri leta. Ob morebitnih
pomembnih spremembah pogojev na trgu je treba vrednost nepremičnine ocenjevati
še pogosteje. Za spremljavo vrednosti in identifikacijo nepremičnin, pri
katerih je treba opraviti prevrednotenje, lahko banka uporablja tudi
statistične metode.
(7) Ponovna pridobitev cenitvenega
poročila pooblaščenega ocenjevalca vrednosti nepremičnin je potrebna v sledečih
primerih:
(a)    kadar pride do pomembnega padca cene nepremičnine v primerjavi s splošno
ravnjo cen na trgu;
(b)    kadar gre za nepremičnine, ki služijo zavarovanju finančnega
sredstva, oziroma prevzete obveznosti po zunajbilančnih postavkah, ki presegajo
3 milijone EUR ali 5% kapitala banke; te nepremičnine mora pooblaščeni
ocenjevalec vrednosti nepremičnin vrednotiti najmanj enkrat na tri leta.
(8) Banka lahko pri izračunu oslabitve
finančnega sredstva oziroma rezervacije za prevzeto obveznost po zunajbilančnih
postavkah upošteva zavarovanje s premičnino, če so izpolnjeni naslednji pogoji:
(a)    obstoj likvidnega trga, ki omogoča hitro in ekonomsko učinkovito
(po primerni ceni) unovčenje zavarovanja;
(b)    obstoj dobro uveljavljenih, javno dostopnih tržnih cen;
(c)    operativni pogoji:
-    
dogovor o zavarovanju je pravno izvršljiv in
omogoča unovčenje zavarovanja v sprejemljivem času,
-     prednost pred preostalimi upniki pri realizaciji zavarovanja,
-    
redna kontrola vrednosti predmeta zastave –
vsaj enkrat letno, pogosteje v primeru pomembnih sprememb na trgu,
-    
kreditna pogodba vsebuje natančen opis
zavarovanja, način in pogostnost prevrednotenja,
-    
banka ima določene vrste premičnin,
sprejemljivih za zavarovanje, ter v okviru internih politik ustrezno
dokumentirane politike in postopke glede potrebnega pokritja za posamezno vrsto
predmeta zavarovanja (potrebnega razmerja med izpostavljenostjo in vrednostjo
zavarovanja),
-    
banka ima v kreditnih politikah opredeljene
zahteve v zvezi z zavarovanjem glede na obseg izpostavljenosti do dolžnika,
zahteve glede pravočasnega unovčenja zavarovanja, glede določitve cene oziroma
tržne vrednosti zavarovanja in podobno,
-    
začetno vrednotenje in poznejša prevrednotenja
morajo v celoti upoštevati kakršnokoli poslabšanje ali zastarelost zavarovanja,
-    
banka mora imeti pravico do fizičnega pregleda
zavarovanja,
-    
banka ima vzpostavljene postopke za kontrolo
ustreznosti škodnega zavarovanja predmeta zastave,
-    
zastava mora biti vpisana v Register zastavnih
pravic na premičninah.
10. člen
(Posamezno pomembno finančno sredstvo
oziroma prevzeta obveznost)
Posamezno pomembno finančno sredstvo
oziroma prevzeta obveznost po zunajbilančnih postavkah v skladu s tem sklepom
predstavlja celotno izpostavljenost do enega dolžnika, katere vrednost presega
0,5% kapitala ali 650.000 EUR. Finančna sredstva oziroma prevzete obveznosti po
zunajbilančnih postavkah, ki sestavljajo to izpostavljenost, morajo biti
ocenjene posamično.
2. RAZVRSTITEV FINANČNIH SREDSTEV IN PREVZETIH
OBVEZNOSTI
11. člen
(Ocenjevanje dolžnikove sposobnosti
izpolnjevanja obveznosti do banke in kvalitete zavarovanja)
Banka mora oceniti dolžnikovo sposobnost
izpolnjevanja obveznosti do banke in kvaliteto zavarovanja po vrsti in obsegu
pred odobritvijo vsakega kredita oziroma pred sklenitvijo druge pogodbe, ki je
temelj nastanka izpostavljenosti banke. Poleg tega mora banka ves čas trajanja
pravnega razmerja, ki je temelj nastanka izpostavljenosti, spremljati
poslovanje dolžnika in kvaliteto zavarovanja finančnega sredstva oziroma
prevzete obveznosti po zunajbilančnih postavkah.
12. člen
(Razvrstitev finančnih sredstev in
prevzetih obveznosti)
(1) Izhodišče razvrstitve je
sistematični pregled bančnega portfelja, to je finančnih sredstev in prevzetih
obveznosti po zunajbilančnih postavkah. Banka razporedi postavke po posameznih
dolžnikih (skupaj izpostavljenost), nato pa opravi razvrstitev finančnih sredstev,
ki se merijo po metodi odplačne vrednosti, oziroma prevzetih obveznosti po
zunajbilančnih postavkah v skupine.
(2) Pri tem se vsa finančna sredstva,
ki se merijo po pošteni vrednosti, naložbe v kapital odvisnih in pridruženih
družb, vrednotenih po nabavni vrednosti oziroma po kapitalski metodi, in
naložbe v naložbene nepremičnine, dane v poslovni najem, ne razporejajo v
skupine.
13. člen
(Razvrščanje finančnih sredstev in
prevzetih obveznosti v skupine)
(1) Finančna sredstva oziroma prevzete
obveznosti po zunajbilančnih postavkah se za izračun odbitne postavke od
temeljnega kapitala po 23. in 24. členu tega sklepa razvrstijo v skupine od A
do P na podlagi ocene in vrednotenja dolžnikove sposobnosti izpolnjevati
obveznosti do banke ob dospelosti, ki se presoja na podlagi:
(a)    ocene finančnega položaja posameznega dolžnika,
(b)    njegove zmožnosti zagotovitve zadostnega denarnega pritoka za redno
izpolnjevanje obveznosti do banke v prihodnosti,
(c)    vrste in obsega zavarovanja finančnega sredstva oziroma prevzete
obveznosti po zunajbilančnih postavkah do posameznega dolžnika,
(d)    izpolnjevanja dolžnikovih obveznosti do banke v preteklih obdobjih.
(2) V skupino A se razvrstijo finančna
sredstva oziroma prevzete obveznosti po zunajbilančnih postavkah:
(a)    do Banke Slovenije, Republike Slovenije, Evropske centralne banke,
Evropskih skupnosti, vlad in centralnih bank drugih držav Cone A,
(b)    do dolžnikov, za katere se ne pričakujejo težave s plačevanjem
obveznosti in ki plačujejo svoje obveznosti ob dospelosti oziroma izjemoma z
zamudo do 15 dni,
(c)    ki so zavarovane s prvovrstnim zavarovanjem iz 14. člena tega
sklepa.
(3) V skupino B se razvrstijo finančna
sredstva oziroma prevzete obveznosti po zunajbilančnih postavkah do dolžnikov:
(a)    za katere se ocenjuje, da bodo poravnavali dospele obveznosti,
vendar je njihovo finančno stanje trenutno šibko, ne kaže pa, da bi se v bodoče
bistveno poslabšalo,
(b)    ki plačujejo obveznosti z zamudo do 30 dni.
(4) V skupino C se razvrstijo finančna
sredstva oziroma prevzete obveznosti po zunajbilančnih postavkah do dolžnikov:
(a)    za katere se ocenjuje, da denarni tokovi ne bodo zadostovali za
redno poravnavanje dospelih obveznosti,
(b)    ki plačujejo obveznosti z zamudo do 90 dni,
(c)    ki so izrazito podkapitalizirani,
(d)    ki nimajo zadostnih dolgoročnih virov sredstev za financiranje dolgoročnih
naložb,
(e)    od katerih banka ne prejema tekoče zadovoljivih informacij ali
ustrezne dokumentacije v zvezi s poravnavanjem obveznosti.
(5) V skupino D se razvrstijo finančna
sredstva oziroma prevzete obveznosti po zunajbilančnih postavkah do dolžnikov:
(a)    za katere obstaja velika verjetnost izgube dela finančnega sredstva
oziroma plačila po prevzeti obveznosti,
(b)    pri katerih je banka zaznala občutno poslabšanje kreditne kvalitete
in v zvezi s tem oblikovala oslabitve oziroma rezervacije,
(c)    za katere je banka v računovodskih izkazih prenehala obračunavati
obresti,
(d)    pri katerih je banka že utrpela pomembno ekonomsko izgubo ob odpisu
ali prodaji njihovih finančnih sredstev,
(e)    katerih finančna sredstva je banka restrukturirala v skladu z 18.
členom tega sklepa, pri čemer je prišlo oziroma je verjetno, da bo prišlo do
odpusta pomembnega dela finančne obveznosti dolžnika,
(f)    
ki plačujejo obveznosti z zamudo nad 90 do 360
dni,
(g)    ki so nesolventni,
(h)    za katere je bil pri pristojnem sodišču vložen predlog za začetek
postopka prisilne poravnave ali stečaja,
(i)    
ki so v postopku prisilne poravnave ali
stečaja.
(6) V skupino E se razvrstijo finančna
sredstva oziroma prevzete obveznosti po zunajbilančnih postavkah do dolžnikov:
(a)    ki imajo enake značilnosti kot dolžniki, katerih finančna sredstva
oziroma prevzete obveznosti so razvrščene v skupino D, vendar se zanje
ocenjuje, da terjatve do njih sploh ne bodo poplačane,
(b)    s sporno pravno podlago,
(c)    ki plačujejo obveznosti z zamudo nad 360 dni.
(7) V skupino P se razvrstijo finančna
sredstva oziroma prevzete obveznosti po zunajbilančnih postavkah, za katere
banka pri posamični ocenitvi ugotovi, da je potrebna oslabitev ali oblikovanje
rezervacije.
(8) Plačilo obveznosti dolžnika pomeni
plačilo vseh obveznosti dolžnika do banke v pogodbeno dogovorjenih rokih
dospelosti, ne da bi banka za ta namen posredno ali neposredno vzpostavila novo
finančno sredstvo do dolžnika.
(9) Pri obnovitvah, podaljševanju in
vzpostavitvi novih finančnih sredstev se smiselno upoštevajo tudi določila 18. in
18a. člena tega sklepa glede restrukturiranja finančnih
sredstev.
(10) Zlasti za majhne dolžnike in
prebivalstvo se lahko pri razvrščanju v večji meri uporabi merilo rednosti
poravnavanja obveznosti do banke.
14. člen
(Prvovrstna zavarovanja)
(1) Za namen tega sklepa so prvovrstna
zavarovanja finančnih sredstev oziroma prevzetih obveznosti po zunajbilančnih
postavkah naslednja:
(a)    bančna vloga, za katero je pogodbeno določena obveznost, da se
uporabi za poplačilo;
(b)    vrednostni papirji Republike Slovenije, Banke Slovenije, Evropske
centralne banke ter vlad in centralnih bank drugih držav Cone A;
(c)    nepreklicne garancije na prvi poziv bank, ki so pridobile
dovoljenje Banke Slovenije za opravljanje bančnih storitev, prvovrstnih bank
držav članic in prvovrstnih tujih bank;
(d)    prvovrstni dolžniški vrednostni papirji bank, s katerimi se trguje
na finančnih trgih; pri tem se ne upoštevajo podrejeni in zamenljivi dolžniški
vrednostni papirji;
(e)    nepreklicna jamstva Republike Slovenije (vključno z nepreklicnimi
garancijami na prvi poziv SID, ki so bile izdane do uveljavitve Zakona o
zavarovanju in financiranju mednarodnih gospodarskih poslov).
(2) Finančna sredstva in prevzete
obveznosti po zunajbilančnih postavkah, zavarovane s prvovrstnim zavarovanjem
po prvem odstavku tega člena, se razvrščajo v skupino A do aktiviranja
zavarovanja, vendar največ 30 dni po roku za plačilo.
15. člen
(Kriteriji za presojanje o prvovrstnosti
banke države članice ali tuje banke)
(1) Za namen tega sklepa se
prvovrstnost banke države članice ali tuje banke presoja na podlagi zadnje
razpoložljive ocene bonitete banke, ki so jo opravili Moody's, Standard &
Poor's in Fitch. Banka mora za izpolnjevanje kriterija prvovrstnosti dosegati
bonitetno oceno najmanj BBB- ustanove Standard & Poor's ali Fitch oziroma
Baa3 ustanove Moody's.
(2) Če banke države članice ali tuje
banke ni ocenila nobena od zgoraj navedenih ustanov, mora boniteto teh bank
oceniti banka sama.
16. člen
(Prvovrstni dolžniški vrednostni papirji
bank)
Za namen tega sklepa so prvovrstni
dolžniški vrednostni papirji bank dolžniški vrednostni papirji, katerih
izdajateljice so banke, ki so dobile dovoljenje Banke Slovenije za opravljanje
bančnih storitev, ali druge banke, ki izpolnjujejo kriterij prvovrstnosti po
tem sklepu, oziroma vrednostni papirji, katerih bonitetna ocena je najmanj BBB-
pri Standard & Poor's ali Fitch oziroma Baa3 pri Moody's, ne glede na
boniteto banke, ki jih je izdala.
17. člen
(Primerno zavarovanje)
Primerno zavarovanje po tem sklepu je
neodvisna garancija podjetja primerljivega finančnega položaja, ki izpolnjuje
merila za razvrstitev v skupino A, zavarovanje pri zavarovalnici, registrirani
v Republiki Sloveniji in drugi državi Cone A, ter vrednostni papirji, za katere
obstaja delujoči trg.
17a. člen
(Razvrščanje finančnih sredstev in prevzetih
obveznosti glede na boniteto dolžnika)
(1) Banka mora za potrebe poročanja po tem
sklepu poleg razvrstitve po kriterijih iz 13. člena tega sklepa opraviti tudi
razvrstitev finančnih sredstev in prevzetih obveznosti glede na boniteto
dolžnika v skupine od A do E tako, da upošteva kriterije iz točk a) in b)
drugega odstavka ter tretjega do šestega odstavka 13. člena tega sklepa (brez
upoštevanja prvovrstnih in primernih zavarovanj ter zavarovanj z zastavo
premičnin in nepremičnin). Ne glede na prejšnji stavek banki na ta način ni
potrebno razvrstiti finančnih sredstev in prevzetih obveznosti do fizičnih
oseb, ki ne opravljajo dejavnosti.
(2) Banka na način iz prvega odstavka tega
člena opravi razvrstitev tudi za finančna sredstva in prevzete obveznosti, ki so
na podlagi sedmega odstavka 13. člena tega sklepa razvrščeni v skupino P.
3. RESTRUKTURIRANJE FINANČNIH SREDSTEV
18. člen
(Opredelitev in vrste restrukturiranja)
(1) Restrukturirano finančno sredstvo je
finančno sredstvo, ki nastane kot posledica nezmožnosti dolžnika dolg
odplačevati pod prvotno dogovorjenimi pogoji bodisi s spremenjenimi pogoji
prvotne pogodbe bodisi novo pogodbo, s katero pogodbeni stranki dogovorita
delno ali celotno poplačilo prvotnega dolga. V ta okvir sodijo tudi pogodbe z
vgrajeno klavzulo o restrukturiranju. 
(2) Finančne težave oziroma zmožnost
odplačevanja dolga mora banka pri restrukturiranju finančnih sredstev
ocenjevati na nivoju dolžnika. Pri tem se kot dolžnik štejejo vse med seboj
povezane družbe v skupini, ki so predmet računovodske konsolidacije. Zmožnost
odplačevanja dolga dolžnika ocenjuje banka, poleg možnosti prevzema drugih
sredstev oziroma poplačila z unovčenjem zavarovanj, predvsem z vidika vpliva
restrukturiranja na zadostnost denarnega toka iz poslovanja dolžnika oziroma z
vidika možnosti obvladovanja tistih družb izmed povezanih družb, ki so sposobne
ustvarjati denarni tok iz poslovanja. 
(3) Banka restrukturira finančna sredstva
do dolžnika z izvedbo ene ali več aktivnosti, za katere se ob sicer normalnem
ekonomskem in finančnem položaju dolžnika ne bi odločila. Možne aktivnosti
oziroma vrste restrukturiranja finančnih sredstev, ki lahko nastopijo posamično
ali kombinirano, so naslednje: 
(a)    podaljšanje roka ali odlog vračila terjatev, 
(b)    znižanje obrestne mere in/ali drugih stroškov, 
(c)    znižanje višine terjatev kot posledica pogodbeno dogovorjenega
odpusta dolga in lastniškega prestrukturiranja, 
(d)    konverzija terjatev v naložbo v kapital dolžnika, 
(e)    prevzem drugih sredstev (vključno z unovčenjem zavarovanj) za delno
ali celotno poplačilo terjatev, 
(f)    
druge aktivnosti.
18.a člen
(Računovodska obravnava restrukturiranja
in razvrstitev restrukturiranih finančnih sredstev)
(1) Ko banka pristopi k restrukturiranju
finančnih sredstev, izhaja skladno z MSRP iz ažurirane vrednosti finančnega
sredstva. 
(2) Če banka pristopi k restrukturiranju
finančnega sredstva s spremembami pogojev odplačevanja finančnega sredstva, ki
izhajajo iz tč. a) in/ali b) tretjega odstavka 18. člena tega sklepa, popravi
knjigovodsko vrednost restrukturiranega finančnega sredstva na podlagi
diskontirane vrednosti ocenjenih bodočih denarnih tokov pod spremenjenimi
pogoji in učinek iz tega naslova pripozna v izkazu poslovnega izida. 
(3) V primeru znižanja terjatve do dolžnika
z aktivnostmi iz točke c) in/ali d) tretjega odstavka 18. člena tega sklepa
banka odpravi pripoznanje terjatve v delu, ki se nanaša na odpis oziroma
pogodbeno dogovorjeni odpust dolga. Nova ocena bodočih denarnih tokov za
preostali del še neodpisane terjatve oziroma restrukturirane terjatve po
spremenjenih pogojih temelji na osveženi oceni verjetnosti izgube. Pri tem
banka upošteva spremenjen finančni položaj dolžnika, ekonomska pričakovanja in
zavarovanja za restrukturirano finančno sredstvo. 
(4) Če banka pristopi k restrukturiranju
finančnega sredstva s prevzemom drugih sredstev (opredmetenih osnovnih
sredstev, vrednostnih papirjev in drugih finančnih sredstev), vključno z
naložbami v kapital dolžnikov, pridobljenih s konverzijo bančnih terjatev do
teh dolžnikov, pridobljena sredstva pripozna v izkazu finančnega položaja po
pošteni vrednosti ter razliko med izkazano pošteno vrednostjo tega sredstva in
knjigovodsko vrednostjo izknjiženega finančnega sredstva pripozna v izkazu
poslovnega zida. 
(5) Če pri restrukturiranem finančnem
sredstvu pride oziroma je verjetno, da bo prišlo do odpusta pomembnega dela
finančne obveznosti dolžnika, mora banka za vsa finančna sredstva in prevzete
obveznosti do tega dolžnika v skladu s sodili iz 13. člena tega sklepa nemudoma
dodeliti ustrezno bonitetno oceno, tako da jih prerazvrstiti najmanj v
bonitetno skupino D oziroma P. Banka lahko tem izpostavljenostim do tega
dolžnika dodeli boljšo bonitetno oceno potem, ko dolžnik dokaže sposobnost
izpolnjevanja obveznosti pod novimi pogoji.
18.b člen
(Dokumentacija in evidenca
restrukturiranih finančnih sredstev)
(1) Banka mora vse sprejete odločitve o
restrukturiranju finančnih sredstev, ki presegajo vrednost 100.000 evrov,
dokumentirati z ustrezno analizo alternativnih rešitev z ekonomskimi učinki (iz
unovčenja zavarovanj, prodaje finančnega sredstva, prekinitve pogodbe in
morebitnih drugih aktivnosti). 
(2) Banka mora za restrukturirana finančna
sredstva v poslovnih knjigah zagotoviti analitično evidenco, vključno s podatki
o načinu restrukturiranja (z aneksom ali novo pogodbo), vrstah restrukturiranja
iz tretjega odstavka 18. člena tega sklepa, datumi restrukturiranja ter učinki
na spremembo vrednosti finančnih sredstev vključno z učinki iz odpisov oziroma
odprave pripoznanja iz izkaza finančnega položaja (posebej učinki, izkazani v
breme že oblikovanih popravkov vrednosti zaradi oslabitev in posebej učinki,
izkazani neposredno prek poslovnega izida), spremembo verjetnosti izgube,
spremembo bonitetne ocene dolžnika in morebitno spremembo statusa donosnosti
restrukturiranih finančnih sredstev. 
(3) Kot restrukturirana finančna sredstva v
poslovnih knjigah banka označi samo finančna sredstva dolžnika, ki so bila
predmet restrukturiranja, in ne vseh izpostavljenosti do tega dolžnika. 
(4) Finančna sredstva ostanejo v poslovnih
knjigah označena kot restrukturirana, dokler niso istočasno izpolnjeni vsi
pogoji iz 157., 176., 177. in 179. odstavka Dela 2 Priloge V Izvedbene uredbe
Komisije (EU) št. 680/2014 z dne 16. aprila 2014 o določitvi izvedbenih
tehničnih standardov v zvezi z nadzorniškim poročanjem institucij v skladu z
Uredbo (EU) št. 575/2013 Evropskega parlamenta in Sveta (Uradni list EU, št.
191/2014 in 48/2015).
4. OCENJEVANJE IZGUB IZ KREDITNEGA TVEGANJA
19. člen
(Ocenjevanje dokazov o oslabitvi in možnih
izgubah)
(1) Banka mora mesečno v skladu s tem sklepom ocenjevati, ali obstajajo nepristranski
dokazi, da je finančno sredstvo ali skupina finančnih sredstev oslabljena ali
da obstaja možnost izgube iz prevzetih obveznosti po zunajbilančnih postavkah.
(2) Če banka pri posamični ocenitvi
finančnega sredstva oziroma prevzete obveznosti po zunajbilančnih postavkah
ugotovi, da je potrebna posamična oslabitev ali oblikovanje rezervacije, jo
mora prerazvrstiti v skupino P, ki je skupina posamezno oslabljenih finančnih
sredstev oziroma prevzetih obveznosti po zunajbilančnih postavkah, za katere
mora banka oblikovati rezervacije. V tem primeru ponovno skupinsko ocenjevanje
ni potrebno.
(3) Če banka pri posamični ocenitvi
finančnega sredstva oziroma prevzete obveznosti po zunajbilančnih postavkah,
razvrščenih v skupino P, ugotovi, da posamična oslabitev ali rezervacija ni več
potrebna, ju mora skladno s tem sklepom prerazvrstiti v skupino in ju vključiti
v ponovno skupinsko ocenjevanje.
20. člen
(Posamično ali skupinsko ocenjevanje
finančnega sredstva)
(1) Če pri posamični ocenitvi
finančnega sredstva obstajajo nepristranski dokazi oslabitve, mora banka
oceniti nadomestljivo vrednost takšnega finančnega sredstva. Če je
nadomestljiva vrednost manjša od knjigovodske, banka pripozna izgubo v izkazu
poslovnega izida.
(2) Oslabitev se izmeri za vsako
finančno sredstvo, ki je posamezno pomembno. Oslabitev finančnih sredstev, ki
niso posamezno pomembna, se izmeri posamično ali skupinsko.
(3) Banka lahko pri izračunu izgub iz
naslova kreditnega tveganja posamezno pomembnega finančnega sredstva upošteva
prvovrstna zavarovanja iz prvega odstavka 14. člena tega sklepa, primerna
zavarovanja, ki so določena v 17. členu tega sklepa, in zavarovanja s
premičnino oziroma nepremičnino, če v celoti ustrezajo pogojem, ki so določeni
v 9. členu tega sklepa.
(4) V primeru, da so finančna sredstva
ocenjena posamično in oslabitev ni potrebna ter posledično ni pripoznana, mora
banka ta sredstva vključiti v ponovno skupinsko ocenjevanje, da bi se ocenila
potrebna oslabitev.
(5) Oslabitev finančnih sredstev do
bank in hranilnic mora biti ocenjena posamično, in ponovno skupinsko
ocenjevanje ni potrebno.
21. člen
(Posamično ali skupinsko ocenjevanje
prevzetih obveznosti)
(1) Če pri posamični ocenitvi
prevzetih obveznosti po zunajbilančnih postavkah obstajajo nepristranski dokazi
za možnost izgube iz prevzetih obveznosti, mora banka oceniti verjetnost
takšnega dogodka za posamezno prevzeto obveznost. Če je izguba verjetna in je mogoče
zanesljivo oceniti njen znesek, se pripozna izguba v izkazu poslovnega izida
ter se za ta znesek oblikuje rezervacija.
(2) Potrebna rezervacija se izmeri za
vsako posamezno pomembno prevzeto obveznost po zunajbilančnih postavkah.
Potrebne rezervacije za prevzete obveznosti, ki niso posamezno pomembne, se
izmerijo posamično ali skupinsko.
(3) Banka lahko pri izračunu izgube iz
naslova kreditnega tveganja posamezno pomembne prevzete obveznosti po
zunajbilančnih postavkah upošteva prvovrstna zavarovanja iz prvega odstavka 14.
člena tega sklepa, primerna zavarovanja, ki so določena v 17. členu tega
sklepa, in zavarovanja s premičnino oziroma nepremičnino, če v celoti ustrezajo
pogojem, ki so določeni v 9. členu tega sklepa.
(4) V primeru, da so prevzete obveznosti
po zunajbilančnih postavkah ocenjene posamično in izguba ni verjetna ter
posledično ni pripoznana, mora banka te prevzete obveznosti vključiti v ponovno
skupinsko ocenjevanje za ugotovitev potrebnih rezervacij, ki se pripoznajo kot
izguba v izkazu poslovnega izida.
(5) Potrebne rezervacije za prevzete
obveznosti po zunajbilančnih postavkah do bank in hranilnic se izmerijo
posamično, in ponovno skupinsko ocenjevanje ni potrebno.
22. člen
(Razporejanje finančnih sredstev in
prevzetih obveznosti v skupine)
(1) Banka mora skupine za skupinsko
oceno oslabitve finančnih sredstev oziroma za skupinsko ugotavljanje potrebnih
rezervacij za prevzete obveznosti po zunajbilančnih postavkah določiti glede na
podobne značilnosti kreditnega tveganja, ki kažejo sposobnost dolžnika
poravnati obveznosti skladno s pogodbenimi določili. Skupine so lahko
opredeljene glede na naslednje posamezne značilnosti ali njihove kombinacije:
(a)    vrste finančnih sredstev,
(b)    panoge,
(c)    geografske lokacije,
(d)    vrste zavarovanj,
(e)    poravnavanje dolgov v preteklih obdobjih.
(2) Ocene bodočih denarnih tokov
posameznih skupin morajo temeljiti na preteklih izgubah iz teh ali podobnih
skupin. Ocene izgub se morajo prilagoditi spremenjenim okoliščinam na trgu.
Metodologijo in predpostavke, uporabljene pri ocenjevanju bodočih denarnih
tokov, mora banka redno pregledovati, tako da se zmanjša razlika med ocenami
izgub in dejanskimi izgubami.
23. člen
(Izračun odbitne postavke od temeljnega
kapitala)
(1) Ne glede na 22. člen tega sklepa
mora banka za potrebe poročanja po tem sklepu razporediti finančna sredstva
oziroma prevzete obveznosti po zunajbilančnih postavkah v skupine v skladu s
kriteriji iz 13. člena in v skupine glede na boniteto dolžnika v skladu s
kriteriji iz 17a. člena tega
sklepa, medtem ko pri izdelavi računovodskih izkazov v celoti upošteva lastno
metodologijo oziroma MSRP.
(2) Banka mora razliko med izkazanimi
oslabitvami oziroma rezervacijami po lastni metodologiji oziroma MSRP ter
zneskom ugotovljenih oslabitev oziroma rezervacij, izračunanih na podlagi
odstotkov iz 24. člena tega sklepa, upoštevati kot odbitno postavko pri
izračunu temeljnega kapitala v skladu Sklepom o izračunu kapitala bank in
hranilnic (Uradni list RS, št. 135/06).
24. člen
(Odstotki za skupinsko oslabitev oziroma
rezervacije za namen izračuna odbitne postavke)
Banka mora za namen izračuna odbitne
postavke od temeljnega kapitala pri skupinskem ocenjevanju posamezno pomembnih
in nepomembnih finančnih sredstev oziroma prevzetih obveznosti po
zunajbilančnih postavkah, ki se v skladu s 13. členom sklepa razvrščajo v
skupine od A do E, pri čemer finančno sredstvo ni posamezno oslabljeno oziroma
niso posamezno oblikovane rezervacije za prevzete obveznosti po zunajbilančnih
postavkah, uporabiti naslednje odstotke:
1.    
skupina A                         0%
2.    
skupina B                         0%
3.    
skupina C                         0%
4.    
skupina D                         0%
5.    
skupina E                         0%.
25. člen
(Izkazovanje oslabitev oziroma rezervacij
v računovodskih izkazih)
(1) Oslabitve finančnih sredstev, ki
jih banka opravi po MSRP, se izkažejo kot odhodek iz oslabitve v izkazu
poslovnega izida in kot popravek vrednosti finančnih sredstev zaradi oslabitve
v bilanci stanja.
(2) Rezervacije za prevzete obveznosti
po zunajbilančnih postavkah, ki jih banka opravi po MSRP, se izkažejo kot
odhodek za oblikovanje rezervacij v izkazu poslovnega izida in kot obveznost iz
rezervacij v bilanci stanja.
(3) Po stanju na zadnji dan v letu je
banka dolžna knjigovodsko izkazati oslabitve finančnih sredstev in rezervacije
za prevzete obveznosti po zunajbilančnih postavkah v skladu z določili tega
sklepa v roku, predpisanem za predložitev letnih računovodskih izkazov.
(4) Med letom je banka dolžna
knjigovodsko izkazati oslabitve finančnih sredstev in rezervacije za prevzete
obveznosti po zunajbilančnih postavkah najpozneje po stanju na zadnji dan
meseca, v katerem mora predložiti poročilo o razvrstitvi finančnih sredstev,
merjenih po metodi odplačne vrednosti, in prevzetih obveznosti po
zunajbilančnih postavkah.
25.a člen
(Izterjava in odpisovanje finančnih
sredstev)
(1) Banka vodi izterjavo finančnih sredstev
z vso skrbnostjo dobrega gospodarstvenika oziroma dokler ocenjuje, da so
nadaljnji postopki izterjave ekonomsko še upravičeni. 
(2) Če banka v postopku izterjave oceni, da finančno sredstvo, merjeno
po odplačni vrednosti, ne bo več povrnjeno in so izpolnjeni pogoji za odpravo
pripoznanja tega sredstva iz izkaza finančnega položaja po določbah o odpravi
pripoznanja iz MSRP, ga banka odpravi iz izkaza finančnega položaja in do
pridobitve pravne podlage za zaključek postopka izterjave v višini dolgovanega
zneska še vodi v zunajbilančni evidenci, kar je zlasti relevantno v naslednjih
primerih: 
(a)    za nezavarovano finančno sredstvo iz naslova kreditne pogodbe ali
unovčene pogojne zunajbilančne obveznosti (garancije, nekritega akreditiva,
meničnega avala ali druge pogojne zunajbilančne obveznosti), če dolžnik zamuja
z odplačevanjem več kot 1 leto; 
(b)    za zavarovano finančno sredstvo iz naslova kreditne pogodbe ali
unovčene pogojne zunajbilančne obveznosti z nepremičninami, če dolžnik zamuja z
odplačevanjem več kot 4 leta oziroma banka v tem obdobju ni prejela nobenega
poplačila iz unovčitve teh nepremičnin; 
(c)    za nezavarovano finančno sredstvo iz naslova kreditne pogodbe ali
unovčene pogojne zunajbilančne obveznosti, če je dolžnik že v stečajnem
postopku; 
(d)    za finančno sredstvo, za katerega je s potrditvijo prisilne
poravnave prenehala pravica banke do uveljavljanja plačila od dolžnika v sodnem
ali drugem postopku in sicer v znesku, v katerem je ta pravica prenehala. 
(3) Banka ukine zunajbilančno evidenco o
odpravljenih finančnih sredstvih iz drugega odstavka
tega člena oziroma, če ne gre za primer iz drugega odstavka tega člena,
finančno sredstvo odpravi iz izkaza finančnega položaja, ko je postopek
izterjave zaključen. 
(4) Postopek izterjave finančnega sredstva
iz prejšnjega odstavka tega člena banka zaključi v naslednjih primerih: 
(a)    na podlagi pravnomočnega sklepa sodišča o končanju stečajnega
postopka; 
(b)    na podlagi pravnomočnega sklepa o potrditvi prisilne poravnave, v
delu, v katerem finančno sredstvo ni bilo poplačano v celoti; 
(c)    na podlagi pravnomočnega sklepa o ustavitvi postopka izvršbe, če
izvršba s predlaganim sredstvom izvršbe ni bila uspešna; ali 
(d)    na podlagi sklepa uprave ali nadzornega sveta oziroma upravnega
odbora brez sodnega postopka za poplačilo terjatev, če bi bili nadaljnji pravni
postopki ekonomsko neupravičeni, zlasti v primeru, če bi stroški sodnega
postopka presegli znesek poplačila terjatev, oziroma so bila opravljena vsa
dejanja, ki bi jih opravil s skrbnostjo dober gospodarstvenik za dosego
poplačila terjatev.
5. VODENJE KREDITNIH MAP
26.  člen
(Vsebina kreditnih map)
(1) Banka zagotavlja informacije in
dokumentacijo o dolžniku z vodenjem kreditnih map. Iz kreditnih map morajo biti
razvidni osnovni podatki o dolžniku, njegovem finančnem stanju in položaju ter
o vsebini kreditnega razmerja.
(2) Kreditne mape morajo smiselno
vsebovati:
(a)    osnovne podatke o dolžniku (firma, sedež, število zaposlenih,
lastniška struktura, vodstvo, posredne in neposredne kapitalske povezave);
(b)    njegove glavne dolžnike in upnike;
(c)    računovodske izkaze za zadnja tri leta;
(d)    analizo in oceno finančno-ekonomskega položaja dolžnika oziroma
finančnega instrumenta;
(e)    ob morebitnih nepristranskih dokazih o oslabitvi finančnega
sredstva analizo in oceno denarnih tokov za poravnavo obveznosti;
(f)    
seznam vseh finančnih sredstev in prevzetih
obveznosti po zunajbilančnih postavkah (konto, partija);
(g)    vlogo za odobritev posla in predlog strokovne službe;
(h)    sklep organa, pristojnega za odobritev posla, in pogodbo o
sklenjenem poslu;
(i)    
analitično knjigovodsko evidenco;
(j)    
dokazila o zavarovanju ter dokumentacijo o
realizaciji zavarovanja;
(k)    drugo pomembno dokumentacijo.
(3) Banka mora izdelati interno
navodilo za vodenje kreditnih map ter določiti odgovorne osebe, ki bodo skrbele
za popolnost in celovitost posameznih map.
6. POROČANJE
27. člen
(Vsebina poročil in roki za poročanje)
(1) Banka mora zagotoviti pravilno in
pravočasno poročanje Banki Slovenije o razvrstitvi finančnih sredstev, merjenih
po metodi odplačne vrednosti, in prevzetih obveznosti po zunajbilančnih
postavkah.
(2) Banka poročila iz prvega odstavka
tega člena izdela po stanju na zadnji dan vsakega meseca v obliki in na način, ki je predpisan z navodilom Banke Slovenije.
(3) Rok za predložitev poročil iz
prvega odstavka tega člena na zadnji dan v letu je deseti delovni dan po izteku
roka za predložitev letnih računovodskih izkazov, za druge mesece pa je rok do 25. dne v naslednjem mesecu.
(4) V primeru posebne zahteve Banke
Slovenije mora banka poročila iz prvega odstavka tega člena izdelati in
predložiti tudi po stanju na dan in v roku, ki ga določi Banka Slovenije.

Sklep o ocenjevanju izgub iz kreditnega
tveganja bank in hranilnic (Uradni list RS, št. 28/07)
vsebuje naslednje končne določbe:
»7. KONČNE DOLOČBE
28. člen
(Prenehanje
uporabe sklepa)
Z dnem uveljavitve tega sklepa se preneha
uporabljati Sklep o ocenjevanju izgub iz kreditnega tveganja bank in hranilnic
(Uradni list RS, št. 67/05, 97/05 in 121/06).
29. člen
(Uveljavitev
sklepa)
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembi Sklepa o ocenjevanju izgub
iz kreditnega tveganja bank in hranilnic (Uradni list RS, št. 102/08) vsebuje naslednjo končno določbo:
»2. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o ocenjevanju izgub
iz kreditnega tveganja bank in hranilnic (Uradni list RS, št. 3/09) vsebuje naslednjo prehodno in
končno določbo:
»3. člen
Banka prva poročila po tem sklepu izdela po
stanju na dan 30. aprila 2009.
4. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o dopolnitvi Sklepa o ocenjevanju izgub
iz kreditnega tveganja bank in hranilnic (Uradni list RS, št. 29/12) vsebuje naslednjo končno določbo:
»2. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembi Sklepa o ocenjevanju izgub
iz kreditnega tveganja bank in hranilnic (Uradni list RS, št. 12/13) vsebuje naslednjo končno določbo:
»2. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o ocenjevanju
izgub iz kreditnega tveganja bank in hranilnic (Uradni list RS, št. 12/14) vsebuje naslednjo končno določbo:
»5. člen
(1) Ta sklep začne veljati naslednji dan po
objavi v Uradnem listu Republike Slovenije. 
(2) Ne glede na prvi odstavek tega člena
lahko banka: 
(a)    vzpostavi analitično evidenco v skladu s tretjim in četrtim
odstavkom novega 18.b člena najpozneje do 30. junija 2014; 
(b)    odpravo pripoznanja finančnih sredstev iz izkaza finančnega
položaja v skladu z drugim odstavkom 25.a člena sklepa prvič izvede že pri
izdelavi naslednjih poročil za konec poslovnega leta 2013, ki jih mora banka
predložiti najpozneje v rokih za predložitev poročil po opravljenem revizijskem
pregledu: 
-    
revidirano poročilo o knjigovodskih postavkah z
obrestnimi merami (BS1S) in revidirano bilanco prevrednotenj s transakcijami
(BS1V) v skladu z Navodilom za izvajanje Sklepa o poročanju monetarnih
finančnih institucij z dne 8. oktobra 2012 in dopolnitve tega navodila z dne 2.
decembra 2013, objavljenih na spletni strani Banke Slovenije; 
-    
poročila in konsolidirana poročila o kapitalu
in kapitalskih zahtevah za posamezna tveganja v obliki obrazcev, ki so sestavni
del Sklepa o poročanju o kapitalu in kapitalskih zahtevah bank in hranilnic
(Uradni list RS, št. 104/07, 85/10 in 105/11); 
-    
poročila in konsolidirana poročila o veliki
izpostavljenosti v obliki obrazcev, ki so sestavni del Sklepa o veliki
izpostavljenosti bank in hranilnic (Uradni list RS, št. 85/10 in 34/11); 
-    
poročila o razvrstitvi finančnih sredstev,
merjenih po metodi odplačne vrednosti, in nekaterih prevzetih obveznosti po
zunajbilančnih postavkah bank in hranilnic v obliki obrazcev, ki so sestavni
del Navodila za izvajanje Sklepa o ocenjevanju izgub iz kreditnega tveganja
bank in hranilnic (Uradni list RS, št. 28/12 in 34/12); 
-    
računovodske izkaze in konsolidirane
računovodske izkaze v skladu s 7. členom Sklepa o poslovnih knjigah in letnih
poročilih bank in hranilnic (Uradni list RS, št. 17/12 in 104/13); 
-    
revidirano letno poročilo in revidirano
konsolidirano letno poročilo za poslovno leto 2013 v skladu s tretjim odstavkom
22. člena Sklepa o poslovnih knjigah in letnih poročilih bank in hranilnic; 
-    
nerevidirane konsolidirane računovodske izkaze v
skladu s Sklepom o nadzoru bank in hranilnic na konsolidirani podlagi (Uradni
list RS, št. 135/06, 104/07, 97/10 in 60/13); 
-    
poročilo o izpostavljenosti po stanju na dan
31. decembra 2013 (na obrazcu POR-195/4) v skladu s 14. členom Sklepa o
poročanju posameznih dejstev in okoliščin bank in hranilnic (Uradni list RS,
št. 42/09, 85/10, 62/11, 105/11, 17/12, 71/12, 38/13, 74/13 in 80/13); 
in posledično odpise
finančnih sredstev upošteva že pri razkrivanju informacij za konec poslovnega
leta 2013 v skladu s Sklepom o razkritjih s strani bank in hranilnic (Uradni
list RS, št. 135/06, 42/09, 85/10, 62/11, 100/11 in 60/13) in Sklepom o
poslovnih knjigah in letnih poročilih bank in hranilnic.«.

Sklep o spremembah in dopolnitvah Sklepa o ocenjevanju
izgub iz kreditnega tveganja bank in hranilnic (Uradni list RS, št. 13/15) vsebuje
naslednjo prehodno in končno določbo:
»6. člen
Banka prva poročila po tem sklepu izdela po
stanju na dan 31. marca 2015.
7. člen
Ta sklep začne veljati naslednji dan po
objavi v Uradnem listu Republike Slovenije.«.