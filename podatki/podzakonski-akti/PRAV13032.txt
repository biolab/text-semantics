I. SPLOŠNA DOLOČBA
1. člen
S tem pravilnikom se določata način in oblika zagotavljanja
podatkov za evidenčni in analitski informacijski sistem visokega šolstva v
Republiki Sloveniji (v nadaljnjem besedilu: eVŠ).
II. PRIDOBIVANJE PODATKOV ZA EVIDENCI VISOKOŠOLSKIH ZAVODOV
IN ŠTUDIJSKIH PROGRAMOV
2. člen
Nacionalna agencija Republike Slovenije za kakovost v visokem
šolstvu (v nadaljnjem besedilu: agencija) sporoči v eVŠ podatke o akreditiranih
visokošolskih zavodih v Republiki Sloveniji in javnoveljavnih študijskih
programih in študijskih programih za izpopolnjevanje, ki jih določata 81.č in
81.d člen Zakona o visokem šolstvu (Uradni list RS, št. 32/12 – uradno
prečiščeno besedilo, 40/12 – ZUJF, 57/12 – ZPCP-2D, 109/12, 85/14 in 75/16; v
nadaljnjem besedilu: Zakon o visokem šolstvu), v sedmih dneh po dokončnosti
odločbe o akreditaciji.
3. člen
Agencija v sedmih dneh po prejemu obvestila visokošolskega
zavoda sporoči v eVŠ podatke o spremembah obveznih sestavin študijskih
programov, ki jih v skladu s petim odstavkom 32. člena Zakona o visokem
šolstvu sprejme visokošolski zavod in vključujejo podatke, ki se vodijo v
evidenci v skladu z 81.d členom Zakona o visokem šolstvu.
4. člen
Podatke o transnacionalnem izobraževanju, ki jih določa drugi
odstavek 81.d člena Zakona o visokem šolstvu, sporoči agencija v eVŠ v sedmih
dneh po vpisu v evidenco iz petega odstavka 51.v člena Zakona o visokem
šolstvu.
5. člen
(1) Agencija sporoči podatke iz 2., 3. in 4. člena
tega pravilnika v eVŠ v elektronski obliki.
(2) Če agencija podatkov iz prejšnjega odstavka nima,
jih ministrstvo, pristojno za visoko šolstvo, brezplačno pridobi od
visokošolskega zavoda na podlagi pisnega poziva, s katerim se določita način in
rok njihove predložitve.
III. PRIDOBIVANJE PODATKOV ZA EVIDENCO ŠTUDENTOV IN
DIPLOMANTOV
6. člen
(1) Podatke, ki se vodijo v eVŠ evidenci študentov in
diplomantov iz 81.e člena Zakona o visokem šolstvu, sporočijo v eVŠ
visokošolski zavodi.
(2) Podatke iz prejšnjega odstavka sporočajo
visokošolski zavodi za osebe, ki so pridobile status študenta v skladu z
Zakonom o visokem šolstvu:
-       
na dan dogodka: podatke o vpisu in z njim povezane spremembe podatkov
(izpis, dokončanje študija, izključitev);
-       
do 30. oktobra: podatke o doseženih kreditnih točkah za preteklo
študijsko leto;
-       
do 30. novembra: podatke o mednarodni izmenjavi v času študija za
preteklo študijsko leto.
(3) Podatke za tuje študente, ki so v Republiki
Sloveniji na mednarodni izmenjavi v okviru študija in se o njih vodijo podatki
v eVŠ v skladu z drugim odstavkom 81.e člena Zakona o visokem šolstvu,
sporočajo visokošolski zavodi na dan dogodka. Podatke o doseženih kreditnih
točkah je za študente iz tega odstavka treba sporočiti do 30. novembra.
(4) Podatke iz prvega, drugega in tretjega odstavka tega
člena sporočijo visokošolski zavodi v eVŠ v elektronski obliki.
IV. PRIDOBIVANJE PODATKOV ZA EVIDENCO IZVAJALCEV VISOKOŠOLSKE
DEJAVNOSTI
7. člen
Visokošolski zavodi podatke, ki se vodijo v eVŠ evidenci
izvajalcev visokošolske dejavnosti iz 81.h člena Zakona o visokem šolstvu, v
elektronski obliki sporočijo v eVŠ do 28. februarja, in sicer stanje na
dan 31. decembra preteklega leta.
V. PREHODNI IN KONČNI DOLOČBI
8. člen
Ne glede na določbo prvega odstavka 5. člena tega
pravilnika agencija do vzpostavitve svojega informacijskega sistema sporoča
ministrstvu, pristojnemu za visoko šolstvo, podatke za vnos v eVŠ v elektronski
ali pisni obliki.
9. člen
Podatke iz 7. člena tega pravilnika visokošolski zavodi
prvič pošljejo za stanje na dan 31. decembra 2016, in sicer do 31. marca
2017.
10. člen
Z dnem uveljavitve tega pravilnika preneha veljati Pravilnik
o razvidu visokošolskih zavodov in zagotavljanju podatkov za eVŠ (Uradni list
RS, št. 29/15 in 75/16 – ZviS-K) v delu, ki se nanaša na pridobivanje
podatkov za evidenci iz 81.č in 81.d člena Zakona o visokem šolstvu.
11. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-83/2016/14
Ljubljana, dne 3. marca 2017
EVA 2016-3330-0065
dr. Maja Makovec Brenčič
l.r.
Ministrica
za izobraževanje, znanost in šport