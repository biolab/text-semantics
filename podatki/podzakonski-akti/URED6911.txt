I. SPLOŠNE DOLOČBE
1. člen
Ta uredba ureja sistem dovoljenj za zasaditev vinske trte za
izvajanje:
-       
Uredbe (EU) št. 1308/2013 Evropskega parlamenta in Sveta z dne
17. decembra 2013 o vzpostavitvi skupne ureditve trgov kmetijskih
proizvodov in razveljavitvi uredb Sveta (EGS) št. 922/72, (EGS)
št. 234/79, (ES) št. 1037/2001 in (ES) št. 1234/2007 (UL L št.
347 z dne 20. 12. 2013, str. 671), zadnjič spremenjene z Uredbo
(EU) št. 1310/2013 Evropskega parlamenta in Sveta z dne 17. decembra
2013 o določitvi nekaterih prehodnih določb glede podpore za razvoj podeželja
iz Evropskega kmetijskega sklada za razvoj podeželja (EKSRP), o spremembi
Uredbe (EU) št. 1305/2013 Evropskega parlamenta in Sveta glede sredstev in
njihove razdelitve za leto 2014 in o spremembi Uredbe Sveta (ES)
št. 73/2009 in uredb (EU) št. 1307/2013, (EU) št. 1306/2013 in
(EU) št. 1308/2013 Evropskega parlamenta in Sveta v zvezi z njihovo
uporabo v letu 2014 (UL L št. 347 z dne 20. 12. 2013, str. 865), (v
nadaljnjem besedilu: Uredba 1308/2013/EU),
-       
Delegirane uredbe Komisije (EU) 2015/560 z dne 15. decembra 2014 o
dopolnitvi Uredbe (EU) št. 1308/2013 Evropskega parlamenta in Sveta glede
sistema dovoljenj za zasaditev vinske trte (UL L št. 93 z dne
9. 4. 2015, str. 1; v nadaljnjem besedilu: Uredba 560/2015/EU) in
-       
Izvedbene uredbe Komisije (EU) 2015/561 z dne 7. aprila 2015 o
določitvi pravil za uporabo Uredbe (EU) št. 1308/2013 Evropskega
parlamenta in Sveta glede sistema dovoljenj za zasaditev vinske trte (UL L št.
93 z dne 9. 4. 2015, str. 12; v nadaljnjem besedilu: Uredba
561/2015/EU).
2. člen
Izrazi v tej uredbi pomenijo:
1.     
pridelovalec je fizična ali pravna oseba, ki obdeluje vinograd ter je
vpisana v register pridelovalcev grozdja in vina (v nadaljnjem besedilu: register)
v skladu s predpisom, ki ureja register;
2.     
pridelava za lastno uporabo je obdelava manj kot 0,1 ha vinogradov
na kmetijskem gospodarstvu za pridelavo grozdja za vino, ki je namenjeno
izključno lastni porabi.
II. DOVOLJENJA ZA ZASADITEV VINSKE TRTE
3. člen
(1) Vinogradi se lahko zasadijo ali ponovno zasadijo le,
če pridelovalec pridobi dovoljenje za zasaditev vinske trte.
(2) Ne glede na prejšnji odstavek se v primerih iz
četrtega odstavka 62. člena Uredbe 1308/2013/EU vinogradi lahko zasadijo ali
ponovno zasadijo brez pridobitve dovoljenja za zasaditev vinske trte.
4. člen
(1) Dovoljenja za zasaditev vinske trte so dovoljenja za
novo zasaditev iz 63. člena Uredbe 1308/2013/EU in dovoljenja za ponovno
zasaditev iz 66. člena Uredbe 1308/2013/EU.
(2) Dovoljenja za zasaditev vinske trte izdajajo upravne
enote, ki vodijo register (v nadaljnjem besedilu: upravna enota).
(3) Ministrstvo, pristojno za kmetijstvo (v nadaljnjem
besedilu: ministrstvo), določi na podlagi podatka o površini vinogradov,
vpisanih v register kmetijskih gospodarstev na dan 31. julija prejšnjega
leta, površino, ki je vsako leto v skladu s 63. členom Uredbe 1308/2013/EU na
razpolago za novo zasaditev, in jo objavi na spletni strani ministrstva.
5. člen
(1) Vlogo za pridobitev dovoljenja za zasaditev vinske
trte vloži pridelovalec na upravno enoto do 30. junija pred vinskim letom,
v katerem bo zasajen vinograd.
(2) Vloga iz prejšnjega odstavka vsebuje:
-       
podatke o pridelovalcu,
-       
podatke o vinogradu, ki se bo zasadil, in sicer podatke o velikosti in
lokaciji površine ter o vinski trti.
(3) Če se vloga nanaša na pridobitev dovoljenja za
ponovno zasaditev, vsebuje tudi podatke o vinogradu, ki se krči, in sicer
podatke o velikosti in lokaciji površine ter o vinski trti.
(4) Če se vloga nanaša na pridobitev dovoljenja za
zasaditev vinske trte na površini, večji od 0,1 ha, mora vsebovati tudi mnenje
o ustreznosti predvidene zasaditve, ki ga izda javna služba, delujoča na
področju kmetijskega svetovanja v skladu z zakonom, ki ureja kmetijstvo.
(5) Podatek o lokaciji površine iz drugega odstavka tega
člena je grafični prikaz zemljišča, na katerem se bo zasadila vinska trta.
Grafični prikaz zemljišča se vpiše v register po postopku, ki določa vpis
GERK-a v register kmetijskih gospodarstev v skladu s predpisom, ki ureja
register kmetijskih gospodarstev.
(6) Na podlagi vloge iz prvega odstavka tega člena
upravna enota izda dovoljenje za zasaditev vinske trte v skladu s postopkom iz
7. člena te uredbe, če bo vinograd zasajen s sortami vinske trte, kot jih določa
predpis, ki ureja pridelovalna območja Republike Slovenije, in če je predvidena
zasaditev ustrezna, kar je razvidno iz mnenja iz četrtega odstavka tega člena.
(7) Dovoljenje za zasaditev vinske trte iz prejšnjega
odstavka vsebuje:
-       
podatke o pridelovalcu,
-       
podatke o vrsti dovoljenja,
-       
podatke o velikosti in lokaciji površine, na katero se nanaša
dovoljenje, ter o vinski trti,
-       
podatke o veljavnosti dovoljenja.
(8) Upravna enota podatke o vlogah za pridobitev
dovoljenja in izdanih dovoljenjih za zasaditev vinske trte vpiše v register.
6. člen
(1) Ne glede na določbo prvega odstavka prejšnjega člena
lahko pridelovalec vloži vlogo za pridobitev dovoljenja za ponovno zasaditev
najpozneje do konca drugega vinskega leta po izvedeni izkrčitvi vinograda ali
pa pred izkrčitvijo vinograda, če se zaveže, da bo izkrčitev izvedel najpozneje
do konca četrtega vinskega leta po zasaditvi novih vinskih trt.
(2) Upravna enota izda dovoljenje za ponovno zasaditev,
če so izpolnjeni pogoji iz 66. člena Uredbe 1308/2013/EU.
7. člen
(1) Upravna enota izda dovoljenje za novo zasaditev po
prejemu obvestila ministrstva, da skupna površina zasaditev iz vlog za
pridobitev dovoljenja za novo zasaditev ne presega površine, ki je v skladu s
tretjim odstavkom 4. člena te uredbe na razpolago za novo zasaditev.
(2) Če v posameznem letu skupna površina iz vlog za
pridobitev dovoljenja za novo zasaditev presega površino, ki je na razpolago za
novo zasaditev, upravna enota odloči o vloženih vlogah šele po izvedenem
izbirnem postopku iz 8. člena te uredbe in v rokih iz 6. člena Uredbe
561/2015/EU.
(3) Na podlagi rezultatov izbirnega postopka upravne
enote izdajo dovoljenja za novo zasaditev po vrstnem redu v izbirnem postopku
razvrščenih vlog do izčrpanja površine, ki je v zadevnem letu na razpolago za
novo zasaditev. Preostale vloge se zavrnejo.
(4) Če pridelovalec zavrne dovoljenje v skladu s tretjim
odstavkom 6. člena Uredbe 561/2015/EU, se površina, ki izhaja iz zavrnjenega
dovoljenja, prišteje k površini, ki je na razpolago za novo zasaditev v
naslednjem letu.
8. člen
(1) Če v posameznem vinskem letu skupna površina iz vlog
za pridobitev dovoljenja za novo zasaditev presega površino, ki je na razpolago
za novo zasaditev, ministrstvo na podlagi podatkov o vlogah za pridobitev
dovoljenj za novo zasaditev iz registra v skladu z drugim odstavkom 6. člena
Uredbe 561/2015/EU izvede izbirni postopek in o rezultatih izbirnega postopka
obvesti upravne enote do 15. julija tega vinskega leta.
(2) V izbirnem postopku iz prejšnjega odstavka se
uporabijo prednostna merila in njihova utežitev, ki so navedena v prilogi, ki
je sestavni del te uredbe, in so v skladu s prednostnimi merili iz točke B.
priloge I Uredbe 561/2015/EU. Izbirni postopek s prednostnimi merili se uporabi
za celotno površino, ki je na razpolago za novo zasaditev.
(3) Podatke o pridelovalčevem izpolnjevanju prednostnih
meril pridobi ministrstvo iz registra in registra kmetijskih gospodarstev.
9. člen
(1) Pridelovalci lahko od izdaje dovoljenja za zasaditev
vinske trte do začetka sajenja upravni enoti sporočijo spremembo lokacije
površine, na katero se nanaša dovoljenje.
(2) Na podlagi sporočila iz prejšnjega odstavka upravna
enota izda novo dovoljenje za zasaditev vinske trte z novo lokacijo zasaditve,
če so izpolnjeni pogoji iz 10. člena Uredbe 561/2015/EU.
10. člen
(1) Pridelovalec, ki v obdobju veljavnosti dovoljenja za
zasaditev vinske trte te ne začne saditi, eno leto po izteku veljavnosti tega
dovoljenja ni upravičen do izdaje novega dovoljenja za zasaditev vinske trte.
(2) Določba prejšnjega odstavka se ne uporabi:
-       
v primerih iz točk (a) do (d) drugega odstavka 64. člena Uredbe (EU)
št. 1306/2013 Evropskega parlamenta in Sveta z dne 17. decembra 2013
o financiranju, upravljanju in spremljanju skupne kmetijske politike in
razveljavitvi uredb Sveta (EGS) št. 352/78, (ES) št. 165/94, (ES)
št. 2799/98, (EC) No 814/2000, (ES) št. 1290/2005 in (ES)
št. 485/2008 (UL L št. 347 z dne 20. 12. 2013, str. 549),
zadnjič spremenjene z Izvedbeno uredbo Komisije (EU) 2015/1975 z dne
8. julija 2015 o določitvi pogostosti in oblike poročanja o nepravilnostih
v zvezi z Evropskim kmetijskim jamstvenim skladom in Evropskim kmetijskim
skladom za razvoj podeželja v skladu z Uredbo (EU) št. 1306/2013 Evropskega
parlamenta in Sveta (UL L št. 293 z dne 10. 11. 2015, str. 23), (v
nadaljnjem besedilu: Uredba 1306/2013/EU) ali
-       
če je bila površina, na katero se nanaša dovoljenje, zasajena z vinsko
trto najmanj v obsegu 80 %.
11. člen
(1) Površine, zasajene z vinsko trto, ki
1. januarja 2016 niso vpisane v register kmetijskih gospodarstev, so lahko
namenjene izključno pridelavi za lastno uporabo.
(2) Površine vinske trte, ki 1. januarja 2016 niso
vpisane v register kmetijskih gospodarstev in niso namenjene izključno
pridelavi za lastno uporabo, se štejejo za nedovoljene nasade v skladu z 71.
členom Uredbe 1308/2013/EU.
(3) Površine iz prejšnjega odstavka in površine iz
drugega odstavka 3. člena te uredbe, ki jih namerava pridelovalec uporabiti za
tržno proizvodnjo, se ne štejejo za nedovoljene nasade, če pridelovalec za te
površine pridobi dovoljenje za novo zasaditev v skladu s to uredbo pred
prometom z vinom in drugimi proizvodi, ki izhajajo s teh površin.
III. NADZOR
12. člen
(1) Nadzor nad pravilno uporabo sistema dovoljenj za
zasaditev vinske trte izvaja vinarska inšpekcija, ki za sistematične upravne
preglede uporablja register in register kmetijskih gospodarstev, dopolnjuje pa
jih s pregledi na kraju samem v skladu s splošnimi načeli za preglede, kot jih
določa Uredba 1306/2013/EU.
(2) (prenehal
veljati).

Priloga:
Prednostna merila in njihova utežitev

Uredba o sistemu dovoljenj za zasaditev vinske
trte (Uradni list RS, št. 4/16) vsebuje naslednji prehodni in
končni določbi:
»IV. PREHODNI IN KONČNI DOLOČBI
13. člen
(1) Pridelovalec lahko v skladu z 68. členom Uredbe
1308/2013/EU vloži na ministrstvo vlogo za pretvorbo pravice za obnovo
vinograda, dodeljene z dovoljenjem za obnovo vinograda v skladu z Uredbo o
uravnavanju obsega vinogradniških površin (Uradni list RS, št. 88/08, 5/09 in
62/10) in Pravilnikom o registru pridelovalcev grozdja in vina (Uradni list RS,
št. 16/07 in 62/09), v dovoljenje za zasaditev vinske trte najpozneje do
31. decembra 2017.
(2) Ministrstvo pred izdajo dovoljenja za zasaditev
vinske trte na podlagi vloge iz prejšnjega odstavka preveri, ali ima
pridelovalec veljavno pravico do zasaditve v skladu z Uredbo o uravnavanju
obsega vinogradniških površin (Uradni list RS, št. 88/08, 5/09 in 62/10).
(3) Dovoljenja za zasaditev vinske trte, ki se izdajo na
podlagi vloge iz prvega odstavka tega člena, veljajo do konca drugega vinskega
leta po vinskem letu, v katerem je bila pridelovalcu dodeljena pravica iz
rezerve pravic, oziroma do konca petega vinskega leta po vinskem letu, v
katerem je bila pridelovalcu dodeljena pravica za ponovno posaditev vinograda,
vendar ne dlje kot do 31. decembra 2018.
(4) Za spremembo lokacije površine, na katero se nanaša
dovoljenje za zasaditev vinske trte, izdano v skladu s tem členom, se uporabi
postopek iz 9. člena te uredbe.
14. člen
Postopki dodelitve pravic do zasaditve in izdaje dovoljenj za
obnovo vinograda, začeti v skladu z Uredbo o uravnavanju obsega vinogradniških
površin (Uradni list RS, št. 88/08, 5/09 in 62/10) in Pravilnikom o registru
pridelovalcev grozdja in vina (Uradni list RS, št. 16/07 in 62/09), se končajo
v skladu z Uredbo o uravnavanju obsega vinogradniških površin (Uradni list RS,
št. 88/08, 5/09 in 62/10) in Pravilnikom o registru pridelovalcev grozdja in
vina (Uradni list RS, št. 16/07 in 62/09).
15. člen
Z dnem uveljavitve te uredbe prenehajo veljati:
-       
Uredba o uravnavanju obsega vinogradniških površin (Uradni list RS, št.
88/08, 5/09 in 62/10);
-       
V. poglavje in 19. do 24. člen ter priloga 7 Pravilnika o registru
pridelovalcev grozdja in vina (Uradni list RS, št. 16/07 in 62/09).
16. člen
Ta uredba začne veljati naslednji dan po objavi v Uradnem listu
Republike Slovenije.«.

Uredba o spremembah in dopolnitvah Uredbe o
izvajanju podpornega programa v vinskem sektorju (Uradni list RS, št. 23/17) vsebuje naslednjo končno določbo:
»12. člen
Ta uredba začne veljati petnajsti dan po objavi v Uradnem
listu Republike Slovenije.«.