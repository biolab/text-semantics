I. SPLOŠNE DOLOČBE
1. člen
(vsebina)
(1) Ta uredba v skladu z Direktivo 2006/12/ES Evropskega parlamenta
in Sveta z dne 5. aprila 2006 o odpadkih (UL L št. 114 z dne 27. 4. 2006, str.
9), Direktivo Sveta z dne 12. decembra 1991 o nevarnih odpadkih (UL L št. 377 z
dne 31. 12. 1991, str. 20), zadnjič spremenjeno z Uredbo Evropskega parlamenta
in Sveta (ES) št. 166/2006 z dne 18. januarja 2006 o Evropskem registru
izpustov in prenosov onesnaževal ter spremembi direktiv Sveta 91/689/EGS in
96/61/ES (UL L št. 33 z dne 4. 2. 2006, str. 1), in Odločbo št. 2455/2001/ES
Evropskega Parlamenta in Sveta z dne 20. novembra 2001 o določitvi seznama
prednostnih snovi na področju vodne politike in o spremembi Direktive
2000/60/ES (UL L št. 331 z dne 15. 12. 2001, str. 1) določa obvezno ravnanje z
amalgamskimi odpadki, ki nastajajo pri opravljanju zobozdravstva kot zdravstvene
dejavnosti in z njo povezanih raziskavah. 
(2) Za vsa ravnanja z amalgamskimi odpadki, ki niso posebej
urejena s to uredbo, se uporablja predpis, ki ureja ravnanje z odpadki.
2. člen
(uporaba)
Ta uredba se uporablja za amalgamske odpadke, ki se uvrščajo
med amalgamske odpadke iz zobozdravstva s številko 18 01 10 iz
klasifikacijskega seznama odpadkov v skladu s predpisom, ki ureja ravnanje z
odpadki (v nadaljnjem besedilu: amalgamski odpadki).
3. člen
(izrazi)
Izrazi, uporabljeni v tej uredbi, imajo naslednji pomen: 
1.     
amalgamski odpadki so amalgamski obruski, amalgamski ostanki in
izpuljeni zobje z amalgamskimi zalivkami, ki nastajajo pri opravljanju
zobozdravstva kot zdravstvene dejavnosti; 
2.     
odpadki iz zdravstva so odpadki iz predpisa, ki ureja odpadke, ki
nastanejo pri opravljanju zdravstvene dejavnosti in z njo povezanih raziskavah;
3.     
odstranjevalec amalgamskih odpadkov (v nadaljnjem besedilu:
odstranjevalec) je oseba, ki odstranjuje amalgamske odpadke; 
4.     
povzročitelj amalgamskih odpadkov (v nadaljnjem besedilu: povzročitelj
odpadkov) je oseba, katere delovanje ali dejavnost povzroča nastajanje
amalgamskih odpadkov; 
5.     
zbiralec amalgamskih odpadkov (v nadaljnjem besedilu: zbiralec) je
oseba, ki od povzročiteljev odpadkov prevzema in zbira amalgamske odpadke z
namenom oddaje v odstranjevanje; 
6.     
zbirni center je pokrit prostor v objektu ali stavbi, urejen in
opremljen za razvrščanje in skladiščenje ločeno zbranih amalgamskih odpadkov
pred njihovo oddajo v odstranjevanje; 
7.     
odstranjevanje je odstranjevanje odpadkov v skladu s predpisom, ki ureja
ravnanje z odpadki; 
8.     
prevzem amalgamskih odpadkov je prevzem amalgamskih odpadkov, ki ga
opravlja zbiralec na prevzemnem mestu amalgamskih odpadkov pri povzročitelju
odpadkov, pri čemer se o prevzemnem mestu, času prevzema in načinu prevzema
amalgamskih odpadkov dogovorita zbiralec in povzročitelj odpadkov s pogodbo o
prevzemanju amalgamskih odpadkov ali drugo listino o naročilu prevzemanja
amalgamskih odpadkov.
II. OBVEZNOSTI POVZROČITELJEV ODPADKOV
4. člen
(obvezna ravnanja)
Povzročitelj odpadkov mora zagotoviti, da se amalgamski
odpadki: 
-       
na mestu njihovega nastanka z uporabo filtrov ali ločevalnikov v
zobozdravstvenih ordinacijah izločajo iz komunalne odpadne vode v skladu s
predpisom, ki ureja emisijo snovi pri odvajanju odpadnih vod iz objektov za
opravljanje zdravstvene in veterinarske dejavnosti, 
-       
začasno skladiščijo v posodah ali vrečah, ki so namenjene shranjevanju
amalgamskih odpadkov in na katerih je vidna oznaka o vrsti odpadka, 
-       
pred oddajo zbiralcu začasno skladiščijo ločeno od drugih odpadkov, 
-       
ne mešajo z drugimi odpadki, 
-       
oddajajo zbiralcu v posodah ali vrečah, na katerih so zapisani podatki o
mestu in času nastanka, številki amalgamskih odpadkov iz klasifikacijskega
seznama odpadkov in količini amalgamskih odpadkov.
5. člen
(druge obveznosti povzročitelja odpadkov)
(1) Povzročitelj odpadkov mora zagotoviti, da se amalgamski
odpadki prenašajo in prevažajo v prostorih stavbe ali med stavbami na območju,
kjer se opravlja zdravstvena dejavnost, v posodah in vrečah, ki so namenjene
shranjevanju amalgamskih odpadkov in na katerih je vidna oznaka o vrsti odpadka
s številko 18 01 10. 
(2) Če se na območju, kjer se opravljajo zobozdravstvene
storitve, opravljajo tudi druge zdravstvene dejavnosti in je treba amalgamske
odpadke prevažati, se mora prevoz izvajati na način iz predpisa, ki ureja
ravnanje z odpadki, ki nastanejo pri opravljanju zdravstvene dejavnosti in z
njo povezanih raziskavah. 
(3) Povzročitelj odpadkov mora zagotoviti, da se amalgamski
odpadki shranjujejo ali začasno skladiščijo tako, da ne onesnažujejo okolja ali
ogrožajo zdravja ljudi. 
(4) Če se zobozdravstvene storitve opravljajo na območju,
kjer se izvajajo tudi druge zdravstvene dejavnosti, se morajo amalgamski
odpadki shranjevati in začasno skladiščiti v zbiralnici odpadkov iz zdravstva v
skladu s predpisom, ki ureja ravnanje z odpadki, ki nastanejo pri opravljanju
zdravstvene dejavnosti in z njo povezanih raziskavah.
6. člen
(oddaja amalgamskih odpadkov)
(1) Povzročitelj odpadkov mora zagotoviti, da se amalgamski
odpadki oddajo zbiralcu. 
(2) Povzročitelj odpadkov mora določiti odgovorno osebo, ki v
njegovem imenu oddaja amalgamske odpadke zbiralcu in ki ob oddaji vsake
pošiljke amalgamskih odpadkov izpolni evidenčni list, določen s predpisom, ki
ureja ravnanje z odpadki.
7. člen
(načrt gospodarjenja z amalgamskimi odpadki)
(1) Povzročitelj odpadkov mora izdelati načrt gospodarjenja z
amalgamskimi odpadki v skladu s predpisom, ki ureja ravnanje z odpadki. 
(2) Če se zobozdravstvene storitve opravljajo na območju,
kjer se izvajajo tudi druge zdravstvene dejavnosti, se mora načrt gospodarjenja
z amalgamskimi odpadki pripraviti kot sestavni del načrta ravnanja z odpadki iz
zdravstva v skladu s predpisom, ki ureja odpadke, ki nastanejo pri opravljanju
zdravstvene dejavnosti in z njo povezanih raziskavah.
8. člen
(evidenca o nastajanju amalgamskih odpadkov)
(1) Povzročitelj odpadkov mora v skladu s predpisom, ki ureja
ravnanje z odpadki, voditi evidenco o nastajanju amalgamskih odpadkov v obliki
zbirke evidenčnih listov o pošiljkah amalgamskih odpadkov, ki jih odda
zbiralcu. 
(2) Povzročitelj odpadkov mora na zahtevo pristojnega
inšpektorja omogočiti vpogled v evidenco o nastajanju amalgamskih odpadkov.
III. ZBIRANJE AMALGAMSKIH ODPADKOV
9. člen
(obveznosti zbiralca)
(1) Zbiralec lahko začne zbirati amalgamske odpadke od
povzročiteljev odpadkov, ko pridobi potrdilo ministrstva, pristojnega za okolje
(v nadaljnjem besedilu: ministrstvo), o vpisu v evidenco zbiralcev odpadkov v
skladu s predpisom, ki ureja ravnanje z odpadki. 
(2) Zbiralec mora imeti zabojnike in posode za zbiranje
amalgamskih odpadkov ter vozila, opremljena za prevoz amalgamskih odpadkov,
tako da se amalgamski odpadki ne izpuščajo v okolje. 
(3) Zbiralec mora amalgamske odpadke predhodno skladiščiti
ločeno od drugih odpadkov. 
(4) Zbiralec mora zagotoviti tehtanje vsake pošiljke
amalgamskih odpadkov, ki jo prevzame in odda v odstranjevanje.
10. člen
(načrt zbiranja amalgamskih odpadkov)
(1) K vlogi za vpis v evidenco zbiralcev odpadkov mora biti
priložen načrt zbiranja amalgamskih odpadkov, ki mora biti izdelan v skladu s
predpisom, ki ureja ravnanje z odpadki. 
(2) Načrt zbiranja amalgamskih odpadkov mora glede
predvidenih načinov odstranjevanja odpadkov, ki vsebujejo živo srebro,
upoštevati usmeritve iz operativnega programa varstva okolja na področju
ravnanja z nevarnimi odpadki. 
(3) Če ministrstvo na podlagi podatkov iz letnih poročil
zbiralcev ugotovi, da na posameznem območju Republike Slovenije glede zbranih
količin amalgamskih odpadkov niso doseženi cilji zbiranja in odstranjevanja
odpadkov, ki vsebujejo živo srebro, iz operativnega programa varstva okolja na
področju ravnanja z nevarnimi odpadki, zbiralcu določi območja, kjer mora
obvezno zagotavljati prevzem amalgamskih odpadkov.
11. člen
(vodenje evidence in oddaja amalgamskih odpadkov v
odstranjevanje)
(1) Zbiralec mora voditi evidenco o zbiranju amalgamskih
odpadkov in poročati o zbiranju amalgamskih odpadkov v skladu s predpisom, ki
ureja ravnanje z odpadki. 
(2) Zbiralec mora zbrane amalgamske odpadke oddati v
odstranjevanje v skladu s predpisom, ki ureja ravnanje z odpadki.
IV. VODENJE EVIDENCE
12. člen
(vodenje evidence)
Ministrstvo v skladu s predpisom, ki ureja ravnanje z
odpadki, vodi posebno evidenco zbiralcev v okviru evidence zbiralcev odpadkov
iz registra varstva okolja. Seznam zbiralcev ministrstvo objavi na svojih
spletnih straneh.
V. NADZOR
13. člen
(nadzor)
(1) Nadzor nad izvajanjem te uredbe opravljajo inšpektorji,
pristojni za varstvo okolja. 
(2) Ne glede na določbo prejšnjega odstavka opravljajo nadzor
nad izvajanjem določb prve do vključno tretje alinee 4. člena ter 5. člena te
uredbe inšpektorji, pristojni za zdravstvo.
VI. KAZENSKE DOLOČBE
14. člen
(prekrški)
(1) Z globo od 4.100 eurov do 10.000 eurov se za prekršek
kaznuje povzročitelj odpadkov, ki je pravna oseba ali samostojni podjetnik
posameznik, če ravna v nasprotju z določbami 4., 5., 6., 7. ali 8. člena te
uredbe. 
(2) Z globo od 4.100 eurov do 10.000 eurov se za prekršek
kaznuje zbiralec, ki je pravna oseba ali samostojni podjetnik posameznik, če
ravna v nasprotju z določbami 9. člena te uredbe. 
(3) Z globo od 1.200 eurov do 4.100 eurov se za prekršek iz
prvega in drugega odstavka tega člena kaznuje tudi odgovorna oseba
povzročitelja odpadkov in zbiralca.
VII. PREHODNE IN KONČNE DOLOČBE
15. člen
(vzpostavitev ravnanja z amalgamskimi odpadki)
Obstoječi povzročitelji odpadkov morajo zagotoviti, da se v
zobozdravstvenih ordinacijah na mestu nastanka amalgamski odpadki z uporabo
filtrov ali ločevalnikov izločajo iz komunalne odpadne vode najpozneje do 31.
decembra 2011.
16. člen
(veljavnost dovoljenj)
Dovoljenja za zbiranje amalgamskih odpadkov, izdana na
podlagi Pravilnika o ravnanju z amalgamskimi odpadki, ki nastanejo pri
opravljanju zdravstvene dejavnosti in z njo povezanih raziskavah (Uradni list
RS, št. 86/05), ostanejo v veljavi do izteka njihove veljavnosti.
17. člen
(prenehanje veljavnosti)
Z dnem uveljavitve te uredbe preneha veljati Pravilnik o
ravnanju z amalgamskimi odpadki, ki nastanejo pri opravljanju zdravstvene
dejavnosti in z njo povezanih raziskavah (Uradni list RS, št. 86/05).
18. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-74/2008/6
Ljubljana, dne 4. septembra 2008
EVA 2008-2511-0087
Vlada Republike Slovenije
Janez Janša l.r. 
Predsednik