I. SPLOŠNE DOLOČBE
1. člen
(vsebina)
(1) Ta pravilnik podrobneje določa ukrepe za zaščito živali,
ki se uporabljajo v znanstvene ali izobraževalne namene; podrobnejša pravila o
zamenjavi in zmanjšanju uporabe živali v postopkih ter izboljšanju vzreje,
nastanitve, oskrbe in uporabe živali, ki se uporabljajo v postopkih; izvoru,
vzreji, označevanju, oskrbi, nastanitvi in usmrtitvi živali; delovanju
vzrejnih, dobaviteljskih in uporabniških organizacij; ocenjevanju in odobritvi
projektov, ki zajemajo uporabo živali v postopkih, v skladu z Direktivo 2010/63/EU
Evropskega parlamenta in Sveta z dne 22. septembra 2010 o zaščiti živali, ki se
uporabljajo v znanstvene namene (UL L št. 276 z dne 20. 10. 2010, str. 33),
zadnjič spremenjeno z Uredbo (EU) 2019/1010 Evropskega parlamenta in Sveta z
dne 5. junija 2019 o uskladitvi obveznosti poročanja na področju zakonodaje,
povezane z okoljem, ter spremembi uredb (ES) št. 166/2006 in (EU) št. 995/2010
Evropskega parlamenta in Sveta, direktiv 2002/49/ES, 2004/35/ES, 2007/2/ES,
2009/147/ES in 2010/63/EU Evropskega parlamenta in Sveta, uredb Sveta (ES) št.
338/97 in (ES) št. 2173/2005 ter Direktive Sveta 86/278/EGS (UL L št. 170 z dne
25. 6. 2019, str. 115), (v nadaljnjem besedilu: Direktiva 2010/63/EU), in
pogoje za izvajanje znanstvenoraziskovalnega in izobraževalnega dela na
izoliranih organih, tkivih in truplih v ta namen usmrčenih živali.
(2) Ta pravilnik se uporablja, če se živali uporabljajo ali
so namenjene uporabi v postopkih ter če se živali vzrejajo z namenom, da se
njihova tkiva ali organi uporabijo v znanstvene ali izobraževalne namene, ter
dokler živali niso usmrčene, vrnjene na izvorno mesto, v rejo ali primerno
naravno okolje.
(3) Ta pravilnik se uporablja tudi, če se bolečina,
trpljenje, stiska ali trajna škoda pri uporabi živali v postopkih preprečijo z
uspešno uporabo anestezije, analgezije ali drugih metod.
2. člen
(strožji nacionalni ukrepi)
Ne glede na strožje določbe 9. člena, desetega odstavka 23.
člena in 30. člena tega pravilnika glede zagotavljanja obsežnejše zaščite
živali v postopkih so dovoljeni:
-       
dobava ali uporaba živali, ki so rejene ali gojene v drugi državi
članici v skladu z Direktivo 2010/63/EU;
-       
dajanje na trg proizvodov, ki so v skladu z Direktivo 2010/63/EU
proizvedeni s pomočjo uporabe živali iz prejšnje alineje.
3. člen
(pomen izrazov)
Izrazi, uporabljeni v tem pravilniku, pomenijo naslednje:
a)    
bistvena biomedicinska raziskava je temeljna, uporabna ali translacijska
raziskava, namenjena pridobivanju novega znanja na področju biomedicine s
ciljem odvračanja, preprečevanja, diagnosticiranja ali zdravljenja bolezni,
odpravljanja splošne oslabelosti ali drugih bolezenskih sprememb ali njihovih
učinkov pri ljudeh, živalih ali rastlinah;
b)    
klinično stanje splošne oslabelosti pomeni zmanjšanje človekove normalne
fizične ali psihološke opravilne sposobnosti;
c)    
primati pomenijo primate razen človeka;
č)    ustanova pomeni ustanovo v skladu s 3. točko 3. člena Direktive
2010/63/EU.
4. člen
(načelo zamenjave, zmanjšanja in izboljšanja – načelo 3R)
(1) Če je mogoče, je treba namesto postopka na živali uporabiti
znanstveno zadovoljivo metodo ali preskusno strategijo, ki ne zahteva uporabe
živih živali.
(2) Število živali, uporabljenih v postopkih znotraj
projektov, je treba zmanjšati na minimum, pri čemer ne smejo biti ogroženi
cilji projekta.
(3) Vzreja, nastanitev in oskrba živali ter metode,
uporabljene v postopkih, se izvajajo v skladu z načelom izboljšanja, tako da se
morebitne bolečine, trpljenje, stiske ali trajna škoda, povzročene živalim,
preprečijo ali zmanjšajo na minimum.
II. ŽIVALI V POSTOPKIH
5. člen
(živali v postopkih)
(1) V postopkih na živalih se lahko uporabljajo le živali
naslednjih vrst, in sicer če so bile vzrejene ali gojene oziroma skotene in
rejene kot laboratorijske živali:
-       
miš (Mus musculus);
-       
podgana (Rattus norvegicus);
-       
morski prašiček (Cavia porcellus);
-       
sirski (zlati) hrček (Mesocricetus auratus);
-       
kitajski hrček (Cricetulus griseus);
-       
mongolska puščavska podgana (mongolski skakač) (Meriones unguiculatus);
-       
kunec (Oryctolagus cuniculus);
-       
pes (Canis familiaris);
-       
mačka (Felis catus);
-       
vse vrste primatov;
-       
žaba (Xenopus (laevis, tropicalis), Rana (temporaria, pipiens));
-       
cebrica (Danio rerio).
(2) Ne glede na prejšnji odstavek se lahko za izvajanje
postopkov na rejnih ali drugače vzrejenih živalih izda dovoljenje za projekt na
podlagi znanstvene utemeljitve, da namena postopka ni mogoče doseči z uporabo
živali iz prejšnjega odstavka, ter ocene etične komisije za postopke na živalih
iz 25. člena tega pravilnika (v nadaljnjem besedilu: etična komisija), če
ravnanje z njimi ni prepovedano s predpisi, ki urejajo ohranjanje narave in
lov.
(3) Ne glede na prvi odstavek tega člena se primati lahko
uporabijo v postopkih, če so potomci primatov, vzrejenih v ujetništvu, ali če
gre za živali iz zaprtih vzrejnih kolonij v skladu s tretjim pododstavkom prvega
odstavka 10. člena Direktive 2010/63/EU.
6. člen
(ogrožene živalske vrste)
(1) Ogrožene živalske vrste iz Priloge A Uredbe Sveta (ES)
št. 338/97 z dne 9. decembra 1996 o varstvu prosto živečih živalskih in
rastlinskih vrst z zakonsko ureditvijo trgovine z njimi (UL L št. 61 z dne 3.
3. 1997, str. 1), zadnjič spremenjene z Uredbo Komisije (EU) 2019/2117 z dne
29. novembra 2019 o spremembi Uredbe Sveta (ES) št. 338/97 o varstvu prosto
živečih živalskih in rastlinskih vrst z zakonsko ureditvijo trgovine z njimi
(UL L št. 320 z dne 11. 12. 2019, str. 13), (v nadaljnjem besedilu: Uredba
338/97/ES), ki niso rojene in gojene v ujetništvu, se lahko v postopkih
uporabijo pod naslednjimi pogoji:
a)    
postopek na živali se izvaja za namen iz prve alineje točke b), točke c)
ali točke d) prvega odstavka 21.a člena Zakona o zaščiti živali (Uradni list
RS, št. 38/13 – uradno prečiščeno besedilo, 21/18 – ZNOrg in 92/20) in
b)    
obstaja znanstvena utemeljitev, da namena postopka ni mogoče doseči z
uporabo druge živalske vrste.
(2) Določbe prejšnjega odstavka se ne uporabljajo za nobeno
vrsto primatov.
7. člen
(primati)
(1) Primati se v postopkih ne uporabljajo, razen če:
a)    
se postopek izvaja za:
- 
namen iz prve alineje točke b) ali točke c) prvega odstavka 21.a člena
Zakona o zaščiti živali (Uradni list RS, št. 38/13 – uradno prečiščeno
besedilo, 21/18 – ZNOrg in 92/20) in za odvračanje, preprečevanje,
diagnosticiranje ali zdravljenje splošne oslabelosti ali kliničnih stanj, ki
potencialno ogrožajo življenje ljudi; ali
- 
namen iz točke a) ali točke d) prvega odstavka 21.a člena Zakona o
zaščiti živali (Uradni list RS, št. 38/13 – uradno prečiščeno besedilo, 21/18 –
ZNOrg in 92/20) in
b)    
obstaja znanstvena utemeljitev, da namena postopka ni mogoče doseči z
uporabo druge živalske vrste.
(2) Ne glede na prejšnji odstavek in drugi odstavek
prejšnjega člena se vrste primatov iz Priloge A Uredbe 338/97/ES, ki niso
rojeni in gojeni v ujetništvu, lahko uporabijo, vendar le izjemoma in le kadar:
a)    
se postopki izvajajo za:
- 
namen iz prve alineje točke b) ali točke c) prvega odstavka 21.a člena
Zakona o zaščiti živali (Uradni list RS, št. 38/13 – uradno prečiščeno
besedilo, 21/18 – ZNOrg in 92/20), in za odvračanje, preprečevanje,
diagnosticiranje ali zdravljenje stanj splošne oslabelosti ali kliničnih stanj,
ki potencialno ogrožajo življenje ljudi; ali
- 
namen iz točke d) prvega odstavka 21.a člena Zakona o zaščiti živali
(Uradni list RS, št. 38/13 – uradno prečiščeno besedilo, 21/18 – ZNOrg in
92/20) in
b)    
obstaja znanstvena utemeljitev, da namena postopka ni mogoče doseči z
uporabo druge živalske vrste.
(3) Ne glede na prvi in drugi odstavek tega člena se človeku
podobne opice (npr. šimpanzi, gorile, orangutani, giboni) v postopkih ne
uporabljajo.
8. člen
(živali, odvzete iz narave)
(1) Živali, odvzete iz narave, se v postopkih ne uporabljajo.
(2) Ne glede na prejšnji odstavek lahko za izvajanje
postopkov na živalih, odvzetih iz narave, pristojni območni urad Uprave za
varno hrano, veterinarstvo in varstvo rastlin (v nadaljnjem besedilu: OU
Uprave) izda dovoljenje za projekt na podlagi:
-       
znanstvene utemeljitve, da namena postopka ni mogoče doseči z uporabo
laboratorijskih živali;
-       
dovoljenja za odvzem živali iz narave in uporabo živali v
znanstvenoraziskovalne namene v skladu s predpisi, ki urejajo varstvo narave;
-       
ocene etične komisije in
-       
le če gre za ohranjanje vrste ali narave.
(3) Ulov živali v naravi lahko izvede le izkušena oseba v
skladu s predpisi, ki urejajo ohranjanje narave in lov, ter z uporabo metod, ki
živalim ne povzročajo izogibnih bolečin, trpljenja, stiske ali trajne škode.
Ulov se izvede v skladu s točko 3. 2 Priloge 1, ki je sestavni del tega
pravilnika.
(4) Ob ali po ulovu mora vsako poškodovano ali obolelo žival
pregledati veterinar ali druga strokovno usposobljena oseba ter storiti vse
potrebno, da se čim bolj zmanjša trpljenje živali.
(5) Ne glede na prejšnji odstavek lahko uradni veterinar na
podlagi znanstvene utemeljitve in mnenja etične komisije iz 25. člena tega
pravilnika dovoli odstopanje od zahteve, da je treba storiti vse potrebno, da
se čim bolj zmanjša trpljenje živali.
9. člen
(zapuščene živali)
Zapuščene hišne in rejne živali se v postopkih ne
uporabljajo.
10. člen
(podatki o psih, mačkah in primatih ter označitev živali)
(1) Vzrejna organizacija ob rojstvu ali takoj, ko je to
mogoče, za vsakega psa, mačko in primata vzpostavi identifikacijsko knjižico, v
katero vpiše podatke o identiteti živali, kraju in datumu rojstva ter ali je
žival vzrejena za uporabo v postopkih. V to knjižico se vpisujejo podatki o
reprodukciji, veterinarski oskrbi in socialnih podrobnostih posamezne živali
ter o projektih, v katerih je bila uporabljena. Identifikacijska knjižica
spremlja žival, dokler se uporablja v postopkih. Če se na koncu postopka žival
vrača v rejo ali odda v posvojitev kot hišna žival, jo mora spremljati
dokumentacija s podatki o veterinarski oskrbi in socialnih podrobnostih iz
njene identifikacijske knjižice. Organizacije morajo hraniti podatke vsaj še
pet let po smrti živali ali njeni vrnitvi v rejo ali oddajo v posvojitev kot
hišne živali in morajo biti na vpogled uradnemu veterinarju na njegovo zahtevo.
(2) Če so živali v postopkih psi, mačke ali primati, morajo
biti pred odstavitvijo od matere individualno in trajno označeni, in sicer psi
in mačke v skladu s predpisi, ki urejajo identifikacijo in registracijo hišnih
živali ter nekomercialne premike hišnih živali znotraj držav Evropske unije (v
nadaljnjem besedilu: EU), primati pa v skladu s predpisi, ki urejajo
označevanje živali prostoživečih vrst v ujetništvu. Če označitev živali pred odstavitvijo
ni mogoča, žival pa se prestavi v drugo organizacijo, mora organizacija, ki
tako žival sprejme, do označitve živali vzdrževati popolno dokumentacijo o
živali, zlasti o njeni materi, in žival najpozneje v treh delovnih dneh
označiti.
(3) Če so živali v postopkih rejne živali, morajo biti
označene v skladu s predpisi, ki urejajo identifikacijo in registracijo rejnih
živali.
(4) Če so živali v postopkih živali prostoživečih vrst,
morajo biti označene v skladu s predpisi, ki urejajo označevanje živali
prostoživečih vrst v ujetništvu.
(5) Druge živali v postopkih se individualno označijo na čim
manj boleč način ali pa se označijo kletke s podatki o identiteti in izvoru
živali ter namenu nastanitve.
(6) Pri premikih živali v postopkih znotraj države iz ene
organizacije v drugo mora živali spremljati spremni dokument za živali v
postopkih na obrazcu A iz Priloge 2, ki je sestavni del tega pravilnika.
III. VZREJNE, DOBAVITELJSKE IN UPORABNIŠKE ORGANIZACIJE
11. člen
(splošni pogoji)
(1) Vzrejna organizacija mora izpolnjevati naslednje pogoje:
1.     
minimalne standarde nastanitve in oskrbe živali iz Priloge 1 tega
pravilnika in oddelka B Priloge III Direktive 2010/63/EU;
2.     
ima zagotovljeno zdravstveno varstvo živali iz 13. člena tega
pravilnika;
3.     
ima osebje, ki izpolnjuje kadrovske pogoje iz 14. člena tega pravilnika;
4.     
ima komisijo za dobrobit živali iz 22. člena tega pravilnika;
5.     
ima zagotovljeno odstranjevanje trupel živali v skladu s predpisi, ki
urejajo pogoje in način odstranjevanja živalskih stranskih proizvodov (v
nadaljnjem besedilu: ŽSP);
6.     
ima zagotovljen prevoz živali v skladu z zakonom, ki ureja zaščito
živali;
7.     
ima v primeru vzreje primatov vzpostavljen načrt za povečanje števila
živali, ki so potomci primatov, vzrejenih v ujetništvu, v pisni obliki.
(2) Dobaviteljska organizacija mora izpolnjevati naslednje
pogoje:
1.     
minimalne standarde nastanitve in oskrbe živali iz Priloge 1 tega
pravilnika, če ima živali nastanjene več kot en dan;
2.     
ima zagotovljeno zdravstveno varstvo živali iz 13. člena tega
pravilnika;
3.     
ima osebje, ki izpolnjuje kadrovske pogoje iz 14. člena tega pravilnika;
4.     
ima komisijo za dobrobit živali iz 22. člena tega pravilnika;
5.     
ima zagotovljeno odstranjevanje trupel živali v skladu s predpisi, ki
urejajo pogoje in način odstranjevanja ŽSP;
6.     
ima zagotovljen prevoz živali v skladu z zakonom, ki ureja zaščito
živali.
(3) Uporabniška organizacija mora izpolnjevati naslednje
pogoje:
1.     
minimalne standarde nastanitve in oskrbe živali iz Priloge 1 tega
pravilnika;
2.     
ima zagotovljeno zdravstveno varstvo živali iz 13. člena tega
pravilnika;
3.     
ima osebje, ki izpolnjuje kadrovske pogoje iz 14. člena tega pravilnika;
4.     
ima komisijo za dobrobit živali iz 22. člena tega pravilnika;
5.     
ima zagotovljeno odstranjevanje trupel živali v skladu s predpisi, ki
urejajo pogoje in način odstranjevanja ŽSP;
6.     
ima zagotovljen prevoz živali v skladu z zakonom, ki ureja zaščito
živali;
7.     
glede na vrsto izvajanja postopkov zagotavlja takšne naprave in opremo
za izvajanje postopkov na živalih, katerih oblika, zgradba in metode delovanja
zagotavljajo čim učinkovitejše izvajanje postopkov s ciljem pridobiti
zanesljive rezultate ob uporabi najmanjšega števila živali in povzročanju
najnižje stopnje bolečin, trpljenja, stiske ali trajne škode.
12. člen
(oskrba in nastanitev živali)
(1) Vzrejne, dobaviteljske in uporabniške organizacije (v
nadaljnjem besedilu: organizacije) morajo v zvezi z oskrbo in nastanitvijo
živali zagotoviti:
-       
nastanitev, okolje, krmo, vodo in oskrbo, ki so primerni za njihovo
zdravje in optimalno počutje;
-       
da se morebitne omejitve glede obsega, v katerem lahko živali
zadovoljuje svoje fiziološke in etološke potrebe, zmanjšajo na minimum;
-       
prostor za živali, ki je ločen od naravnega okolja, tako da ne pride do
vnosa živali v naravo;
-       
dnevno preverjanje okolja in živali s strani oskrbovalca živali, ki mora
o ugotovljenih nepravilnostih čim prej obvestiti strokovnjaka za dobrobit
živali oziroma vodjo projekta, ki mora ukrepati tako, da se kakršna koli hiba,
bolečine, trpljenje, stiska ali trajne poškodbe, ki se jim je mogoče izogniti,
nemudoma odpravijo. Namesto oskrbovalca živali lahko to nalogo opravlja tudi
druga oseba, ki izpolnjuje pogoje za oskrbovalca.
(2) Minimalni standardi nastanitve in oskrbe živali so
določeni v Prilogi 1 tega pravilnika in oddelka B Priloge III Direktive
2010/63/EU.
(3) Uradni veterinar lahko dovoli odstopanja od zahtev iz
prve alineje prvega odstavka tega člena in zahtev iz prejšnjega odstavka zaradi
znanstvenih razlogov, dobrobiti ali zdravja živali.
13. člen
(zdravstveno varstvo živali)
(1) Organizacije morajo zagotavljati zdravstveno varstvo
živali preko imenovanega veterinarja v organizaciji ali na podlagi pisnega
dogovora o sodelovanju z veterinarsko organizacijo.
(2) Vzrejne organizacije morajo zagotavljati redno kontrolo
zdravja živali v skladu z zakonom, ki ureja veterinarstvo, in zakonom, ki ureja
veterinarska merila skladnosti.
(3) Vzrejne organizacije morajo imeti glede nadzora zdravja
živali:
-       
vnaprej pripravljen letni načrt spremljanja nadzora nad boleznimi živali
in zoonozami glede na vrsto živali, ki je pripravljen v sodelovanju z
imenovanim veterinarjem;
-       
zagotovljeno klinično, laboratorijsko in patomorfološko diagnostiko ter
-       
opravljena preventivna cepljenja in diagnostične preiskave v skladu s
predpisanimi preventivnimi ukrepi.
(4) Za dokazovanje odsotnosti povzročiteljev bolezni mora
biti odvzet reprezentativni vzorec. Vzorec je reprezentativen, če so rezultati
preiskave na vzorcu enaki, kot bi bili rezultati preiskave na celotni
populaciji. Velikost posameznega vzorca je treba prilagoditi velikosti trenutne
populacije živali.
(5) V primeru pozitivnih rezultatov in bolnih živali je treba
glede na bolezen opraviti ustrezno zdravljenje in izvesti preventivne ukrepe
ter po izvedenih ukrepih opraviti vnovično kontrolo zdravja živali v skladu s
predpisi, ki urejajo bolezni živali. K ukrepom spada tudi prepoved prometa z
živalmi, razkuževanje prostorov in opreme ter odstranjevanje trupel živali,
iztrebkov in nastila v skladu s predpisi, ki urejajo ravnanje z ŽSP.
(6) Organizacije morajo voditi evidence o rezultatih krvnih
preiskav in drugih diagnostičnih postopkih, primerih bolezni in opravljenem
zdravljenju, patomorfoloških rezultatih pregledov živali, ki so poginile v
organizaciji, vključno z mrtvorojenimi živalmi, ter opažanjih v času izolacije
ali karantene živali.
(7) Dokazila o izvedenih preiskavah in ukrepih morajo biti na
vpogled uradnemu veterinarju na njegovo zahtevo.
14. člen
(kadrovski pogoji)
(1) Organizacije morajo na kraju samem imeti osebe, ki so
pred opravljanjem nalog izobražene in usposobljene v skladu s tem pravilnikom,
in sicer:
a)    
vzrejne in dobaviteljske organizacije:
- 
oskrbovalca živali,
- 
osebo, ki žival usmrti,
- 
strokovnjaka za dobrobit živali in
- 
imenovanega veterinarja;
b)    
uporabniške organizacije:
- 
oskrbovalca živali,
- 
osebo, ki žival usmrti,
- 
izvajalca postopkov na živalih (v nadaljnjem besedilu: izvajalec),
- 
vodjo, ki načrtuje postopke in projekte (v nadaljnjem besedilu: vodja),
- 
strokovnjaka za dobrobit živali in
- 
imenovanega veterinarja.
(2) Osebe iz prejšnjega odstavka morajo imeti svoje
namestnike.
15. člen
(izobrazba osebja in delovne izkušnje)
(1) Oskrbovalec živali in oseba, ki žival usmrti, morata
imeti dokončano najmanj srednješolsko izobrazbo.
(2) Izvajalec postopkov na živalih mora imeti najmanj
izobrazbo, pridobljeno po študijskem programu prve stopnje, oziroma izobrazbo,
ki ustreza ravni izobrazbe, pridobljeni po študijskih programih prve stopnje in
je v skladu z zakonom, ki ureja slovensko ogrodje kvalifikacij, uvrščena na 7.
raven, ali najmanj izobrazbo, pridobljeno po študijskih programih za pridobitev
višje izobrazbe, sprejetih pred 1. januarjem 1994, in je v skladu z zakonom, ki
ureja slovensko ogrodje kvalifikacij, uvrščena na 6. raven (v nadaljnjem
besedilu: izobrazba prve stopnje), v vseh primerih s področja veterinarstva,
medicine, biologije, farmacije, biokemije ali zootehnike. Za predpisane
postopke ali postopke, namenjene za proizvodnjo protiteles ali diagnostiko po
uveljavljenih metodah, je lahko izvajalec tudi oseba, ki ima najmanj
srednješolsko izobrazbo s področja veterinarstva ali medicine.
(3) Vodja, ki načrtuje postopke oziroma projekte, mora imeti
najmanj izobrazbo, pridobljeno po študijskem programu tretje stopnje, oziroma
izobrazbo, ki ustreza ravni izobrazbe, pridobljeni po študijskih programih
tretje stopnje in je v skladu z zakonom, ki ureja slovensko ogrodje
kvalifikacij, uvrščena na 10. raven (v nadaljnjem besedilu: izobrazba tretje
stopnje), v vseh primerih s področja veterinarstva, medicine, biologije,
farmacije, biokemije ali zootehnike, povezanega z delom, ki ga izvaja ter
specifično znanje glede vrste živali, na kateri se izvajajo postopki. Za
predpisane postopke mora imeti najmanj izobrazbo, pridobljeno po študijskem
programu druge stopnje, oziroma izobrazbo, ki ustreza ravni izobrazbe,
pridobljeni po študijskih programih druge stopnje, in je v skladu z zakonom, ki
ureja slovensko ogrodje kvalifikacij, uvrščena na 8. raven (v nadaljnjem
besedilu: izobrazba druge stopnje), v vseh primerih s področja, povezanega z
delom, ki ga izvaja in specifično znanje glede vrste živali, na kateri se
izvajajo postopki.
(4) Strokovnjak za dobrobit živali mora imeti najmanj
izobrazbo druge stopnje, v vseh primerih s področja veterinarstva, medicine,
biologije ali zootehnike in je usposobljen s področja znanosti o uporabi živali
v znanstvene namene.
(5) Imenovani veterinar mora izpolnjevati pogoje v skladu z
zakonom, ki ureja veterinarstvo, imeti strokovno znanje ter izkušnje in biti
usposobljen s področja veterinarske medicine živali, ki se uporabljajo v
znanstvene namene.
(6) Če je to potrebno zaradi narave postopka, lahko pri
izvajanju postopkov poleg osebe iz drugega odstavka tega člena sodeluje tudi
oseba, ki ima izobrazbo prve stopnje s področja drugih veterinarskih ali
naravoslovnih ved ali zootehnike, če ima opravljeno usposabljanje iz 16. člena
tega pravilnika. O predlogu glede izvajanja postopkov za osebo iz prejšnjega
stavka, ki mora biti utemeljen, presoja v postopku ocenjevanja projekta etična
komisija v skladu s 25. členom tega pravilnika.
16. člen
(strokovno usposabljanje osebja)
(1) Strokovno usposabljanje osebja obsega:
-       
osnovno usposabljanje;
-       
delo pod mentorstvom;
-       
kontinuirano usposabljanje in
-       
obnovitveno usposabljanje.
(2) Osnovno usposabljanje iz prve alineje prejšnjega odstavka
se izvaja v skladu z 18. členom tega pravilnika, in sicer:
a)    
za oskrbovalca živali in osebo, ki žival usmrti: v obsegu najmanj 30
šolskih ur;
b)    
za izvajalca: v obsegu najmanj 40 šolskih ur;
c)    
za vodjo: v obsegu najmanj 80 šolskih ur;
č)    za strokovnjaka za dobrobit in imenovanega veterinarja: v obsegu
najmanj 80 šolskih ur.
(3) Osebe iz točk a), b) in č) prejšnjega odstavka po
opravljenem osnovnem usposabljanju šest mesecev opravljajo delo z živalmi v
postopkih pod nadzorom mentorja. Po tem času mentor poda pisno mnenje o
opravljenem delu na obrazcu L iz Priloge 2 tega pravilnika. Komisija za
dobrobit živali na podlagi mnenja mentorja presodi, ali oseba izkazuje
zahtevano strokovno usposobljenost in takšno osebo vpiše v evidenco
usposobljenih oseb. Če oseba ne izkaže zahtevane strokovne usposobljenosti, nadaljuje
svoje delo pod nadzorom mentorja.
(4) Osebe iz drugega odstavka tega člena morajo ohranjati
strokovno usposobljenost z delom, kontinuiranim spremljanjem novosti in
obnavljanjem znanja na področju znanosti o uporabi živali v znanstvene namene,
kar dokazujejo z znanstvenimi ali s strokovnimi publikacijami oziroma z
udeležbami na znanstvenih ali strokovnih srečanjih, in sicer:
a)    
za oskrbovalca in osebo, ki žival usmrti: v obsegu najmanj 2 uri/leto;
b)    
za izvajalca: v obsegu najmanj 3 ure/leto;
c)    
za vodjo: v obsegu najmanj 5 ur/leto;
č)    za strokovnjaka za dobrobit živali in imenovanega veterinarja: v
obsegu najmanj 7ur/leto.
(5) Osebe, ki so vpisane v evidenco usposobljenih oseb iz
tretjega odstavka tega člena, vendar v zadnjih petih letih niso delale z
živalmi v postopkih, morajo pred začetkom dela opraviti obnovitveno
usposabljanje iz 20. člena tega pravilnika.
(6) Pred potekom 10 let od opravljenega osnovnega
usposabljanja iz drugega odstavka tega člena morajo osebe iz drugega odstavka
tega člena opraviti obnovitveno usposabljanje iz 20. člena tega pravilnika.
(7) Osebi, ki z dokumentom izkaže, da je pridobila znanja iz
osnovnega usposabljanja v organizaciji, ki opravlja tovrstna usposabljanja v
drugi državi članici EU ali tretji državi, lahko Uprava za varno hrano,
veterinarstvo in varstvo rastlin (v nadaljnjem besedilu: Uprava) na njen pisni
predlog v celoti ali v določenem obsegu prizna osnovno usposabljanje iz tega
člena. Če je osebi osnovno usposabljanje v celoti priznano, strokovnjak za
dobrobit živali določi mentorja za delo pod nadzorom, dokler oseba pri delu ne
izkaže zahtevane strokovne usposobljenosti, kar na predlog mentorja presodi
Komisija za dobrobit živali.
(8) Osebe iz drugega odstavka tega člena vodijo evidenco
lastne usposobljenosti na obrazcu M iz Priloge 2 tega pravilnika in jo redno
dopolnjujejo. Evidenca mora biti na vpogled strokovnjaku za dobrobit živali in
uradnemu veterinarju.
(9) Evidenco o vseh usposobljenih osebah, ki delajo z živalmi
v postopkih, in o mentorjih vodi strokovnjak za dobrobit živali in mora biti na
vpogled uradnemu veterinarju na njegovo zahtevo.
(10) Če se postopki izvajajo na rejnih živalih, se glede
izobrazbe in usposobljenosti oskrbovalcev iz točke a) drugega odstavka tega
člena smiselno uporabljajo določbe pravilnika, ki ureja zaščito rejnih živali.
17. člen
(delovne obveznosti osebja)
(1) Oskrbovalec živali oskrbuje živali. Če je oskrbovalec
živali usposobljen za usmrtitev živali, lahko opravlja tudi to nalogo.
(2) Izvajalec izvaja postopke na živalih, za katere je
usposobljen, kar v pisnem mnenju o opravljenem delu pod mentorstvom iz tretjega
odstavka prejšnjega člena navede mentor. Če je izvajalec usposobljen za oskrbo
živali, lahko opravlja tudi naloge oskrbovalca.
(3) Vodja načrtuje postopke in projekte ter je odgovoren za
celotno izvajanje projekta v skladu z izdanim dovoljenjem. Če je vodja
usposobljen za oskrbo živali, lahko opravlja tudi naloge oskrbovalca.
(4) Strokovnjak za dobrobit živali:
-       
nadzira oskrbo in dobrobit živali;
-       
nadzira osebe, ki delajo z živalmi v postopkih;
-       
nadzira, da je osebje ustrezno izobraženo, da ima osebje dostop do
specifičnih informacij, značilnih za vrste živali, nastanjenih v organizaciji,
je strokovno usposobljeno in deležno stalnega usposabljanja ter da izvaja delo
pod mentorstvom, dokler ne izkaže potrebne strokovne usposobljenosti;
-       
svetuje v zvezi z dobrobitjo, nakupom, oskrbo in uporabo živali ter
uporabo načela 3R iz 4. člena tega pravilnika;
-       
daje nasvete in sprejete odločitve v pisni ali elektronski obliki in jih
hrani najmanj pet let.
(5) Če je strokovnjak za dobrobit živali usposobljen za
imenovanega veterinarja, lahko opravlja tudi naloge imenovanega veterinarja. Če
je strokovnjak za dobrobit živali usposobljen za oskrbo živali, lahko opravlja
tudi naloge oskrbovalca. Če strokovnjak za dobrobit živali v projektu opravlja
funkcijo izvajalca ali vodje, mora funkcijo strokovnjaka za dobrobit živali v
tem projektu opravljati njegov namestnik.
(6) Imenovani veterinar svetuje v zvezi z dobrobitjo in
zdravljenjem živali v postopkih ter je sestavni del razvoja stalnega
izboljševanja znanstvenih praks, zlasti v zvezi z izboljšanji pri načrtovanju
modelov, kliničnem spremljanju in kulturi oskrbe. Če so v organizaciji
nastanjeni nižji vretenčarji (plazilci, dvoživke in ribe) ali glavonožci (Cephalopoda),
lahko naloge imenovanega veterinarja izvaja oseba, ki je strokovno usposobljena
za delo z nižjimi vretenčarji ali glavonožci, razen v primeru zdravljenja
živali, ko mora ta oseba sodelovati z veterinarjem.
18. člen
(osnovno usposabljanje)
(1) Osnovno usposabljanje obsega teoretični in praktični del
iz vsebin, ki so navedene v Prilogi 3, ki je sestavni del tega pravilnika, ter
pisno preverjanje znanja. Udeležba na teoretičnem in praktičnem delu tečaja je
obvezna.
(2) Osnovno usposabljanje se izvaja v obliki predavanj in
praktičnih prikazov po programih, ki jih odobri Uprava na podlagi predlaganega
programa organizatorja usposabljanja.
(3) Organizator osnovnega usposabljanja (v nadaljnjem
besedilu: organizator usposabljanja) mora:
-       
zagotoviti usposobljene predavatelje;
-       
biti registriran za dejavnost izobraževanja;
-       
zagotoviti ustrezne prostore in opremo za teoretično in praktično
izvedbo usposabljanja;
-       
zagotoviti gradivo in izpitna vprašanja iz posameznih vsebinskih
sklopov;
-       
voditi evidence o izvedenih usposabljanjih.
(4) Organizator usposabljanja mora v programu osnovnega
usposabljanja, ki ga pošlje na Upravo v odobritev, poleg vsebinskih sklopov
navesti lokacijo usposabljanja, predavatelje in njihove reference za področje,
ki ga predavajo, in priložiti od predavateljev podpisano soglasje o sodelovanju
v programu usposabljanja.
(5) Predavatelj mora biti usposobljen za vsebinsko področje,
ki ga predava, kar dokazuje z delom, s strokovnimi ali znanstvenimi
publikacijami s tega področja, pisno utemeljitvijo, kontinuiranim
usposabljanjem in priloženim obrazcem M iz Priloge 2 tega pravilnika.
(6) Predavatelji morajo pri vsebinah, ki jih predavajo v
okviru programa osnovnega usposabljanja, upoštevati znanstveni napredek na
področju znanosti o laboratorijskih živalih.
(7) Kandidat se na osnovno usposabljanje prijavi s
prijavnico, ki jo organizator usposabljanja izda v pisni ali elektronski obliki
in je dostopna na spletni strani organizatorja usposabljanja.
(8) Čas in kraj usposabljanja se objavita na spletnih straneh
organizatorja usposabljanja in Uprave.
(9) Organizator usposabljanja po končanem usposabljanju
pošlje na Upravo seznam udeležencev z naslednjimi podatki: podatki o udeležencu
(ime in priimek, naslov organizacije ali naslov prebivališča, stopnja
izobrazbe, datum rojstva, vrsta in vsebina usposabljanja ter datum
usposabljanja (od – do)).
(10) Izpit se opravlja pisno iz vsebin, navedenih v Prilogi 3
tega pravilnika.
(11) Po opravljenem izpitu organizator usposabljanja izda
udeležencem potrdilo o opravljenem osnovnem usposabljanju, ki mora vsebovati
vsaj podatke iz devetega odstavka tega člena. Potrdilo mora biti opremljeno z
žigom in podpisom organizatorja usposabljanja. Potrdilo velja 10 let.
(12) Organizator usposabljanja na Upravo pošlje seznam udeležencev,
ki so opravili izpit, podatki se vpišejo v evidenco o opravljenih izpitih, ki
jo Uprava vodi v elektronski obliki ter vsebuje zaporedno številko in najmanj
podatke iz devetega odstavka tega člena.
(13) Če organizator usposabljanja ne izvaja v skladu z
odobrenim programom, lahko Uprava odobritev začasno odvzame in določi rok za
odpravo ugotovljenih neskladij. Če po pretečenem roku neskladja niso
odpravljena, Uprava odobritev odvzame.
19. člen
(mentorstvo)
(1) Mentor iz tretjega odstavka 16. člena tega pravilnika
mora:
-       
za oskrbovalca živali in osebo, ki žival usmrti, izpolnjevati pogoje
glede izobrazbe in usposobljenosti vsaj za oskrbovalca živali in imeti v
zadnjih treh letih neprekinjene delovne izkušnje na zadevnem področju;
-       
za izvajalca postopkov na živalih izpolnjevati pogoje glede izobrazbe in
usposobljenosti vsaj za izvajalca postopkov na živalih in imeti v zadnjih
štirih letih neprekinjene delovne izkušnje na zadevnem področju;
-       
za strokovnjaka za dobrobit živali in za imenovanega veterinarja
izpolnjevati pogoje glede izobrazbe in usposobljenosti vsaj za strokovnjaka za
dobrobit živali in za imenovanega veterinarja in imeti v zadnjih petih letih
neprekinjene delovne izkušnje na zadevnem področju.
(2) Mentorja imenuje strokovnjak za dobrobit živali v
dogovoru z odgovorno osebo posameznega primera (vodja, izvajalec usmrtitve,
namestnik strokovnjaka za dobrobit živali itd.) na podlagi dokazil o izobrazbi
in usposobljenosti ter delovnih izkušnjah, kar kandidat za mentorja izkaže s
strokovnimi ali znanstvenimi publikacijami, pisno utemeljitvijo, kontinuiranim
usposabljanjem oziroma priloženim obrazcem M iz Priloge 2 tega pravilnika.
Odločitev o imenovanju mentorja hrani strokovnjak za dobrobit živali v pisni
obliki, ki mora biti na vpogled uradnemu veterinarju na njegovo zahtevo.
20. člen
(obnovitveno usposabljanje)
(1) Oseba, ki ima veljavno potrdilo o opravljenem osnovnem
usposabljanju iz 18. člena tega pravilnika, mora pred iztekom veljavnosti
potrdila opraviti obnovitveno usposabljanje.
(2) Če oseba iz prejšnjega odstavka ne opravi obnovitvenega
usposabljanja pred iztekom veljavnosti potrdila, se obnovitvenega usposabljanja
iz tega člena ne more udeležiti, lahko pa ponovno opravlja osnovno
usposabljanje.
(3) Obnovitveno usposabljanje izvaja organizator osnovnega
usposabljanja iz 18. člena tega pravilnika.
(4) Program obnovitvenega usposabljanja pripravi organizator
usposabljanja v skladu s četrtim odstavkom 18. člena tega pravilnika in ga
pošlje na Upravo v potrditev.
(5) Predavatelji obnovitvenega usposabljanja, ki izpolnjujejo
pogoje iz petega odstavka 18. člena tega pravilnika, morajo pri vsebinah, ki
jih predavajo, upoštevati znanstveni napredek na področju znanosti o
laboratorijskih živalih.
(6) Na koncu obnovitvenega usposabljanja opravljajo
udeleženci preverjanje znanja.
(7) Po zaključenem obnovitvenem usposabljanju izda
organizator usposabljanja udeležencem potrdilo o opravljenem obnovitvenem
usposabljanju, ki velja 10 let od izdaje potrdila. Seznam udeležencev, ki so
opravili izpit, pošlje organizator usposabljanja na Upravo, ki podatke vpiše v
evidenco iz dvanajstega odstavka 18. člena tega pravilnika.
21. člen
(postopek odobritve)
(1) Organizacije morajo biti pred začetkom opravljanja
dejavnosti odobrene pri OU Uprave.
(2) Na podlagi vloge, ki jo organizacija pošlje v pisni ali
elektronski obliki na OU Uprave na obrazcu B iz Priloge 2 tega pravilnika, en
ali več uradnih veterinarjev OU Uprave opravi pregled in preveri, ali
organizacija izpolnjuje pogoje iz 11. člena tega pravilnika, razen pogojev iz
6. točke prvega in drugega odstavka ter 6. in 7. točke tretjega odstavka 11.
člena tega pravilnika.
(3) V odločbi o odobritvi se navedejo:
-       
sedež in vrsta organizacije ter objekti;
-       
oseba, ki je odgovorna za zagotavljanje skladnosti s predpisi;
-       
strokovnjak za dobrobit živali in njegov namestnik;
-       
imenovani veterinar;
-       
veljavnost odobritve.
(4) Organizacija mora pred vsako spremembo, ki lahko
negativno vpliva na dobrobit živali, na OU Uprave vložiti vlogo za spremembo
odobritve na obrazcu C iz Priloge 2 tega pravilnika.
(5) Organizacija mora o vseh spremembah v zvezi z osebami iz
tretjega odstavka tega člena v pisni obliki obvestiti OU Uprave najpozneje v
osmih dneh od nastale spremembe.
22. člen
(komisija za dobrobit živali)
(1) Komisijo za dobrobit živali sestavljata vsaj strokovnjak
za dobrobit živali in njegov namestnik, v uporabniški organizaciji pa tudi
oseba, ki sodeluje pri postopkih na živalih kot vodja.
(2) Komisija za dobrobit živali opravlja naslednje naloge:
-       
osebam, ki delajo z živalmi v postopkih, svetuje o dobrobiti, nakupu,
nastanitvi, oskrbi in uporabi živali, izvajanju načela 3R ter jih v zvezi z
njegovo uporabo sprotno obvešča o najnovejših tehničnih in znanstvenih
dognanjih;
-       
pripravlja in posodablja interna pisna navodila o spremljanju dobrobiti
nastanjenih in v postopkih uporabljenih živali, poročanju in nadaljnjem
ukrepanju za odpravo ugotovljenih pomanjkljivosti v zvezi z dobrobitjo živali;
-       
spremlja razvoj in rezultate projektov ob upoštevanju učinka izvedenih
postopkov na uporabljenih živalih in opredeli vidike, ki prispevajo k izvajanju
načela 3R, ter o njih svetuje;
-       
osebam, ki delajo z živalmi v postopkih, svetuje v zvezi z načrti
vrnitve živali v domače okolje in predhodni socializaciji živali;
-       
osebam, ki delajo z živalmi v postopkih, svetuje o uporabi
laboratorijskih glodavcev, ki niso primerni za uporabo v postopkih znotraj
projekta in jim omogoči dostop do evidenc o vzreji in reji živali znotraj
organizacije;
-       
sodeluje pri izmenjavi informacij z drugimi organizacijami ter
-       
sodeluje pri odločanju o usposobljenosti kandidatov za samostojno delo.
(3) Komisija za dobrobit živali vodi nasvete in odločitve v
pisni obliki ter morajo biti na vpogled uradnemu veterinarju na njegovo
zahtevo.
(4) Komisija za dobrobit živali sodeluje z imenovanim
veterinarjem in etično komisijo.
IV. IZVAJANJE POSTOPKOV NA ŽIVALIH
23. člen
(splošno o izvajanju postopkov na živalih)
(1) Pri izbiri postopkov na živalih se izberejo tisti, ki v
največji meri izpolnjujejo naslednje pogoje: uporabljajo najmanjše število
živali, vključujejo živali z najmanjšo sposobnostjo občutenja bolečin,
trpljenja, stiske ali trajnih poškodb, povzročajo najmanj bolečin, trpljenja,
stiske ali trajne škode in bodo najverjetneje dali zadovoljive rezultate.
(2) Postopki na živalih se izvajajo pod splošno ali lokalno
anestezijo, razen če je to neprimerno, in da se uporablja protibolečinska
terapija ali druga ustrezna metoda za zagotovitev, da so bolečine, trpljenje in
stiska živali čim manjši. Postopki, ki obsegajo hude poškodbe, ki lahko
povzročijo hude bolečine, se ne smejo izvajati brez anestezije.
(3) Pri odločanju o primernosti uporabe anestezije v primeru
izjeme iz prvega stavka prejšnjega odstavka etična komisija upošteva:
-       
ali je anestezija za žival bolj travmatična od postopka in
-       
ali je anestezija nezdružljiva z namenom postopka.
(4) Vsak postopek mora biti, glede na pričakovano stopnjo
bolečin, trpljenja, stiske ali trajnih poškodb, ki jih posamezna žival utrpi
med postopkom, razvrščen v eno izmed naslednjih težavnostnih stopenj:
nepovraten, blag, zmeren ali težaven. Razvrščanje mora temeljiti na merilih in
primerih težavnosti postopkov, navedenih v Prilogi VIII Direktive 2010/63/EU.
(5) Zdravila, ki bi preprečevala ali omejevala izkazovanje
bolečine, se lahko dajo živalim le, če so ustrezno anestezirane ali imajo
ustrezno protibolečinsko terapijo. Taki postopki morajo biti znanstveno
utemeljeni, vključno s podrobnostmi o režimu dajanja anestetika ali analgetika.
(6) Žival, ki lahko občuti bolečine, ko anestezija popusti,
se zdravi s preventivno in postoperativno protibolečinsko terapijo ali drugimi
primernimi metodami za lajšanje bolečin, če je to združljivo z namenom
postopka.
(7) Ko je dosežen namen postopka, je treba zagotoviti, da se
čimbolj zmanjša trpljenje živali. O usodi živali odloči imenovani veterinar v
skladu z 31. členom tega pravilnika.
(8) Če pogina kot končnega rezultata postopka ni mogoče
preprečiti, je treba postopek načrtovati tako, da povzroči pogin najmanjšega
možnega števila živali ter da se trajanje in intenzivnost trpljenja živali čim
bolj zmanjšata in se, kolikor je to mogoče, zagotovi neboleča smrt.
(9) Vodja mora zagotoviti, da se prekinejo kakršne koli
nepotrebne bolečine, trpljenje, stiska ali trajna škoda, ki so živalim
povzročene med postopki, in da se postopki izvajajo v skladu z izdanim
dovoljenjem. Če vodja ugotovi, da se postopki izvajajo v nasprotju z izdanim
dovoljenjem, mora sprejeti in evidentirati ustrezne ukrepe ter o njih v pisni
obliki obvestiti strokovnjaka za dobrobit živali, ki mora preveriti izvajanje
teh ukrepov; če ugotovi, da se ti ne izvajajo, o tem obvesti uradnega
veterinarja.
(10) Žival se v postopku, ki vključuje hude bolečine, stisko
ali podobno trpljenje, ne sme uporabiti več kot enkrat.
(11) Postopek se mora izvajati v objektu odobrene uporabniške
organizacije, razen če obstaja znanstvena utemeljitev, da se izvaja na drugi
lokaciji.
(12) Postopek se lahko izvaja le v okviru odobrenega
projekta.
24. člen
(vloga za odobritev projekta)
(1) Vlogo za odobritev projekta (v nadaljnjem besedilu:
vloga), razen za projekte iz drugega odstavka tega člena, pripravi vodja
projekta na obrazcu Č iz Priloge 2 tega pravilnika in jo pošlje na OU Uprave.
Vlogi morata biti priložena netehnični povzetek projekta iz 28. člena tega
pravilnika in mnenje strokovnjaka za dobrobit živali na obrazcu J iz Priloge 2
tega pravilnika, iz katerega mora biti razvidno, kako se bodo upoštevale
predpisane zahteve o zaščiti živali iz tega pravilnika in drugih predpisov s
področja zaščite živali.
(2) Vlogo za projekte, ki vključujejo nepovratne, blage ali
zmerne postopke, ki so predpisani, ali postopke za proizvodnjo protiteles ali
diagnostiko po uveljavljenih metodah in v katerih se ne uporabljajo primati,
pripravi vodja projekta na obrazcu D iz Priloge 2 tega pravilnika in jo pošlje
na OU Uprave.
(3) OU Uprave vlagatelju potrdi prejem popolne vloge.
25. člen
(ocenjevanje projektov)
(1) Etična komisija ocenjuje projekte in komisijam za
dobrobit živali svetuje v zvezi z nakupom, vzrejo, nastanitvijo, oskrbo in
uporabo živali ter zagotavlja izmenjavo najboljših praks znotraj EU.
(2) Etična komisija ocenjuje projekte tako podrobno, kot je
to ustrezno za vrsto projekta, in preveri:
-       
ali je projekt utemeljen z znanstvenega ali izobraževalnega vidika ali
ga zahtevajo predpisi;
-       
ali nameni projekta upravičujejo uporabo živali in
-       
ali je projekt zasnovan tako, da omogoča izvajanje postopkov na živalim
in okolju prizanesljiv način.
(3) Ne glede na prejšnji odstavek preverjanje iz prve alineje
prejšnjega odstavka ni potrebno za:
-       
projekte, ki so z znanstvenega vidika že ocenjeni pri Javni agenciji za
raziskovalno dejavnost Republike Slovenije ali primerljivi drugi domači oziroma
tuji agenciji;
-       
študijske programe, ki so že ocenjeni z izobraževalnega vidika v
visokošolskih zavodih v skladu z zakonom, ki ureja visoko šolstvo, ali
-       
projekte, ki jih zahtevajo predpisi.
(4) Etična komisija oceni zlasti:
-       
cilje projekta, predvideno znanstveno korist ali izobraževalno vrednost;
-       
skladnost projekta z načelom 3R;
-       
razvrstitev postopkov v težavnostne stopnje;
-       
analizo škode in koristi projekta, pri čemer oceni, ali je škoda, ki bo
povzročena živalim s trpljenjem, bolečino ali stisko, utemeljena glede na
pričakovani izid, ob upoštevanju etičnih načel in koristi za ljudi, živali ali
okolje;
-       
katere koli znanstvene utemeljitve iz 5., 6., 7., 8., 10., 12., 23., 32.
ali 33. člena tega pravilnika ter
-       
določi, ali in kdaj se izvede retrospektivna ocena projekta.
(5) Etična komisija pri ocenjevanju projekta upošteva:
-       
izkušnje in prakso z znanstvenega področja, na katero se nanaša vloga,
vključno z načelom 3R na zadevnih področjih;
-       
zasnove postopkov, ki po potrebi zajemajo tudi statistični prikaz;
-       
veterinarske prakse s področja znanosti o laboratorijskih živalih ali po
potrebi veterinarske prakse glede živali prostoživečih vrst;
-       
pogoje reje, nastanitve in oskrbe živali v postopkih.
(6) Etična komisija mora projekt oceniti:
-       
nepristransko ob upoštevanju varovanja intelektualne lastnine in zaupnih
podatkov;
-       
pregledno po posameznih točkah iz drugega in četrtega odstavka tega
člena;
-       
v skladu s predpisi, ki urejajo delovanje etične komisije.
(7) Za odločitev lahko etična komisija pridobi mnenja
neodvisnih strokovnjakov.
(8) Na predlog vlagatelja lahko etična komisija oceni tudi
projekte, v katere so vključene klinične paciente, pri čemer vlagatelj vloži
vlogo, ki smiselno povzema obrazec Č iz Priloge 2 tega pravilnika.
26. člen
(odobritev projekta)
(1) Odobritev projekta je omejena na tiste postopke znotraj
projekta, ki so pridobili oceno etične komisije in za katere je bila določena
težavnost.
(2) OU Uprave na podlagi odobritve projekta izda dovoljenje
za projekt, v katerem navede naslednje podatke:
-       
uporabniško organizacijo in njen sedež;
-       
naslov in lokacije objektov, v katerih se bo projekt izvajal;
-       
namen uporabe živali;
-       
naslov projekta, osebna imena vodje projekta, izvajalcev in oskrbovalcev
živali ter oseb, ki v projektu delajo pod mentorstvom;
-       
osebni imeni strokovnjaka za dobrobit živali in njegovega namestnika;
-       
pogoje, pod katerimi je dovoljeno izvesti postopke znotraj projekta:
vrste uporabljenih živali, predvideno število in izvor živali, pogoji, ki jih
morajo izpolnjevati osebe, ki delajo z živalmi v postopkih, uporabljena oprema
in pripomočki pri izvajanju postopkov, uporabljena metoda in drugi pogoji, ki izhajajo
iz ocene projekta;
-       
ali in kdaj se izvede retrospektivna ocena projekta iz 27. člena tega
pravilnika;
-       
veljavnost odobritve.
(3) Za izvajanje postopkov iz drugega odstavka 24. člena tega
pravilnika izda OU Uprave dovoljenje za večkratne generične projekte za isto
uporabniško organizacijo.
(4) O stroških postopka odloči OU Uprave v skladu s Prilogo
4, ki je sestavni del tega pravilnika.
27. člen
(retrospektivna ocena)
(1) Retrospektivna ocena je obvezna za projekte, v katerih se
uporabljajo primati, ter projekte, ki vključujejo težavne postopke.
(2) Ne glede na prejšnji odstavek se lahko iz retrospektivne
ocene izvzamejo projekti, ki so ocenjeni kot »blagi« ali »nepovratni«, o čemer
odloči etična komisija v okviru ocene posameznega projekta.
(3) Retrospektivno oceno izdela etična komisija na predlogi
obrazca iz Dela B Priloge I Izvedbenega sklepa Komisije (EU) 2020/569 z dne 16.
aprila 2020 o določitvi enotnih obrazcev in vsebine informacij za predložitev
informacij, o katerih morajo države članice poročati v skladu z Direktivo
2010/63/EU Evropskega parlamenta in Sveta o zaščiti živali, ki se uporabljajo v
znanstvene namene, ter razveljavitvi Izvedbenega sklepa Komisije 2012/707/EU
(UL L št. 129 z dne 24. 4. 2020, str. 16), (v nadaljnjem besedilu: Izvedbeni
sklep 2020/569/EU), na podlagi informacij, ki jih na obrazcu F Priloge 2 tega
pravilnika v pisni ali elektronski obliki pošlje vodja projekta.
(4) Etična komisija oceni, ali so bili doseženi cilji
projekta, škodo, ki je bila povzročena živalim, število in vrste uporabljenih
živali ter težavnost postopkov in elemente, ki lahko prispevajo k nadaljnjemu
izvajanju zahteve glede načela 3R.
(5) Etična komisija retrospektivno oceno pošlje v pisni ali
elektronski obliki na Upravo, ki jo kot posodobitev netehničnega povzetka iz
prvega odstavka 28. člena tega pravilnika objavi na osrednjem spletnem mestu
državne uprave.
28. člen
(netehnični povzetek projekta)
(1) Netehnični povzetek projekta pripravi vodja projekta na
predlogi obrazca iz Dela A Priloge I Izvedbenega sklepa 2020/569/EU.
(2) Netehnični povzetek projekta je obvezna priloga k vlogi
za odobritev projekta iz 24. člena tega pravilnika in vsebuje podatke o ciljih
projekta, predvideno škodo, ki bo povzročena živalim, in predvideno korist za
ljudi, živali ali okolje, predvideno število in vrste uporabljenih živali ter
mnenje etične komisije o skladnosti projekta z načelom 3R.
(3) Če se za projekt zahteva retrospektivna ocena, mora biti
to navedeno v netehničnem povzetku projekta, prav tako tudi rok za njeno izdelavo.
(4) Netehnični povzetek projekta ne vsebuje imena in naslova
uporabniške organizacije ter njegovega osebja.
(5) Ne glede na prvi odstavek tega člena netehnični povzetek
projekta ni potreben za projekte iz drugega odstavka 24. člena tega pravilnika.
(6) Uprava netehnični povzetek projekta objavi na osrednjem
spletnem mestu državne uprave po pravnomočnosti izdanega dovoljenja za projekt.
(7) Če Uprava s strani etične komisije prejme retrospektivno
oceno, z rezultati retrospektivne ocene posodobi netehnični povzetek projekta.
29. člen
(sprememba, podaljšanje in odvzem dovoljenja)
(1) Vlogo za spremembo ali podaljšanje dovoljenja za projekt
iz drugega odstavka 26. člena tega pravilnika vloži uporabniška organizacija na
obrazcu E iz Priloge 2 tega pravilnika. Vlogi priloži poročilo o izvedenih
postopkih znotraj projekta na obrazcu F iz Priloge 2 tega pravilnika.
(2) Če je iz vloge razvidno, da bi lahko sprememba ali
podaljšanje dovoljenja za projekt imelo negativen vpliv na dobrobit živali,
predloži OU Uprave vlogo na etično komisijo v ponovno oceno.
(3) Če je iz vloge razvidno, da uporabniška organizacija ni
izvedla postopkov znotraj veljavnega dovoljenja in je utemeljila zahtevo za
njegovo podaljšanje, ponovna ocena etične komisije ni potrebna.
(4) Če OU Uprave uporabniški organizaciji odvzame dovoljenje
za projekt in bi to lahko neugodno vplivalo na dobrobit živali, ki se
uporabljajo ali so se nameravale uporabiti v projektu, mora vodja projekta
poskrbeti za dobrobit teh živali.
30. člen
(dokumentacija)
(1) Uporabniška organizacija mora hraniti vso dokumentacijo v
zvezi z izdanimi dovoljenji za projekt vsaj pet let po izteku veljavnosti
dovoljenja oziroma vsaj pet let po zavrnitvi vloge ali drugi odločitvi OU
Uprave in jo dati na vpogled uradnemu veterinarju na njegovo zahtevo.
(2) OU Uprave mora hraniti vso dokumentacijo v zvezi z
ocenami projektov vsaj pet let od izdaje ocene za pojekt. Za projekte, za
katere se zahteva retrospektivna ocena, se mora dokumentacija hraniti do
zaključka te ocene.
31. člen
(usoda živali po izvedenih postopkih na živalih)
(1) Postopek na živali je končan, ko ni več treba izvajati
nobenih opazovanj živali v postopku.
(2) Ne glede na prejšnji odstavek je postopek pri potomcih
novih gensko spremenjenih linij živali končan, ko ni več zaznati ali se več ne
pričakuje, da bi občutili bolečino, trpljenje, stisko ali trajno škodo,
enakovredne ali hujše od vboda igle.
(3) Na koncu postopka o ohranitvi živali pri življenju odloči
imenovani veterinar.
(4) Živalim, ki se ob zaključku postopka ohranijo pri
življenju, morata biti zagotovljeni oskrba in nastanitev, ki sta v skladu z 12.
členom tega pravilnika primerni za zdravje živali.
(5) Če obstaja verjetnost, da bo žival po postopku čutila
zmerne ali hude bolečine, trpljenje, stisko ali trajno škodo, mora biti takoj
po končanem postopku usmrčena v skladu s 33. členom tega pravilnika, o čemer
odloči imenovani veterinar.
(6) Žival prostoživeče vrste je po končanem postopku
dovoljeno izpustiti v naravo, če to dopušča njeno zdravstveno stanje, če ne
predstavlja nevarnosti za zdravje ljudi, živali oziroma okolje in če je
izpustitev v skladu s presojo imenovanega veterinarja.
32. člen
(ponovna uporaba)
Žival, ki je že bila uporabljena v enem ali več postopkih, se
lahko namesto druge, še neuporabljene živali, ponovno uporabi v novem postopku
ob upoštevanju določbe desetega odstavka 23. člena tega pravilnika le pod
naslednjimi pogoji:
-       
da je bila dejanska težavnost prejšnjih postopkov blaga ali zmerna;
-       
da sta splošno zdravje in optimalno počutje živali v celoti povrnjena;
-       
da je nadaljnji postopek razvrščen kot nepovraten, blag ali zmeren in
-       
da je v skladu z mnenjem imenovanega veterinarja, ki upošteva
življenjske izkušnje živali.
33. člen
(metode usmrtitve)
(1) Usmrtitev živali mora biti izvedena na način, ki živalim
povzroči čim manj bolečin, trpljenja in stiske.
(2) Usmrtitev živali mora biti izvedena v objektu, razen v
primeru terenske študije. Izvesti jo mora oseba, ki je ustrezno izobražena in
usposobljena v skladu s 16. členom tega pravilnika.
(3) Oprema za usmrtitev živali mora biti oblikovana, grajena,
vzdrževana in uporabljena na način, da se doseže hitra usmrtitev.
(4) Glede na vrsto in starost živali je treba za usmrtitev
uporabiti eno od metod, določenih v Prilogi IV Direktive 2010/63/EU.
(5) Ne glede na prejšnji odstavek lahko uradni veterinar
dovoli uporabo druge metode usmrtitve, če:
-       
se na podlagi znanstvenih dokazov predlagana metoda izkaže za vsaj
toliko humano kot metode iz prejšnjega odstavka ali
-       
na podlagi znanstvene utemeljitve namena postopka ni mogoče doseči z
uporabo ene od metod iz prejšnjega odstavka.
(6) Določbe drugega in četrtega odstavka tega člena se ne
uporabljajo, kadar gre za usmrtitev v izrednih razmerah zaradi zagotavljanja
dobrobiti živali, javnega zdravja, javne varnosti, zdravja živali ali okoljskih
razlogov.
34. člen
(izpustitev živali in premik živali v drugo okolje)
(1) Živali, ki so bile uporabljene v postopkih ali so bile
namenjene za uporabo v postopkih, vendar niso bile uporabljene, se lahko vrnejo
v rejo ali naravno okolje ali oddajo v posvojitev kot hišne živali pod
naslednjimi pogoji:
-       
da se jim zagotovijo živalski vrsti ustrezni pogoji v skladu s predpisi,
ki urejajo zaščito živali v postopkih, hišnih živali ali živali prostoživečih
vrst;
-       
da gre za vrnitev v naravno okolje, pri čemer je treba pridobiti
ustrezno dovoljenje za vnos živali v naravo;
-       
da jim to omogoča njihovo zdravstveno stanje;
-       
da ne pomenijo nevarnosti za zdravje ljudi, živali ali okolje;
-       
da so bili izvedeni ustrezni ukrepi za zaščito optimalnega počutja teh
živali in
-       
da je to v skladu z mnenjem imenovanega veterinarja.
(2) Organizacije morajo živali iz prejšnjega odstavka pred
njihovo vrnitvijo socializirati ali v primeru živali prostoživečih vrst,
rehabilitirati po vnaprej pripravljenem načrtu vrnitve v domače okolje oziroma
programu rehabilitacije, ki obsega: načine socializacije ali rehabilitacije,
osebe, ki bodo pri tem sodelovale, predviden čas socializacije ali
rehabilitacije ter način ugotavljanja socializacije ali rehabilitacije živali.
(3) Organizacijam pri odločitvi o vrnitvi živali v domače
okolje in izdelavi programa socializacije ali rehabilitacije svetuje komisija
za dobrobit živali.
(4) Živali, ki so bile vrnjene v rejo, lahko uporabijo druge
uporabniške organizacije ali izvajalci znanstvenoraziskovalnega ali
izobraževalnega dela na izoliranih živalskih organih, tkivih oziroma truplih.
V. ZNANSTVENORAZISKOVALNO ALI IZOBRAŽEVALNO DELO NA
IZOLIRANIH ŽIVALSKIH ORGANIH, TKIVIH OZIROMA TRUPLIH V TA NAMEN USMRČENIH
ŽIVALI
35. člen
(odobritev izvajalca usmrtitve za delo na živalskih tkivih)
(1) Izvajalec usmrtitve za delo na živalskih tkivih je lahko
fizična ali pravna oseba, ki jo mora odobriti OU Uprave.
(2) Na podlagi vloge na obrazcu G Priloge 2 tega pravilnika,
ki jo izvajalec iz prejšnjega odstavka pošlje v pisni ali elektronski obliki na
OU Uprave, opravi uradni veterinar pregled prostorov, opreme in tehničnih
pripomočkov glede usmrtitve živali, odstranjevanja ŽSP, evidenc ter dokazil o
izobrazbi in usposobljenosti osebe, ki bo žival usmrtila.
(3) OU Uprave izda odločbo o odobritvi, v kateri se navedejo
sedež, prostor, v katerem se izvaja usmrtitev živali, in delo na živalskih
tkivih, izvajalca iz prvega odstavka tega člena pa se vpiše v evidenco
odobrenih izvajalcev, ki se vodi na OU Uprave.
(4) Če so živali, ki so namenjene za delo na tkivih, v
prostorih izvajalca iz prvega odstavka tega člena nastanjene več kot en dan, OU
Uprave odobri izvajalca kot organizacijo v skladu z 21. členom tega pravilnika.
36. člen
(priglasitev dela in izvajanje)
(1) Izvajalec iz prejšnjega člena priglasi
znanstvenoraziskovalno ali izobraževalno delo na izoliranih živalskih organih,
tkivih oziroma truplih v ta namen usmrčenih živali na OU Uprave na obrazcu H iz
Priloge 2 tega pravilnika.
(2) Če je izvajalec odobren kot vzrejna ali uporabniška
organizacija, sodeluje s strokovnjakom za dobrobit živali ali komisijo za
dobrobit živali glede dobrobiti živali, nakupa, oskrbe in uporabe živali. Če
izvajalec ni odobren kot vzrejna ali uporabniška organizacija, sodeluje s s
strokovnjakom za dobrobit živali ali komisijo za dobrobit živali tiste vzrejne
ali uporabniške organizacije, od katere kupuje živali.
(3) Za delo na tkivih, izoliranih organih ali truplih se
lahko uporabijo le laboratorijski glodavci, ki niso primerni za uporabo v
postopkih znotraj projekta. Izjemoma se lahko za znanstvenoraziskovalno ali
izobraževalno delo iz tega člena uporabijo tudi tkiva drugih živalskih vrst ali
kategorij, vendar le, če izvajalec znanstveno utemelji, zakaj je predlagana
vrsta in kategorija živali primernejša.
(4) Imenovani veterinar oziroma strokovnjak za dobrobit
živali ob oddaji živali ali izoliranih živalskih tkiv, organov oziroma trupel v
drugo organizacijo izda izvajalcu spremni dokument na obrazcu A iz Priloge 2
tega pravilnika oziroma vpiše v evidenco o oddaji živali oziroma tkiv iz
Priloge 5, ki je sestavni del tega pravilnika, če so živali namenjene uporabi
znotraj organizacije.
(5) O stroških postopka odloči OU Uprave v skladu s Prilogo 4
tega pravilnika.
VI. EVIDENCE IN POROČILA
37. člen
(evidence)
(1) Organizacije iz 11. člena tega pravilnika ter izvajalec
iz 35. člena tega pravilnika morajo voditi evidence na obrazcih iz Priloge 5
tega pravilnika, ki so dostopni na osrednjem spletnem mestu državne uprave.
Evidence se vodijo v pisni ali elektronski obliki ter so pod nadzorom
strokovnjaka za dobrobit živali.
(2) Vzrejne organizacije morajo voditi evidence o vzreji ali
reji živali, oskrbi živali ter čiščenju prostorov in opreme, relativni vlagi in
temperaturi prostorov, nakupu, poginu ali oddaji živali, primerih bolezni in
uporabljenem zdravljenju, rezultatih preiskav živali, usmrtitvah živali,
shranjevanju in oddaji živalskih trupel.
(3) Dobaviteljske organizacije morajo voditi evidence o
nakupu živali, poginu živali, oddaji živali, usmrtitvah živali, shranjevanju
živalskih trupel in oddaji živalskih trupel. Če imajo živali nastanjene več kot
en dan, morajo voditi tudi evidence o oskrbi živali ter čiščenju prostorov in
opreme, o relativni vlagi in temperaturi prostorov.
(4) Uporabniške organizacije morajo voditi evidence o oskrbi
živali ter čiščenju prostorov in opreme, o relativni vlagi in temperaturi
prostorov, nakupu živali, poginu živali, usmrtitvah živali, shranjevanju in
oddaji živalskih trupel ter izvajanju postopkov. Če je uporabniška organizacija
hkrati tudi vzrejna, mora voditi tudi druge evidence, ki jih vodi vzrejna
organizacija.
(5) Izvajalec mora voditi evidence o nakupu živali,
usmrtitvah živali, shranjevanju in oddaji živalskih trupel, če so živali
nastanjene več kot en dan, pa tudi evidence o oskrbi živali, čiščenju prostorov
in opreme, o relativni vlagi in temperaturi prostorov ter poginu živali.
(6) Organizacije in izvajalci morajo evidence iz tega člena
hraniti najmanj pet let in morajo biti na vpogled uradnemu veterinarju na
njegovo zahtevo.
38. člen
(poročanje)
(1) Strokovnjak za dobrobit živali mora pripraviti letno
poročilo o uporabi živali v postopkih, vključno s podatki o težavnostni stopnji
postopkov, v skladu z navodili za poročanje, ki so določena v Prilogi III
Izvedbenega sklepa 2020/569/EU, in ga do konca februarja za preteklo leto
poslati v pisni ali elektronski obliki na Upravo.
(2) Strokovnjak za dobrobit živali mora pripraviti letno
poročilo o usmrtitvah živali in vzorčenju tkiv za genotipizacijo gensko
spremenjenih živali na obrazcu I iz Priloge 2 tega pravilnika in ga do konca
februarja za preteklo leto poslati v pisni ali elektronski obliki na Upravo.
(3) Vodja mora po zaključku projekta pripraviti poročilo o
zaključenem projektu na obrazcu F iz Priloge 2 tega pravilnika, ki mora biti na
vpogled strokovnjaku za dobrobit živali, Komisiji za dobrobit živali in
uradnemu veterinarju na njegovo zahtevo.
39. člen
(poročanje Komisiji)
(1) Uprava poroča Komisiji o izvajanju določb Direktive
2010/63/EU v skladu s Prilogo II Izvedbenega sklepa 2020/569/EU vsakih pet let.
(2) Uprava letno zbira podatke o uporabi živali v postopkih,
vključno s podatki o dejanski težavnosti postopkov v skladu z navodili za
poročanje iz Priloge III Izvedbenega sklepa 2020/569/EU, ter poroča Komisiji
vsako leto.
VII. NADZOR
40. člen
(inšpekcijski pregledi)
(1) Organizacije so pod rednim nadzorom OU Uprave.
(2) Pogostost inšpekcijskih pregledov določi uradni veterinar
glede na opravljeno analizo tveganja, v kateri upošteva vrsto in število
nastanjenih in uporabljenih živali, vodenje evidenc, število in vrsto projektov
ter informacije, ki bi lahko kazale na neskladnost z določbami tega pravilnika.
(3) V skladu z analizo tveganja iz prejšnjega odstavka uradni
veterinar vsako leto opravi inšpekcijski pregled vsaj pri eni tretjini
organizacij, razen v organizacijah s primati, kjer se nadzor opravi vsaj enkrat
na leto.
(4) Vsaj polovico inšpekcijskih pregledov opravi uradni
veterinar nenapovedano.
(5) OU Uprave hrani dokumentacijo o vseh inšpekcijskih
pregledih vsaj pet let.
41. člen
(alternativni pristopi)
(1) Razvoj in validacija alternativnih pristopov zagotavljajo
enake ali višje ravni podatkov, kot so pridobljeni v postopkih, v katerih so
uporabljene živali, vendar ne vključujejo uporabe živali ali uporabljajo manj
živali ali vključujejo manj boleče postopke.
(2) Uprava spodbuja alternativne pristope in sodeluje pri
razširjanju informacij o alternativnih pristopih.
(3) Uprava imenuje enotno nacionalno kontaktno točko za
svetovanje glede regulativne ustreznosti in primernosti alternativnih
pristopov, ki so predlagani v potrjevanje.
VIII. PREHODNE IN KONČNE DOLOČBE
42. člen
(prehodne določbe)
(1) Obstoječe odobrene organizacije in odobreni izvajalci, ki
so do uveljavitve tega pravilnika odobreni v skladu s Pravilnikom o pogojih za
izvajanje poskusov na živalih (Uradni list RS, št. 37/13 in 89/14), se štejejo
za odobrene po tem pravilniku.
(2) Osebe, ki so opravile osnovno usposabljanje v skladu s
Pravilnikom o pogojih za izvajanje poskusov na živalih (Uradni list RS, št.
37/13 in 89/14), morajo do 31. decembra 2030 opraviti obnovitveno usposabljanje
iz 20. člena tega pravilnika, sicer se zanje uporabljajo določbe drugega
odstavka 20. člena tega pravilnika.
(3) Osebe iz devetega odstavka 38. člena Pravilnika o pogojih
za izvajanje poskusov na živalih (Uradni list RS, št. 37/13 in 89/14), ki jim
je bila priznana usposobljenost za delo z živalmi v postopkih do uveljavitve
tega pravilnika, morajo do 31. decembra 2023 opraviti obnovitveno usposabljanje
iz 20. člena tega pravilnika, sicer se zanje uporabljajo določbe drugega
odstavka 20. člena tega pravilnika.
(4) Postopki za odobritev organizacij, začeti pred
uveljavitvijo tega pravilnika, se končajo po določbah tega pravilnika.
(5) Postopki za izdajo dovoljenja za projekt, začeti pred
uveljavitvijo tega pravilnika, se končajo po določbah tega pravilnika.
43. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o pogojih za izvajanje poskusov na živalih (Uradni list RS, št. 37/13 in
89/14).
44. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-378/2017
Ljubljana, dne 16. februarja 2021
EVA 2017-2330-0088
Dr. Jože Podgoršek
minister
za kmetijstvo, gozdarstvo in
prehrano
 
Soglašam!
 
Prof. dr. Simona Kustec
ministrica
za izobraževanje, znanost in šport
 
Mag. Andrej Vizjak
minister
za okolje in prostor

Priloga
1: Minimalni standardi nastanitve in oskrbe živali
Priloga
2: Obrazci
Priloga
3: Program osnovnega usposabljanja
Priloga
4: Stroški postopka odobritve projekta in priglasitve za znanstvenoraziskovalno
ali izobraževalno delo na izoliranih živalskih organih, tkivih oziroma truplih
v ta namen usmrčenih živali
Priloga
5: Obrazci za vodenje evidenc