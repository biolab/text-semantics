1. člen
S tem odlokom se z namenom obeležitve sprejema in razglasitve
Temeljne ustavne listine o samostojnosti in neodvisnosti Republike Slovenije
(Uradni list RS, št. 1/91-I in 19/91 – popr.) z dne 25. junija 1991 ureja
obliko in podelitev spominske medalje »30. OBLETNICA SAMOSTOJNE IN NEODVISNE
DRŽAVE REPUBLIKE SLOVENIJE« (v nadaljnjem besedilu: medalja).
2. člen
Medalja se ob 30. obletnici samostojnosti in neodvisnosti
Republike Slovenije v spomin za zasluge podeli živečim osebam, ki so sodelovale
v pripravah, razglasitvi, obrambi in vzpostavljanju državne suverenosti v letu
1991 in jim je do 31. 12. 2021 priznan status vojnega veterana po zakonu, ki
ureja vojne veterane.
3. člen
(1) Medalja se izjemoma do konca decembra 2022 podeli tudi
drugim slovenskim in tujim državljanom, kakor tudi slovenskim in tujim
organizacijam, v spomin na njihov pomemben prispevek k nastajanju, krepitvi in
razvoju slovenske državnosti v preteklih 30-ih letih.
(2) Osebe in organizacije iz prejšnjega odstavka lahko kot
kandidate za medaljo predlagajo predsednik in ministri Vlade Republike
Slovenije.
(3) Predlog za podelitev medalje iz prejšnjega odstavka mora
biti podan v pisni obliki in mora vsebovati:
-       
podatke o predlagatelju (ime in priimek);
-       
podatke o kandidatu za medaljo, in sicer za fizične osebe ime in
priimek, naslov, datum in kraj rojstva, za pravne osebe pa naziv in sedež;
-       
opis pomembnega prispevka kandidata k nastajanju, krepitvi in razvoju
slovenske državnosti v preteklih 30-ih letih;
-       
utemeljitev predloga.
(4) Predloge za podelitev medalje obravnava komisija, ki jo
imenuje Vlada Republike Slovenije s posebnim sklepom.
4. člen
(1) Medalja je okrogle oblike in zlate barve. Na njej je grb
Republike Slovenije. Nad njim je napis »REPUBLIKA SLOVENIJA«, pod njim pa zapis
obdobja »1991–2021«. Na hrbtni strani medalje je pod obodom izpisano »30.
OBLETNICA SAMOSTOJNE IN NEODVISNE DRŽAVE«.
(2) Medalja je izdelana iz kovine. Poglobljena polja so
izpolnjena z barvo. Medalja visi na modrem traku s tremi belo-modro-rdečimi
črtami, od katerih vsaka v barvah slovenske zastave simbolizira desetletje
slovenske državnosti.
(3) Nadomestna oznaka, standardnih dimenzij za slovenske uniformirane
osebe, je moder pravokotnik, ki ga enakomerno delijo na štiri dele tri
belo-modro-rdeče črte.
(4) Medalja se podeljuje v šatulji.
(5) Medalja ima oštevilčeno listino z imenom in priimkom
prejemnika.
5. člen
Medaljo izroča predsednik Vlade Republike Slovenije,
ministri, državni sekretarji ali predstojniki organizacij, ki zaposlujejo ali
združujejo dobitnike medalj, na posebni svečanosti ali med drugimi primernimi
dogodki v povezavi s 30. obletnico samostojnosti in neodvisnosti Republike
Slovenije.
6. člen
Sredstva za izdelavo in podeljevanje medalje z listino se
zagotavljajo v Generalnem sekretariatu Vlade Republike Slovenije.
7. člen
Ministrstvo, pristojno za vojne veterane, samostojno oziroma
v sodelovanju z izročitelji medalj preverja obstoj pogojev iz 2. člena tega
odloka, obvešča upravičence ter vodi in hrani evidenco o prejemnikih medalje
skladno s predpisi, ki urejajo varovanje osebnih podatkov.

Odlok o spominski medalji »30. OBLETNICA
SAMOSTOJNE IN NEODVISNE DRŽAVE REPUBLIKE SLOVENIJE« (Uradni list RS, št. 81/21) vsebuje naslednjo končno določbo:
»KONČNA DOLOČBA
8. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok
o spremembah Odloka o spominski medalji »30. OBLETNICA SAMOSTOJNE IN NEODVISNE
DRŽAVE REPUBLIKE SLOVENIJE« (Uradni list RS, št. 197/21)
vsebuje naslednjo končno določbo:
»KONČNA DOLOČBA
3. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok
o spremembi Odloka o spominski medalji »30. OBLETNICA SAMOSTOJNE IN NEODVISNE
DRŽAVE REPUBLIKE SLOVENIJE« (Uradni list RS, št. 49/22)
vsebuje naslednjo končno določbo:
»KONČNA DOLOČBA
2. člen
Ta odlok začne veljati naslednji dan po objavi v Uradnem
listu Republike Slovenije.«.