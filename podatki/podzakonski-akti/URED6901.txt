1. člen
(vsebina uredbe)
Ta uredba podrobneje ureja pravila za delovanje trga z zemeljskim
plinom, obračunavanje odstopanj prevzema in predaje zemeljskega plina, menjavo
dobavitelja ter druge elemente, povezane s trgom z zemeljskim plinom na
prenosnem sistemu zemeljskega plina in distribucijskih sistemih zemeljskega
plina, ki imajo neposreden ali posreden dostop do prenosnega sistema
zemeljskega plina v državi.
2. člen
(pomen izrazov)
Poleg izrazov, določenih v Energetskem zakonu EZ-1 (Uradni
list RS, št. 17/14 in 81/15; v nadaljnjem besedilu: EZ-1), Uredbi (ES)
št. 715/2009 Evropskega parlamenta in Sveta z dne 13. julija 2009 o
pogojih za dostop do prenosnih omrežij zemeljskega plina in razveljavitvi
Uredbe (ES) št. 1775/2005 (UL L št. 211 z dne 14. 8. 2009,
str. 36; v nadaljnjem besedilu: Uredba 715/2009/ES), Uredbi Komisije (EU)
št. 312/2014 z dne 26. marca 2014 o vzpostavitvi kodeksa omrežij za
izravnavo odstopanj za plin v prenosnih omrežjih (UL L št. 91 z dne
27. 3. 2014, str. 15; v nadaljnjem besedilu: Uredba 312/2014/EU) in Uredbi
(ES) 984/2013 z dne 14. oktobra 2013 o oblikovanju kodeksa omrežja za
mehanizme za dodeljevanje zmogljivosti v prenosnih sistemih zemeljskega plina
in dopolnitvi Uredbe (ES) št. 715/2009 Evropskega parlamenta in Sveta (UL
L št. 273 z dne 15. 10. 2013, str. 5; v nadaljnjem besedilu: Uredba
št. 984/2013/EU), imajo posamezni izrazi v tej uredbi naslednji pomen:
1.     
»bilančna podskupina« pomeni skupino udeležencev trga v okviru bilančne
skupine, ki se oblikuje s podpisom pogodbe o izravnavi med nosilcem bilančne
podskupine in nosilcem bilančne skupine ali nosilcem nadrejene bilančne
podskupine;
2.     
»dnevno merjeno odjemno mesto« pomeni, da se količina zemeljskega plina
na odjemnem mestu meri in se podatki odčitajo najmanj enkrat na dan dobave
zemeljskega plina;
3.     
»informacijska platforma« pomeni informacijski sistem za izmenjavo
podatkov med dobavitelji in operaterji sistemov;
4.     
»kurilnost zemeljskega plina« pomeni količino toplote, ki se sprosti pri
popolnem zgorevanju zemeljskega plina z zrakom;
5.     
»nednevno merjeno odjemno mesto« pomeni, da se količina zemeljskega
plina na odjemnem mestu meri in se podatki odčitajo manj kot enkrat na dan
dobave zemeljskega plina;
6.     
»odjemna skupina na distribucijskem sistemu« pomeni skupino, v katero
operater distribucijskega sistema razvrsti posamezno odjemno mesto končnega
odjemalca glede na predvideni odjem zemeljskega plina v skladu z metodologijo
za obračunavanje omrežnine za distribucijski sistem zemeljskega plina;
7.     
»plinski dan« pomeni časovno obdobje 24 zaporednih ur od 6. ure zjutraj
do 6. ure zjutraj naslednjega dne;
8.     
»tržni posrednik« pomeni trgovca na debelo, ki zemeljski plin kupuje in
prodaja izključno na virtualni točki in ni uporabnik sistema;
9.     
»zgornja kurilnost zemeljskega plina« pomeni količino toplote, ki se
sprosti pri popolnem zgorevanju zemeljskega plina z zrakom, pri čemer voda
popolnoma kondenzira. Podaja se v enoti kWh/Nm3 pri temperaturi
zgorevanja 25 °C ter pri referenčni temperaturi zemeljskega plina 0 °C in
standardnem tlaku 1,01325 bara.
3. člen
(vrste trgov)
(1) Z zemeljskim plinom se trguje na prostem in
izravnalnem trgu.
(2) S prenosnimi zmogljivostmi prenosnega plinovodnega
sistema se trguje na primarnem in sekundarnem trgu prenosnih zmogljivosti.
(3) Na trgu z zemeljskim plinom nastopajo naslednji
udeleženci trga:
-       
proizvajalci zemeljskega plina,
-       
operaterji terminalov za utekočinjeni zemeljski plin, operaterji
skladišč zemeljskega plina, operaterji prenosnih sistemov zemeljskega plina in
operaterji distribucijskih sistemov zemeljskega plina, vsi v okviru izvajanja
dejavnosti gospodarske javne službe,
-       
dobavitelji,
-       
trgovci, tržni zastopniki in tržni posredniki z zemeljskim plinom,
-       
končni odjemalci zemeljskega plina.
(4) Udeleženci trga, ki želijo aktivno sodelovati na
trgu z zemeljskim plinom, se uvrstijo v bilančno shemo.
(5) Na trgu prenosnih zmogljivosti nastopajo operater
prenosnega sistema in uporabniki prenosnega sistema zemeljskega plina.
4. člen
(prosti trg)
(1) Prosti trg je trg, na katerem udeleženci trga z
zemeljskim plinom med seboj prosto sklepajo pogodbe o dobavi zemeljskega plina.
(2) Dobavitelj in odjemalec se prosto dogovorita o
pogojih dobave zemeljskega plina.
(3) Vse transakcije z zemeljskim plinom v Republiki
Sloveniji se izvedejo v virtualni točki, ki jo uvede in upravlja operater
prenosnega sistema zemeljskega plina.
5. člen
(izravnalni trg)
(1) Izravnalni trg je namenjen trgovanju s količinami
zemeljskega plina za potrebe izravnave odstopanj prevzema in predaje
zemeljskega plina posamezne bilančne skupine na prenosnem sistemu zemeljskega
plina ter nakupu in prodaji količin zemeljskega plina za namen uravnoteženja
prenosnega sistema s strani operaterja prenosnega sistema.
(2) Na izravnalnem trgu zemeljskega plina se trguje v
skladu z Uredbo 715/2009/ES, Uredbo 312/2014/EU in sistemskimi obratovalnimi
navodili operaterja prenosnega sistema.
(3) Operater prenosnega sistema kupuje in prodaja
zemeljski plin za uravnoteženje prenosnega sistema na pregleden in
nepristranski način na trgovalni platformi za izravnavo, ki je del izravnalnega
trga. Operater prenosnega sistema lahko v skladu z Uredbo 312/2014/EU za namen
uravnoteženja prenosnega sistema zemeljskega plina uporabi tudi možnost
storitve izravnave.
(4) Operater prenosnega sistema na svoji spletni strani
objavi informacije o nakupu in prodaji zemeljskega plina za namen uravnoteženja
sistema oziroma nabavljenih storitvah izravnave in nastalih stroških oziroma
prihodkih, ki so povezani z njimi, v skladu s sistemskimi obratovalnimi
navodili operaterja prenosnega sistema.
(5) Operater prenosnega sistema prek trgovalne platforme
objavi povpraševanje po zemeljskem plinu in ponudbo za zemeljski plin za namen
uravnoteženja sistema tako, da ponudniki zemeljskega plina lahko pravočasno
podajo ponudbe na trgovalni platformi za izravnavo.
6. člen
(trg s prenosnimi zmogljivostmi)
(1) Dostop do prenosnega sistema zemeljskega plina je
zagotovljen z zakupom zmogljivosti na vstopnih in izstopnih točkah prenosnega
sistema. Trg s prenosnimi zmogljivostmi mora delovati tako, da omogoča največjo
mogočo dejansko izrabo zmogljivosti prenosnega sistema zemeljskega plina.
(2) Na primarnem trgu s prenosnimi zmogljivostmi
operater prenosnega sistema omogoča zakup prenosnih zmogljivosti uporabnikom
sistema. Operater prenosnega sistema prodaja na primarnem trgu prenosne
zmogljivosti v skladu z Uredbo 715/2009/ES in Uredbo 984/2013/EU ter EZ-1.
(3) Na sekundarnem trgu prenosnih zmogljivosti lahko
uporabnik prenosnega sistema prosto razpolaga z zakupljenimi zmogljivostmi na
relevantnih točkah. Uporabnik prenosnega sistema ima pravico zakupljene
prenosne zmogljivosti na sekundarnem trgu znova prodati ali oddati v podzakup v
celoti ali delno drugemu uporabniku prenosnega sistema zemeljskega plina. Na
sekundarnem trgu uporabniki prenosnega sistema, razen operaterja prenosnega
sistema, na podlagi dvostranskih pogodb prosto trgujejo s pravicami do
prenosnih zmogljivosti.
(4) Delovanje trga s prenosnimi zmogljivostmi se
podrobneje določi s sistemskimi obratovalnimi navodili operaterja prenosnega
sistema.
7. člen
(izravnava odstopanj)
(1) Izvajanje izravnave prevzema in predaje zemeljskega
plina v prenosni sistem in iz njega izvaja operater prenosnega sistema
zemeljskega plina v skladu z Uredbo 715/2009/ES, Uredbo 312/2014/EU in to
uredbo ter sistemskimi obratovalnimi navodili operaterja prenosnega sistema.
(2) Obračunavanje odstopanj prevzema in predaje
zemeljskega plina se izvaja med operaterjem prenosnega sistema zemeljskega
plina in nosilcem bilančne skupine.
(3) Bilančna skupina se za obračunavanje odstopanj
prevzema in predaje zemeljskega plina šteje kot en uporabnik prenosnega sistema
zemeljskega plina.
(4) Operater prenosnega sistema zemeljskega plina na
podlagi podatkov o predaji in odjemu zemeljskega plina članov posamezne
bilančne skupine izračuna količinska odstopanja posameznih bilančnih skupin ter
obračuna odstopanja nosilcem bilančnih skupin v skladu s sistemskimi
obratovalnimi navodili operaterja prenosnega sistema.
(5) Operater prenosnega sistema vodi seznam sklenjenih
bilančnih pogodb in pogodb o izravnavi ter seznam ob vsakokratni spremembi
ustrezno posodobi in pošlje Agenciji za energijo. Na zahtevo operater
prenosnega sistema Agenciji za energijo pošlje fotokopije posameznih sklenjenih
bilančnih pogodb.
8. člen
(bilančna shema)
(1) Bilančna shema je seznam udeležencev na trgu, ki
imajo sklenjeno bilančno pogodbo z operaterjem prenosnega sistema ali pogodbo o
izravnavi z nosilcem bilančne skupine oziroma podskupine.
(2) Bilančna shema prikazuje hierarhično enolično
ureditev pogodbenih odnosov na trgu z zemeljskim plinom, kjer bilančna pogodba
z operaterjem prenosnega sistema zemeljskega plina predstavlja vrh hierarhične
ureditve. Iz strukture bilančne sheme je za vsakega nosilca bilančne podskupine
razvidno, kateri bilančni skupini oziroma bilančni podskupini pripada.
(3) V bilančno shemo operater prenosnega sistema uvrsti
vse posamezne fizične ali pravne osebe, ki:
-       
so sklenile bilančno pogodbo z operaterjem prenosnega sistema ali
-       
so sklenile pogodbo o izravnavi z nosilcem bilančne skupine ali
podskupine in so operaterju prenosnega sistema poslale zahtevane podatke iz
tretjega odstavka 13. člena te uredbe.
(4) Operater prenosnega sistema izbriše s seznama vse
posamezne fizične ali pravne osebe, ki ne izpolnjujejo več pogojev za uvrstitev
v bilančno shemo, in sicer s prenehanjem veljavnosti bilančne pogodbe ali
pogodbe o izravnavi.
(5) Operater prenosnega sistema vodi bilančno shemo ter
jo ažurno in v hierarhični obliki objavi na svoji spletni strani.
9. člen
(bilančna pogodba)
(1) Bilančno pogodbo skleneta uporabnik sistema in
operater prenosnega sistema za namen izravnave in obračunavanja odstopanj.
(2) Bilančna pogodba vsebuje najmanj naslednje vsebine:
-       
naziv in naslov pogodbenih strank,
-       
opis načina zajemanja in sporočanja podatkov,
-       
način napovedovanja količin zemeljskega plina nosilca bilančne skupine,
-       
obvezo pogodbenih strank, da bosta podatke, ki so neposredno ali
posredno pridobljeni pri obračunavanju odstopanj, uporabljali le za namene
obračunavanja odstopanj in jih ne bosta sporočali tretjim osebam, razen
obveznosti, ki izhajajo iz zakona ali izvedbenega predpisa,
-       
pravice in dolžnosti pogodbenih strank ob odstopu od pogodbe,
-       
način reševanja sporov,
-       
način zavarovanja za primer neplačila pogodbenih obveznosti,
-       
določbe o trajanju veljavnosti pogodbe in razlogih za njeno prenehanje,
-       
dolžnost poročanja operaterju prenosnega sistema o članstvu bilančne
skupine s pripadajočimi predajnimi mesti.
10. člen
(nosilec bilančne skupine)
(1) Uporabnik sistema zemeljskega plina oblikuje
bilančno skupino in postane nosilec bilančne skupine tako, da sklene bilančno
pogodbo z operaterjem prenosnega sistema zemeljskega plina v skladu s pogoji,
določenimi v sistemskih obratovalnih navodilih operaterja prenosnega sistema.
(2) Nosilec bilančne skupine je lahko nosilec samo ene
bilančne skupine in ne more biti nosilec hierarhično podrejene ali nepodrejene
bilančne podskupine.
(3) Nosilec bilančne skupine je zlasti odgovoren za:
-       
napoved prevzema in predaje zemeljskega plina za bilančno skupino
operaterju prenosnega sistema,
-       
plačilo obračunanih količinskih odstopanj bilančne skupine operaterju
prenosnega sistema.
(4) Nosilec bilančne skupine vodi seznam članov bilančne
skupine in hierarhično evidenco pogodb o izravnavi v svoji bilančni skupini.
Nosilec bilančne skupine operaterju prenosnega sistema ažurno pošilja vsakokrat
posodobljeni seznam v elektronski obliki v skladu z navodili operaterja
prenosnega sistema o načinu posredovanja podatkov, ki jih operater prenosnega
sistema objavi na spletni strani.
11. člen
(člani bilančne skupine)
(1) Člani bilančne skupine so lahko udeleženci trga s
pripadajočimi prevzemnimi in predajnimi mesti, ki jih nosilec bilančne skupine
vključi v svojo bilančno skupino s sklenitvijo odprte pogodbe. Član bilančne
skupine je lahko tudi bilančna podskupina, ki se vključi v bilančno skupino s
pogodbo o izravnavi med nosilcem bilančne skupine in nosilcem hierarhično nižje
bilančne podskupine.
(2) Vsak uporabnik sistema, razen tržnega posrednika na
virtualni točki, mora biti član bilančne skupine ali bilančne podskupine.
(3) Član bilančne skupine ali podskupine, ki je pravna
ali fizična oseba, mora z nosilcem bilančne skupine ali podskupine pogodbeno
urediti medsebojno razmerje, ki vključuje vse pravice in obveznosti z odprto
pogodbo o dobavi zemeljskega plina.
(4) Član bilančne skupine ali podskupine, ki je nosilec
hierarhično nižje podskupine, z nosilcem bilančne skupine ali podskupine
pogodbeno uredi medsebojno razmerje, ki vključuje vse pravice in obveznosti iz
obračunavanja odstopanj prevzema in predaje zemeljskega plina za potrebe
izravnave z pogodbo o izravnavi.
(5) Na odjemno mesto končnega odjemalca se nanaša le ena
pogodba o dobavi, razen v primeru izpolnjevanja pogoja iz petega odstavka
240. člena EZ-1, ko se na eno odjemno mesto končnega odjemalca lahko
nanaša več odprtih pogodb o dobavi.
(6) V primeru iz prejšnjega odstavka mora končni
odjemalec operaterju sistema in dobaviteljem za to odjemno mesto sporočiti
razmerje med bilančnimi skupinami najmanj dva dni pred dnevom dobave, sicer
operater sistema upošteva zadnje sporočeno razmerje.
12. člen
(prenehanje bilančne pogodbe)
(1) Nosilec bilančne skupine lahko od bilančne pogodbe
odstopi na podlagi pisnega obvestila operaterju prenosnega sistema o odstopu z
najmanj dvomesečnim odpovednim rokom.
Na želeni dan prenehanja bilančne pogodbe v njegovi bilančni
skupini ne sme biti več drugih članov bilančne skupine s pripadajočimi
odjemnimi mesti, razen nosilca bilančne skupine.
(2) Operater prenosnega sistema lahko od bilančne
pogodbe odstopi na podlagi predhodnega opozorila in pisnega obvestila nosilcu
bilančne skupine o odstopu z najmanj enomesečnim odpovednim rokom.
(3) Operater prenosnega sistema na spletni strani objavi
začetek postopka odpovedi bilančne pogodbe.
13. člen
(pogodba o izravnavi)
(1) Pogodba o izravnavi je pogodba, s katero pravna ali
fizična oseba z nosilcem bilančne skupine ali podskupine uredi izravnavo in
obračun odstopanj, s čimer se pravna ali fizična oseba uvrsti v bilančno shemo
kot nosilec bilančne podskupine ali hierarhično nižje bilančne podskupine.
(2) Pogodba o izravnavi vsebuje najmanj naslednje
vsebine:
-       
naziv in naslov pogodbenih strank,
-       
datum začetka veljavnosti pogodbe o izravnavi z določbo, da ta pogodba
začne veljati s trenutkom vpisa operaterja prenosnega sistema v bilančno shemo,
-       
določbo o obveznosti pridobitve soglasja nosilca bilančne skupine za
sklepanje pogodb o izravnavi in ustanovitvi bilančne podskupine,
-       
določbe o razlogih za odpoved z odpovednim rokom,
-       
določbe o obveznosti obveščanja operaterja prenosnega sistema o
sklenitvi pogodb o izravnavi,
-       
klavzulo, da nosilec bilančne skupine ali podskupine uvršča hierarhično
nižjega nosilca bilančne podskupine v svojo bilančno skupino ali podskupino kot
odgovornega hierarhično nižje bilančne podskupine,
-       
klavzulo, da se bilanca bilančne podskupine hierarhično nižje bilančne
skupine izravnava prek bilance bilančne skupine ali podskupine hierarhično
višje bilančne skupine,
-       
opis načina zajemanja in sporočanja podatkov,
-       
način napovedovanja količin zemeljskega plina,
-       
pravice in dolžnosti pogodbenih strank ob odstopu od pogodbe,
-       
način reševanja sporov,
-       
način zavarovanja za primer neplačila pogodbenih obveznosti,
-       
določbe o trajanju veljavnosti pogodbe in razlogih za njeno prenehanje.
(3) Nosilec bilančne skupine mora o sklenitvi pogodbe o
izravnavi, ki je podlaga za ustanovitev posameznih bilančnih podskupin,
obvestiti operaterja prenosnega sistema.
(4) Operater prenosnega sistema na podlagi obvestila iz prejšnjega
odstavka uvrsti nosilca bilančne podskupine v bilančno shemo in o tem obvesti
nosilca bilančne skupine.
14. člen
(bilančna podskupina)
(1) Bilančno podskupino sestavljajo nosilec bilančne
podskupine, ki je hkrati član bilančne skupine oziroma bilančne podskupine, in
člani bilančne podskupine.
(2) Nosilec bilančne podskupine s pogodbo o izravnavi z
nosilcem bilančne skupine oziroma nosilcem neposredno nadrejene bilančne
podskupine uredi odgovornost za izravnavo odstopanj članov svoje bilančne podskupine.
(3) Nosilec bilančne podskupine je lahko nosilec ene
bilančne podskupine in ne more biti hkrati tudi nosilec katere koli bilančne
skupine.
(4) Bilančna podskupina se obravnava kot en član
bilančne skupine ali nadrejene bilančne podskupine.
(5) V bilančni skupini ali podskupini se lahko oblikuje
več bilančnih podskupin. Nosilec bilančne skupine mora o ustanovitvi bilančne
podskupine in njeni hierarhični umestitvi v okviru svoje bilančne skupine
obvestiti operaterja prenosnega sistema.
15. člen
(odpoved pogodbe o izravnavi)
(1) Nosilec bilančne skupine ali podskupine lahko odpove
pogodbo o izravnavi hierarhično nižjemu članu bilančne skupine ali podskupine v
skladu s pogodbeno dogovorjenimi odpovednimi razlogi.
(2) Nosilec bilančne podskupine lahko odpove pogodbo o
izravnavi v skladu s pogodbeno dogovorjenimi odpovednimi razlogi pod pogojem,
da ima izpolnjene in poravnane vse obveznosti do hierarhično višjega nosilca
bilančne skupine oziroma predložena ustrezna finančna kritja za izravnavo in
obračun odstopanj ter:
-       
nima članov bilančne podskupine, ni dobavitelj nobenemu odjemalcu in ne
oskrbuje lastnih odjemnih mest, s čimer ga operater prenosnega sistema izbriše
iz bilančne sheme, ali
-       
sklene bilančno pogodbo z operaterjem prenosnega sistema oziroma sklene
novo pogodbo o izravnavi z drugim nosilcem bilančne skupine ali podskupine, s
čimer ga operater prenosnega sistema ohrani v bilančni shemi.
(3) Nosilec bilančne skupine ali podskupine mora o
prenehanju veljavnosti pogodbe o izravnavi, ki jo je sklenil s hierarhično
nižjim nosilcem bilančne podskupine, obvestiti nosilca bilančne skupine in
operaterja prenosnega sistema.
16. člen
(evidenca pogodb o dobavi)
(1) Vsaka pogodba o dobavi končnemu odjemalcu mora biti
evidentirana pri operaterju sistema, na čigar sistemu je odjemno mesto, na
katero se ta pogodba nanaša. Vsebina evidence se nanaša na podatke o bilančni
pripadnosti.
(2) Operater sistema na podlagi pogodb o dobavi vodi
evidenco pripadnosti bilančnim skupinam in podskupinam za odjemna mesta na
sistemu v njegovem upravljanju.
17. člen
(zagotavljanje informacij)
(1) Operater prenosnega sistema zagotavlja uporabnikom
sistema zadostne, pravočasne in zanesljive informacije v skladu z Uredbo
715/2009/ES in Uredbo 312/2014/EU.
(2) Operater prenosnega sistema vsakemu nosilcu bilančne
skupine sporoči končno dodelitev za njegove predaje in prevzeme ter končno
količino dnevnih odstopanj najpozneje v desetih delovnih dneh po poteku meseca
za pretekli mesec.
(3) Nosilci bilančnih skupin, uporabniki prenosnega
sistema in operaterji distribucijskih sistemov zagotavljajo operaterju
prenosnega sistema zadostne, pravočasne in zanesljive informacije v skladu z
Uredbo 715/2009/ES, Uredbo 312/2014/EU in sistemskimi obratovalnimi navodili
operaterja prenosnega sistema.
(4) Operaterji distribucijskih sistemov morajo
dobaviteljem, ki dobavljajo zemeljski plin odjemalcem na njihovem samostojnem
ali povezanih distribucijskih sistemih, zagotoviti podatke za vsak obračunski
interval, in sicer:
-       
do 9. ure zjutraj za predhodni dan: podatke o celotnem prevzemu
zemeljskega plina v distribucijski sistem ter zbirne podatke za dnevno merjena
odjemna mesta;
-       
do petega delovnega dne v tekočem mesecu: podatke o celotnem prevzemu
zemeljskega plina v distribucijski sistem ter zbirne podatke za dnevno merjena
odjemna mesta za pretekli mesec.
(5) Informacije operaterju prenosnega sistema, nosilcem
bilančnih skupin in uporabnikom prenosnega sistema se pošiljajo na varen način
v elektronski obliki in so brezplačne za uporabnike sistema. Vsebina in oblika
posredovanih podatkov sta enotni in ju določi operater prenosnega sistema v
sistemskih obratovalnih navodilih.
(6) Izmenjava informacij mora biti v skladu s 448., 449.
in 450. členom EZ-1 in lahko poteka prek enotne informacijske platforme.
18. člen
(določanje odjema zemeljskega plina za nednevno merjena
odjemna mesta)
(1) Operater distribucijskega sistema določi dnevni
odjem nednevno merjenega odjemnega mesta s smiselno uporabo metodologije iz
drugega odstavka 42. člena Uredbe 312/2014/EU. Pri izračunu mora
upoštevati dnevno izmerjeno količino zemeljskega plina, ki vstopa v
distribucijski sistem.
(2) Če operater distribucijskega sistema izvaja mesečna
ali pogostejša odčitavanja merilnih naprav nednevno merjenega odjemnega mesta
končnega odjemalca, te podatke uporabi pri določitvi odjema po posameznem
odjemnem mestu.
(3) Če operater distribucijskega sistema od dobavitelja
ali končnega odjemalca v predpisanem roku pridobi podatke o odčitku merilnih
naprav nednevno merjenega odjemnega mesta končnega odjemalca, lahko te podatke
uporabi pri določitvi odjema po posameznem odjemnem mestu, če presodi, da
odčitek odraža dejansko porabo.
(4) Če se za odjemno mesto spremeni pripadnost bilančni
skupini v obdobju mesečnega obračunskega intervala, operater distribucijskega
sistema to sorazmerno upošteva pri izračunu deleža odjema bilančne skupine.
19. člen
(alokacija po bilančnih skupinah in podskupinah)
(1) Operater distribucijskega sistema v skladu s
sistemskimi obratovalnimi navodili operaterja prenosnega sistema pošlje
informacijo o alokaciji količin zemeljskega plina po bilančnih skupinah in
podskupinah za vsak posamezen distribucijski sistem oziroma povezane
distribucijske sisteme operaterju prenosnega sistema in pripravljavcu prognoz.
(2) Vsota alociranih količin zemeljskega plina po
bilančnih skupinah in podskupinah za distribucijsko omrežje iz prejšnjega
odstavka se mora ujemati z izmerjeno količino zemeljskega plina, ki vstopa v
distribucijski sistem v obdobju, ki ga vsota alociranih količin zajema (dan,
mesec).
(3) Operaterji distribucijskih sistemov določijo ali
izračunajo na podlagi podatkov odčitavanja števcev nednevno merjenih odjemnih
mest dejanski odjem teh odjemalcev v preteklem koledarskem letu, ločeno po
bilančnih skupinah in podskupinah, ter ga v elektronski obliki do
31. januarja pošljejo operaterju prenosnega sistema in nosilcem bilančnih
skupin.
20. člen
(menjava dobavitelja)
(1) Menjava dobavitelja je postopek, s katerim se za
odjemno mesto končnega odjemalca menja obstoječega dobavitelja z novim
dobaviteljem zemeljskega plina. Ob menjavi dobavitelja končni odjemalec obdrži
pravico dostopa do sistema zemeljskega plina.
(2) Operater sistema izvede menjavo dobavitelja v rokih
in pod pogoji iz 162. člena EZ-1, ko prejme zahtevo o menjavi s strani
končnega odjemalca ali novega dobavitelja, če ima ta pooblastilo končnega
odjemalca.
(3) Zahteva o menjavi iz prejšnjega odstavka vsebuje
naslednje podatke:
-       
naziv in naslov končnega odjemalca,
-       
identifikacijsko oznako odjemnega mesta pri operaterju sistema,
-       
naslov oziroma lokacijo odjemnega mesta,
-       
naziv novega dobavitelja,
-       
kopijo pogodbe o dobavi zemeljskega plina, iz katere morajo biti
razvidni najmanj pogodbene stranke, obdobje veljavnosti pogodbe,
identifikacijska oznaka odjemnega mesta, ki je predmet pogodbe, in podpisi
pogodbenih strank.
(4) Če zahtevo o menjavi posreduje novi dobavitelj,
priloži pooblastilo končnega odjemalca, ki je lahko tudi del pogodbe o dobavi.
(5) Če ima končni odjemalec na enem odjemnem mestu več
dobaviteljev, v zahtevi o menjavi navede spremembe dobaviteljev in novo
razmerje dobav zemeljskega plina med temi dobavitelji.
(6) Zahteva o menjavi lahko vsebuje tudi želeni datum
menjave dobavitelja. Operater sistema mora upoštevati želeni datum menjave, če
je med želenim dnem menjave in dnem prejetja popolne zahteve obdobje najmanj 21
dni. Če je obdobje krajše, operater v skladu z zmožnostmi izvede menjavo na izraženi
želeni datum.
(7) Za končne odjemalce, priključene na distribucijski
sistem zemeljskega plina, v zahtevi o menjavi dobavitelja novi dobavitelj
navede način izdaje računa v skladu z 249. členom EZ-1.
(8) Operater sistema preveri popolnost zahteve o
menjavi. Zahteva o menjavi je popolna, če:
-       
izpolnjuje pogoje iz tretjega, četrtega, petega in sedmega odstavka tega
člena in
-       
je novi dobavitelj naveden v bilančni shemi, ki jo objavi operater
prenosnega sistema.
(9) Če zahteva o menjavi ni popolna, operater sistema ne
izvede menjave dobavitelja in o tem obvesti vlagatelja v petih delovnih dneh od
prejema obvestila o menjavi. Pri tem navede razlog za nepopolnost zahteve.
(10) Če je zahteva o menjavi popolna, operater sistema
določi predviden dan menjave dobavitelja in do zaključka postopka menjave
dobavitelja ne more začeti novega postopka menjave dobavitelja za isto odjemno
mesto. Operater sistema v petih delovnih dneh od prejema popolne zahteve o
menjavi o dnevu menjave hkrati obvesti dosedanjega dobavitelja, novega
dobavitelja in vlagatelja zahteve o menjavi. Obvestilo o predvidenem dnevu
menjave operater sistema pošlje pred določenim datumom menjave.
(11) Obvestilo operaterja sistema o predvidenem dnevu
menjave dobavitelja vsebuje:
-       
naziv in naslov končnega odjemalca,
-       
naslov oziroma lokacijo odjemnega mesta,
-       
identifikacijsko oznako odjemnega mesta,
-       
predvideni datum menjave dobavitelja,
-       
naziv novega dobavitelja,
-       
naziv dosedanjega dobavitelja.
(12) Če odpoved pogodbe o dobavi ni izvedena drugače, se
zahteva o menjavi dobavitelja iz tretjega odstavka tega člena šteje kot odpoved
pogodbe o dobavi z dosedanjim dobaviteljem, in sicer na dan izvedene menjave
dobavitelja.
(13) Po izvedeni menjavi dobavitelja operater sistema v
petih delovnih dneh o tem obvesti novega in dosedanjega dobavitelja ter
vlagatelja zahteve o menjavi dobavitelja, pri čemer poleg podatkov iz enajstega
odstavka tega člena navede še datum izvedene menjave dobavitelja in stanje
merilne naprave.
(14) Končni odjemalec zemeljskega plina, ali v njegovem
imenu dobavitelj, ima pravico do menjave dobavitelja brez plačila stroškov, ki
nastanejo operaterju sistema v postopku menjave. Stroški, ki nastanejo
operaterju ob menjavi dobavitelja, so upravičeni stroški operaterja sistema.
(15) Izmenjava podatkov ob menjavi dobavitelja in
prekinitvi ali odpovedi pogodbe po 274. členu EZ-1 med dobavitelji in
operaterji sistema poteka v elektronski obliki po elektronski pošti ali prek
enotne informacijske platforme. Obveščanje končnega odjemalca poteka v elektronski
ali pisni obliki, v skladu z odločitvijo končnega odjemalca.
21. člen
(ugotavljanje števčnega stanja merilne naprave odjemnega
mesta ob menjavi dobavitelja)
(1) Operater sistema, na katerega sistem je končni
odjemalec priključen, ob menjavi dobavitelja ugotovi stanje na merilni napravi
končnega odjemalca.
(2) Stanje na merilni napravi je končno stanje, na
podlagi katerega dosedanji dobavitelj končnemu odjemalcu zaračuna dobavljeni
zemeljski plin. Stanje na merilni napravi pomeni tudi začetno stanje v zvezi z
dobavo zemeljskega plina s strani novega dobavitelja.
(3) Za dnevno merjena merilna mesta operater sistema
zagotovi stanje na merilni napravi z odčitkom merilne naprave na dan menjave
dobavitelja.
(4) Stanje na merilni napravi za nednevno merjena
odjemna mesta operater sistema ugotovi z odčitkom na merilni napravi na dan
menjave dobavitelja oziroma največ v obdobju +/– pet dni od določenega dneva
menjave dobavitelja ter z upoštevanjem časovnega odklona od dneva menjave
dobavitelja.
(5) Če operater distribucijskega sistema stanja na
merilni napravi za nednevno merjena odjemna mesta zaradi nezmožnosti dostopa do
merilnega mesta ne more zagotoviti v skladu s tem členom, se menjava
dobavitelja ne izvede. O tem nemudoma obvesti oba dobavitelja.
(6) Dosedanji in novi dobavitelj na svoje stroške
preverita odčitano in dejansko stanje na merilnih napravah.
(7) Stroški, ki jih ima operater sistema z odčitavanjem
stanja na merilni napravi ob menjavah dobavitelja, se krijejo iz zneska za
meritve.
22. člen
(dnevno merjena odjemna mesta)
(1) Odjemna mesta končnih odjemalcev na prenosnem
sistemu zemeljskega plina in odjemna mesta končnih odjemalcev na
distribucijskih sistemih zemeljskega plina, na katerih je predviden prevzem več
kot 800.000 kWh zemeljskega plina na leto, morajo biti opremljena za dnevno
merjene količine prevzetega zemeljskega plina.
(2) Odjemna mesta, ki pripadajo več kot eni bilančni
skupini, morajo biti dnevno merjena.
(3) Operater sistema mora imeti vzpostavljen sistem
dostopa do dnevnih vrednosti meritev za dnevno merjena odjemna mesta iz prvega
in prejšnjega odstavka.
(4) Operater sistema mora omogočiti končnemu odjemalcu
oziroma na podlagi pooblastila končnega odjemalca dobavitelju zemeljskega plina
končnemu odjemalcu dostop do dnevnih vrednosti meritev iz tega člena.
(5) Lastniki odjemnih mest iz prvega in drugega odstavka
tega člena operaterju sistema omogočijo namestitev, delovanje in električno
napajanje naprav za dnevno merjenje in daljinski prenos podatkov o odjemu
zemeljskega plina.
(6) Stroški za vzpostavitev, izvajanje meritev in
pošiljanje podatkov iz tega člena so upravičeni stroški operaterja sistema.
23. člen
(račun in poračun)
(1) Dobavitelj in operater sistema izvedeta obračun in
izdata račun za porabljeni zemeljski plin in omrežnino ter druge storitve in
dajatve praviloma vsak mesec. Poračun se izvede najmanj enkrat letno.
(2) V skladu z 249. členom EZ-1 dobavitelj na željo
končnega odjemalca, ki je priključen na distribucijski sistem, izda enotni
račun. Zahteva končnega odjemalca po izdaji enotnega računa se izvaja do
preklica.
(3) Računi in druge informativne brošure za uporabnika
morajo vsebovati informacije na pregleden in uporabniku prijazen način.
(4) Cene na računu, ki se nanašajo na dobavljeni
zemeljski plin, se izražajo v EUR/kWh ali EUR/MWh.
(5) Cene na računu, ki se nanašajo na zakupljeno
zmogljivost, se izražajo v EUR (za kWh/dan).
(6) Dobavitelj na računu navede tudi:
-       
naslov oziroma lokacijo odjemnega mesta,
-       
naziv in naslov končnega odjemalca oziroma plačnika,
-       
identifikacijsko oznako odjemnega mesta,
-       
identifikacijsko oznako merilne naprave,
-       
števčno stanje, uporabljeno za izdajo računa, in način določitve
števčnega stanja,
-       
upoštevane volumetrične količine zemeljskega plina,
-       
količino dobavljene energije v kWh ali MWh,
-       
upoštevano kurilnost zemeljskega plina.
(7) V primeru sprememb tarif ali tarifnih postavk v
času, ki ga zajema obračun ali poračun, se spremembe prikažejo in upoštevajo v
izračunu.
(8) Račun mora imeti jasno označene potrebne podatke za
menjavo dobavitelja: identifikacijsko oznako odjemnega mesta in operaterja
sistema, naslov oziroma lokacijo odjemnega mesta ter naziv in naslov končnega
odjemalca.
(9) Pri pripravi in navedbi podatkov na računu se
vrednosti za posamezne enote zaokrožijo na naslednja decimalna mesta:
-       
za kWh:                           brez decimalnih mest;
-       
za MWh:                          tri decimalna mesta;
-       
za EUR/kWh:                  pet decimalnih mest;
-       
za EUR/MWh:                 dve decimalni mesti;
-       
za kWh/Nm3:                   tri decimalna mesta;
-       
za Sm3 in Nm3:               brez decimalnih mest.
24. člen
(sprememba odjemne skupine odjemnega mesta)
(1) Operater distribucijskega sistema enkrat letno ob
poračunu preveri skladnost uvrstitve odjemnega mesta končnega odjemalca v
odjemno skupino z aktom agencije, ki določa metodologijo za obračunavanje
omrežnine za distribucijski sistem zemeljskega plina.
(2) Če operater distribucijskega sistema ugotovi, da
mora biti odjemno mesto uvrščeno v drugo odjemno skupino, ga prestavi v
ustrezno odjemno skupino.
25. člen
(kurilnost zemeljskega plina)
(1) Pri preračunu iz volumetričnih enot zemeljskega
plina v energijske enote zemeljskega plina se za izvajanje te uredbe upoštevajo
objavljene mesečne povprečne zgornje kurilnosti zemeljskega plina za notranje
izstopne točke v prenosnem sistemu zemeljskega plina, ki jih na spletni strani
in na svoji platformi za objavo podatkov uporabnikom prenosnega sistema objavi
operater prenosnega sistema. Operater prenosnega sistema objavi zgornjo
kurilnost zemeljskega plina v enoti kWh/Nm3 in pri izračunu zaokroži
vrednosti na tri decimalna mesta.
(2) Operater prenosnega sistema vsak dan na spletni
strani in na svoji platformi za objavo podatkov uporabnikom prenosnega sistema
objavi povprečno dnevno zgornjo kurilnost zemeljskega plina za notranje
izstopne točke v prenosnem sistemu za pretekli dan.
(3) Operater prenosnega sistema drugi dan v mesecu na
spletni strani in na svoji platformi za objavo podatkov uporabnikom prenosnega
sistema objavi povprečno mesečno zgornjo kurilnost zemeljskega plina za
notranje izstopne točke v prenosnem sistemu za pretekli mesec.
(4) V primeru izdaje enotnega računa operater
distribucijskega sistema pošlje podatke o uporabljeni zgornji kurilnosti
zemeljskega plina in izvedenih pretvorbenih faktorjih iz volumetičnih enot v
energijske dobavitelju hkrati s podatki za enotni račun.
26. člen
(kazenske določbe)
(1) Z globo od 5000 do 10.000 eurov se kaznuje za
prekršek operater prenosnega sistema zemeljskega plina, ki:
-       
ne omogoča uporabniku sistema, da razpolaga z odvečnimi zakupljenimi
prenosnimi zmogljivostmi na sekundarnem trgu v skladu s tretjim odstavkom
6. člena te uredbe,
-       
ne izvaja izravnave prevzema in predaje ter obračuna odstopanj tako, kot
to določa prvi odstavek 7. člena te uredbe,
-       
ne posodablja in javno objavlja bilančne sheme v skladu z 8. členom
te uredbe,
-       
ne vodi in posodablja evidence pogodb o dobavi v skladu s
16. členom te uredbe,
-       
ne zagotavlja informacij uporabnikom sistema v skladu s 17. členom
te uredbe,
-       
ne ugotavlja stanja na merilni napravi v skladu z 21. členom te
uredbe,
-       
ne objavi kurilnosti zemeljskega plina v skladu s 25. členom te
uredbe.
(2) Z globo od 1000 do 2000 eurov se kaznuje za prekršek
tudi odgovorna oseba operaterja prenosnega sistema, ki stori prekršek iz
prejšnjega odstavka.
(3) Z globo od 5000 do 10.000 eurov se kaznuje za
prekršek operater distribucijskega sistema, ki:
-       
ne vodi in posodablja evidence pogodb o dobavah v skladu s
16. členom te uredbe,
-       
ne zagotavlja informacij v skladu s 17. in 19. členom te uredbe,
-       
ne določa odjema po bilančnih skupinah in podskupinah v skladu s 17. in
19. členom te uredbe,
-       
ne ugotavlja stanja merilne naprave v skladu z 21. členom te
uredbe,
-       
ne zagotavlja dnevno merjenih podatkov v skladu z 22. členom te
uredbe,
-       
ne izda računa in poračuna v skladu s 23. členom te uredbe,
-       
ne izvaja spremembe odjemne skupine v skladu s 24. členom te
uredbe,
-       
ne upošteva objavljene kurilnosti zemeljskega plina iz 25. člena te
uredbe.
(4) Z globo od 1000 do 2000 eurov se kaznuje za prekršek
tudi odgovorna oseba operaterja distribucijskega sistema, ki stori prekršek iz
prejšnjega odstavka.
(5) Z globo od 5000 do 10.000 eurov se kaznuje za
prekršek dobavitelj, ki:
-       
ne izvaja postopka menjave dobavitelja v skladu z 20. členom te
uredbe,
-       
ne izda računa in poračuna za končnega odjemalca na distribucijskem
sistemu v skladu z določbami 23. člena te uredbe,
-       
ne upošteva objavljene kurilnosti zemeljskega plina iz 25. člena te
uredbe.
(6) Z globo od 1000 do 2000 eurov se kaznuje za prekršek
tudi odgovorna oseba dobavitelja, ki stori prekršek iz prejšnjega odstavka.
(7) Z globo 1000 do 2000 eurov se kaznuje odjemalec:
-       
ki operaterju sistema namerno in ponavljajoče onemogoča dostop do
merilne naprave za odčitavanje porabe zemeljskega plina,
-       
ki onemogoča namestitev naprav za dnevno merjenje porabe zemeljskega
plina v skladu z 22. členom te uredbe.
27. člen
(prehodne določbe)
(1) Nosilec bilančne skupine v enem mesecu od
uveljavitve te uredbe obvesti operaterja prenosnega sistema o vseh
ustanovljenih bilančnih podskupinah v okviru svoje bilančne skupine in njihovo
hierarhično razmerje.
(2) Postopek menjave dobavitelja zemeljskega plina iz
20. člena te uredbe se prične izvajati s 1. januarjem 2017.
(3) Operater sistema v skladu z drugim odstavkom
22. člena te uredbe vzpostavi sistem dostopa do dnevnih meritev do
1. oktobra 2017.
(4) Dobavitelj in operater sistema zagotovita izdajanje
računov in poračunov v skladu z določbami četrtega, petega in šestega odstavka
23. člena od 1. januarja 2017.
28. člen
(prehodna določba za določanje odjema zemeljskega plina za
nednevno merjena odjemna mesta)
(1) Ne glede na določbo prvega odstavka 18. člena
te uredbe operater distribucijskega sistema do 1. oktobra 2018 določi
odjem zemeljskega plina za nednevno merjena odjemna mesta v skladu s tem
členom.
(2) Operater distribucijskega sistema zemeljskega plina
za vsak obračunski interval določi skupni odjem za nednevno merjena odjemna
mesta tako, da od skupne izmerjene predaje
zemeljskega plina odšteje odjem vseh dnevno merjenih odjemnih
mest.
(3) Operater distribucijskega sistema zemeljskega plina
za vsak obračunski interval določi povprečni odjem po posameznih nednevno
merjenih odjemnih mestih končnih odjemalcev na podlagi izmerjenega oziroma
izračunanega letnega odjema končnih odjemalcev po posameznih nednevno merjenih
odjemnih mestih. Pri tem se upošteva poraba na odjemnem mestu v preteklih treh
koledarskih letih.
(4) Za nednevno merjena odjemna mesta, za katera ni
podatka o odjemu v preteklih treh letih, se letni odjem iz prejšnjega odstavka
določi na podlagi projektantsko določene predvidene letne porabe ali na podlagi
povprečne porabe primerljivih odjemalcev, če ni na voljo projektantsko določene
letne porabe.
(5) Za nednevno merjena odjemna mesta s temperaturno
odvisnim odjemom operater distribucijskega sistema pri določitvi odjema
upošteva sezonsko dinamiko odjema zemeljskega plina. Pri izračunu se povprečni
odjem v mesečnem obračunskem intervalu pomnoži z ustreznim faktorjem za
posamezni mesec, in sicer: za januar z 2,26, za februar z 1,96, za marec z
1,46, za april z 0,90, za maj z 0,36, za junij z 0,23, za julij z 0,18, za
avgust z 0,21, za september z 0,27, za oktober z 0,61, za november z 1,36 in za
december z 2,20.
(6) Iz izračunanih odjemov v skladu s prejšnjim
odstavkom operater distribucijskega sistema določi deleže odjema po posameznih
odjemnih mestih glede na skupni odjem teh odjemalcev. Operater distribucijskega
sistema dnevne vrednosti izračuna po bilančnih skupinah korigira tako, da so
enake dnevno sprejetim količinam zemeljskega plina v distribucijski sistem.
(7) Če operater distribucijskega sistema izvaja mesečna
ali pogostejša odčitavanja merilnih naprav končnega odjemalca, te podatke
uporabi pri določitvi deleža odjema po posameznem odjemnem mestu iz prejšnjega
odstavka.
(8) Skupni odjem končnih odjemalcev z nednevno merjenimi
odjemnimi mesti operater distribucijskega sistema zemeljskega plina porazdeli
po posameznih bilančnih skupinah v sorazmerju z vsoto posameznih izračunanih
deležev odjema nednevno merjenih odjemnih mest članov te bilančne skupine.
29. člen
(prenehanje uporabe)
Z dnem uveljavitve te uredbe se preneha uporabljati Uredba o
delovanju trga z zemeljskim plinom (Uradni list RS, št. 95/07), razen
22. člena, ki se preneha uporabljati z 31. decembra 2016.
30. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00710-26/2016
Ljubljana, dne 22. septembra 2016
EVA 2015-2430-0004
Vlada Republike Slovenije
dr. Miroslav Cerar l.r.
Predsednik