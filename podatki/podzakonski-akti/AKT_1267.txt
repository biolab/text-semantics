1. člen
(vsebina)
(1) Ta splošni akt natančneje določa pravila
posredovalnega postopka iz 38.c člena Zakona o avdiovizualnih medijskih
storitvah (Uradni list RS, št. 87/11, 84/15 in 204/21; ZAvMS), v katerem
Agencija za komunikacijska omrežja in storitve Republike Slovenije (v
nadaljnjem besedilu: agencija) rešuje spore med uporabniki in ponudniki
platform za izmenjavo videov v zvezi z ukrepi iz prvega do petega odstavka 38.b
člena ZAvMS.
(2) Posredovalni postopek je namenjen temu, da stranke s
pomočjo agencije kot posrednika sporazumno razrešijo spor. Naloga agencije je,
da vzpodbuja stranke pri iskanju skupne rešitve spora, lahko pa tudi sama
predlaga rešitev, ki bi jo po njeni oceni stranke sprejele.
(3) Posredovalni postopek je del postopka reševanja
spora, ki je urejen v 38.c členu ZAvMS.
2. člen
(pomen izrazov)
(1) Stranki postopka sta predlagatelj in nasprotna
stranka.
(2) Predlagatelj je uporabnik platforme za izmenjavo
videov, nasprotna stranka pa je ponudnik platforme za izmenjavo videov.
(3) Ostali izrazi, uporabljeni v tem splošnem aktu,
imajo enak pomen, kot je določen v ZAvMS.
3. člen
(temeljna načela)
(1) Agencija vodi celoten postopek tako, da upošteva
načela prepovedi spodbujanja k neenakopravnosti in nestrpnosti ter varstva
otrok in mladoletnikov v skladu z 9. in 10. členom ZAvMS.
(2) Posredovalni postopek je zaupne narave, kar je
dolžan spoštovati vsakdo, kdor v njem sodeluje.
(3) Posredovalni postopek se opravi čim hitreje in brez
nepotrebnih stroškov za stranke in agencijo.
(4) Posredovalni postopek je prostovoljen.
4. člen
(udeleženci posredovalnega postopka)
Posredovalnega postopka se lahko udeležujejo stranke, njihovi
pooblaščenci, strokovni pomočniki, izvedenci in priče.
5. člen
(potek posredovalnega postopka)
(1) Po uvedbi postopka reševanja spora agencija prične s
posredovalnim postopkom.
(2) Agencija obvesti nasprotno stranko o prejetem
predlogu za rešitev spora, jo pozove, da se do njega opredeli in da lahko
predlaga sporazumen način rešitve spora. Hkrati jo obvesti, da bo agencija spor
rešila z odločbo, če do sporazumne rešitve spora ne bo prišlo. To obvestilo
agencija istočasno pošlje v vednost tudi stranki, ki je vložila predlog za
rešitev spora.
(3) Za potrebe posredovalnega postopka stranke agenciji
posredujejo poleg naslova za vročanje pisemskih pošiljk tudi naslov za
prejemanje elektronske pošte in telefonsko številko, na kateri so dosegljive.
Če stranko v postopku zastopa pooblaščenec oziroma zakoniti zastopnik, se
agenciji posredujejo tudi kontaktni podatki teh oseb.
(4) Tekom posredovalnega postopka si agencija ves čas
prizadeva, da bi stranke sporazumno rešile spor. Če stranke sporazumne rešitve
ne najdejo, jo lahko oblikuje agencija sama in jo posreduje strankam. Stranke se
morajo do predloga agencije opredeliti v roku, ki ga postavi agencija, sicer se
posredovalni postopek zaključi in se postopek reševanja spora nadaljuje po
določbah 38.c člena ZAvMS. Rok za opredelitev do predloga agencije mora biti
razumen, v nobenem primeru pa ne sme biti krajši od treh delovnih dni.
(5) Zaradi pospešitve in ekonomičnosti postopka lahko
agencija s strankami komunicira pisno po pošti ali preko elektronske pošte ali
ustno po telefonu. O vsebini ustne komunikacije se napravi uradni zaznamek
oziroma se pošta ali elektronska pošta evidentira v elektronsko evidenco
dokumentarnega gradiva.
(6) Agencija se o načinu komunikacije dogovori s
strankami, pri tem pa izbere način, ki je najbolj hiter in učinkovit. Agencija
in stranke se lahko tudi dogovorijo, da si bodo stranke pisna stališča in
izjasnitve vročale neposredno, pri čemer se en izvod in dokazilo o vročitvi
pošlje tudi agenciji.
(7) Stranke in pooblaščenci imajo pravico pregledovati
vse dokumente, ki so bili predloženi v tem postopku.
(8) Agencija lahko od strank kadarkoli zahteva dodatna
pojasnila, informacije ali dokumentacijo, če presodi, da bi to pripomoglo k
doseganju sporazuma med strankama.
6. člen
(posredovalni sestanek)
(1) Agencija razpiše posredovalni sestanek, če presodi,
da bodo stranke na tak način lažje in hitreje dosegle sporazum.
(2) Agencija lahko pred posredovalnim sestankom povabi
vsako od strank postopka ločeno na uvodni sestanek, katerega namen je, da se
razjasnijo morebitne nejasnosti v zvezi s predlogom za rešitev spora ali
potekom postopka.
(3) Če se agencija odloči, da bo izvedla posredovalni
sestanek, agencija po posvetovanju s strankami določi datum in uro
posredovalnega sestanka, ki se praviloma opravi na sedežu agencije.
Posredovalni sestanek se lahko glede na okoliščine (oddaljenost strank od
sedeža agencije, izredne razmere in podobno) ali na željo strank izvede preko
avdio-video konference, če so za to izpolnjeni tehnični pogoji. O datumu in uri
posredovalnega sestanka morajo biti stranke seznanjene najmanj pet dni pred
razpisanim posredovalnim sestankom.
(4) Na prvem posredovalnem sestanku uradna oseba
agencije najprej pojasni namen postopka, temeljna pravila, svojo vlogo,
zaupnost in potek postopka. Če se stranke strinjajo s pojasnjenim, se
posredovalni sestanek nadaljuje z vsebinskim obravnavanjem predmeta spora.
(5) V primeru kompleksnejših sporov lahko agencija
zaradi pospešitve postopka na prvem posredovalnem sestanku po posvetu s
strankami izdela program vodenja posredovanja, ki vsebuje zlasti dejanske okoliščine
in stališča strank ter število ali datume nadaljnjih sestankov pred agencijo.
Če program vodenja posredovanja vsebuje datume sestankov, se s seznanitvijo
strank s programom štejejo vabila za udeležbo na teh sestankih za vročena.
Agencija stranke opozori na posledice morebitne neudeležbe. Agencija ni vezana
na program vodenja posredovanja in ga lahko tekom postopka spremeni ali
dopolni.
(6) O posredovalnemu sestanku se lahko sestavi zapisnik,
ki ga podpišejo udeleženci postopka, pri tem pa se ne uporabljajo določila ZUP
glede zapisnika. Če stranke dosežejo sporazumno rešitev, se ta vpiše v
zapisnik.
(7) Cilj posredovalnega sestanka je, da se izoblikuje
sporazumna rešitev spora, če pa to ni možno, pa da se v največji možni meri
razjasnijo dejanske okoliščine in pravna stališča strank. Če stranke na
posredovalnem sestanku same ne predlagajo rešitve spora, jo lahko predlaga
agencija. Do predlagane rešitve agencije se morajo stranke opredeliti v roku,
ki ga postavi agencija, sicer se posredovalni postopek zaključi in se postopek
reševanja spora nadaljuje po določbah 38.c člena ZAvMS. Rok za opredelitev do
predloga agencije mora biti razumen, v nobenem primeru pa ne sme biti krajši od
treh delovnih dni.
7. člen
(konec posredovalnega postopka)
(1) V kolikor katera od strank nasprotuje posredovanju
agencije, oziroma ta postopek ne pripelje do sporazumne rešitve spora oziroma
če agencija na podlagi vseh okoliščin primera oceni, da stranki sporazuma ne
bosta dosegli, se posredovalni postopek zaključi, agencija pa nadaljuje
postopek reševanja spora po določbah 38.c člena ZAvMS. Pri tem se uporabi
dokumentarno gradivo, zbrano v posredovalnem postopku, razen če stranke temu
izrecno nasprotujejo.
(2) V kolikor se katerakoli od strank ne udeleži
posredovalnega sestanka in svojega izostanka pravočasno ne opraviči, se šteje,
da nasprotuje nadaljevanju posredovalnega postopka. Agencija v takem primeru
nadaljuje postopek reševanja spora po določbah 38.c člena ZAvMS.
(3) Če se v posredovalnem postopku doseže sporazumna
rešitev samo glede dela spora, se v preostalem delu spora postopek reševanja
spora nadaljuje po določbah 38.c člena ZAvMS.
8. člen
(rešitev spora)
(1) Če se v posredovalnem postopku doseže sporazumna
rešitev, se vsebina rešitve lahko zapiše v sporazum, ki ga sestavi agencija.
Sporazum podpišejo stranke. S sklenitvijo sporazuma se spor šteje za rešenega
in agencija postopek reševanja spora ustavi s sklepom.
(2) Sporazum, sklenjen v poravnalnem postopku, nima
učinka izvršilnega naslova.
9. člen
(stroški postopka)
Vsaka stranka sama nosi stroške, ki jih je imela v zvezi s
posredovalnim postopkom, razen če se stranke dogovorijo drugače.
10. člen
(prehodna določba)
Ta splošni akt se uporablja v posredovalnih postopkih, ki so
uvedeni po dnevu uveljavitve Zakona o spremembah in dopolnitvah Zakona o
avdiovizualnih medijskih storitvah (Uradni list RS, št. 204/21; ZAvMS-B).
11. člen
(začetek veljavnosti)
Ta splošni akt začne veljati petnajsti dan po objavi v
Uradnem listu Republike Slovenije.
Št. 0073-5/2022/6
Ljubljana, dne 3. maja 2022
EVA 2022-3340-0018
mag. Tanja Muha
direktorica