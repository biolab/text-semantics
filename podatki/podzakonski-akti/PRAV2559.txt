SPLOŠNE DOLOČBE
1. člen
Ta pravilnik ureja sestavo in način dela koordinacije centrov
za preprečevanje in zdravljenje odvisnosti od prepovedanih drog (v nadaljnjem
besedilu: koordinacija centrov).
2. člen
Koordinacija centrov načrtuje in Zdravstvenemu svetu predlaga
doktrino ter preverja izvajanje doktrine zdravljenja odvisnosti od prepovedanih
drog ter koordinira strokovno sodelovanje centrov za preprečevanje in
zdravljenje odvisnosti od prepovedanih drog v Republiki Sloveniji.
Poleg nalog iz prejšnjega odstavka koordinacija centrov lahko
predlaga Ministrstvu za zdravstvo organiziranje strokovnih izobraževanj ter
ustreznim strokovnim združenjem predlaga kriterije za delo strokovnjakov v
programih zdravljenja odvisnosti od prepovedanih drog. Poleg tega sodeluje pri
pripravi strokovnih revij in drugih izobraževalnih gradiv ter verificira
raziskovalne naloge, ki potekajo v centrih za preprečevanje in zdravljenje
odvisnosti od prepovedanih drog v Republiki Sloveniji.
Koordinacija centrov sodeluje s Komisijo za nadzor nad delom
centrov za preprečevanje in zdravljenje odvisnosti od prepovedanih drog in ji
lahko predlaga redni ali izredni nadzor.
3. člen
Koordinacijo centrov sestavljajo svet in člani koordinacije
centrov, ki so predstavniki vsakega posameznega centra za preprečevanje in
zdravljenje odvisnosti od prepovedanih drog, dva predstavnika Ministrstva za
zdravstvo ter dva predstavnika javnega zavoda centra za zdravljenje odvisnih od
prepovedanih drog.
Svet iz prejšnjega odstavka sestavljajo predsednik
koordinacije centrov, ki je predstavnik centra za zdravljenje odvisnih od
prepovedanih drog in štirje člani koordinacije centrov, od katerih je eden
namestnik predsednika.
Člane koordinacije centrov in sveta imenuje minister,
pristojen za zdravstvo, za dobo 4 let.
NAČIN DELOVANJA
4. člen
Koordinacija centrov deluje na sejah, ki jih sklicuje
predsednik praviloma enkrat mesečno.
Seja poteka v dveh delih.
Prvega dela se udeležijo vsi člani koordinacije centrov.
Na drugi del so lahko vabljeni tudi vsi predstavniki centrov
za preprečevanje in zdravljenje odvisnosti od prepovedanih drog, centra za
zdravljenje odvisnih od drog, predstavniki Ministrstva za zdravstvo in drugih
ministrstev, Urada Republike Slovenije za droge, predstavniki Inštituta za
varovanje zdravja, centrov za socialno delo, skupin za samopomoč ter
predstavniki zainteresiranih vladnih in nevladnih organizacij.
5. člen
Seje koordinacije centrov vodi predsednik koordinacije
centrov, v primeru njegove odsotnosti pa namestnik.
Za posamezne točke lahko za vodenje pooblasti namestnika
predsednika ali enega od vodij centrov.
Vabilo in gradivo za sejo se pošljeta članom najmanj osem dni
pred sejo.
Kadar predsednik koordinacije centrov prejme predlog za
obravnavo ali rešitev neodložljivega vprašanja, lahko izjemoma skliče sejo tudi
v krajšem roku.
6. člen
Pred začetkom prvega dela seje, predsednik ugotovi
prisotnost. Seja je sklepčna, če na njej sodeluje najmanj polovica članov
koordinacije centrov.
Seja koordinacije centrov se prične z določitvijo dnevnega
reda na podlagi predloga in pobud, ki so jih člani prejeli z vabilom.
Na dnevni red se lahko izjemoma uvrsti tudi vprašanje, ki ni
bilo predvideno v predlogu, če gre za nujno zadevo, o kateri mora koordinacija
centrov takoj izreči svoje mnenje ali o njej začeti razpravo.
Pobudo za razširitev seje lahko dajo vsi člani koordinacije
centrov.
7. člen
Po določitvi dnevnega reda seje se potrdi zapisnik prejšnje
seje in se seznani z uresničevanjem sklepov.
Zapisnik se ob soglasju seje dopolni s pripombami, ki jih
dajo člani pisno ali ustno na seji.
8. člen
Na začetku obravnave posamezne točke dnevnega reda lahko
predsednik določi uvodničarja, ki obrazloži gradivo.
Člani koordinacije centrov lahko predlagajo spremembo in
dopolnitev gradiva ustno na seji.
Član koordinacije centrov, ki se zaradi zadržanosti ne more
udeležiti seje, lahko predsedniku koordinacije centrov pisno sporoči svoje
mnenje oziroma predloge h gradivu, ki je na dnevnem redu seje.
9. člen
Po končani obravnavi lahko koordinacija centrov:
-       
oblikuje stališče ali mnenja o gradivu in po potrebi naloži
predlagatelju, da ga dopolni v skladu s stališči in mnenji, sprejetimi na seji;
-       
odloži razpravo o gradivu, če ugotovi, da je zaradi dopolnitev potrebna
ponovna obravnava na seji;
-       
imenuje posebno delovno skupino, ki naj v določenem roku dopolni gradivo
s stališči, sprejetimi na seji.
10. člen
Koordinacija centrov sprejme stališča in sklepe iz prejšnjega
člena po končani razpravi po možnosti s soglasjem članov. Če so mnenja kljub
strokovnim utemeljitvam različna, se o posameznem vprašanju glasuje.
Pravico do glasovanja imajo vsi člani koordinacije centrov.
Glasovanje je javno. Stališče oziroma sklep je sprejet, če
zanj glasuje večina prisotnih članov koordinacije centrov. Izid glasovanja
ugotavlja predsednik koordinacije centrov.
11. člen
O seji koordinacije centrov se piše zapisnik, ki vsebuje
podatke o času, kraju in zaporedni številki seje, imena prisotnih članov,
dnevni red, poudarke iz razprave ter stališča in sklepe.
Zapisničarja določi predsednik koordinacije centrov za vsako
sejo posebej.
12. člen
Koordinacija centrov lahko imenuje komisije za obravnavo
določenega vprašanja. S sklepom se določijo naloge in sestava komisije.
V komisiji lahko sodelujejo tudi drugi strokovnjaki.
13. člen
Koordinacija centrov poda Ministrstvu za zdravstvo poročilo o
svojem delu enkrat letno.
14. člen
Vsa gradiva za seje koordinacije centrov se hranijo v arhivu
Ministrstva za zdravstvo.
15. člen
Podrobnejši način dela se določi v poslovniku, ki ga sprejme
koordinacija centrov.
FINANCIRANJE
16. člen
Stroške v zvezi s pripravo in izvedbo koordinacije centrov
krije Ministrstvo za zdravstvo.
17. člen
Predsednik koordinacije centrov prejme za pripravo in izvedbo
sestankov koordinacije centrov plačilo v višini, ki jo določi minister za
zdravstvo.
18. člen
Člani sveta ali njihovi namestniki prejmejo za svoje
sodelovanje na sejah sejnino v višini dnevnice za službeno potovanje v Republiki
Sloveniji, kot je določena za zaposlene v republiških državnih organih, člani
komisije, ki imajo prebivališče zunaj kraja seje, pa tudi povrnjene potne
stroške prevoza z javnimi prevoznimi sredstvi.
KONČNA DOLOČBA
19. člen
Ta pravilnik začne veljati osmi dan po objavi v Uradnem listu
Republike Slovenije.
Št. 5809-1/98:84
Ljubljana, dne 12. maja 2000.
dr. Marjan Jereb l. r.
Minister 
za zdravstvo