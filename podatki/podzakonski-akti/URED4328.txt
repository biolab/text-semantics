1. člen
(namen)
(1) Ta uredba v skladu z Direktivo 2006/11/ES Evropskega parlamenta
in Sveta z dne 15. februarja 2006 o onesnaževanju pri odvajanju nekaterih
nevarnih snovi v vodno okolje Skupnosti (UL L št. 64 z dne 4. 3. 2006, str. 52)
določa posebne zahteve v zvezi z emisijo snovi in toplote pri odvajanju
industrijske odpadne vode (v nadaljnjem besedilu: odpadna voda) iz naprav za
proizvodnjo, predobdelavo, predelavo in naknadno obdelavo tekstilij od predenja
do preje, kakor tudi plemenitenja tekstilij (v nadaljnjem besedilu: naprave za
proizvodnjo tekstilij), in sicer:
-       
mejne vrednosti parametrov odpadne vode, in
-       
posebne ukrepe v zvezi z zmanjševanjem emisije snovi.
(2) Za vprašanja o emisiji snovi in toplote pri odvajanju odpadne
vode, ki niso urejena s to uredbo, se uporablja predpis, ki ureja emisijo snovi
in toplote pri odvajanju odpadnih vod v vode in javno kanalizacijo, za
vprašanja obratovalnega monitoringa odpadnih vod pa predpis, ki ureja prve
meritve in obratovalni monitoring odpadnih vod ter pogoje za njegovo izvajanje.
2. člen
(uporaba)
(1) Določbe te uredbe se uporabljajo za naprave za
proizvodnjo tekstilij, v katerih se izvajajo naslednji procesi:
-       
proizvodnja preje po postopku mokrega predenja, pa tudi obdelava in
predelava prej in prediv s končnim razškrobljenjem tekstilij,
-       
beljenje, merceriziranje ali alkalna obdelava tekstilij,
-       
barvanje tekstilij,
-       
tiskanje tekstilij,
-       
plastenje ali kaširanje tekstilij,
-       
apretiranje tekstilij, in
-       
čiščenje vlaken v vseh oblikah. (2) Določbe te uredbe se ne uporabljajo
za odpadno vodo iz naprav za proizvodnjo tekstilij, če se v njih izvajajo
naslednji procesi:
-       
pranje surove volne,
-       
grafični in fotografični procesi ter obdelava kovinskih površin pri
proizvodnji tiskarskih valjev in šablon, ter
-       
kemično čiščenje tekstilij, če se za čiščenje uporabljajo halogenirana
organska topila.
(3) Določbe te uredbe se ne uporabljajo za komunalno odpadno
vodo, ki nastaja na območju naprav za proizvodnjo, predelavo in obdelavo
tekstilnih vlaken.
3. člen
(mejne vrednosti)
(1) Mejne vrednosti parametrov odpadne vode iz naprav za
proizvodnjo tekstilij neposredno v vode in javno kanalizacijo so določene v
preglednici 1 iz priloge 1, ki je sestavni del te uredbe.
(2) Če javna kanalizacija ni zaključena s komunalno ali skupno
čistilno napravo, se za odpadno vodo iz naprave za proizvodnjo tekstilij, ki se
odvaja v javno kanalizacijo, uporabljajo mejne vrednosti, ki so v prilogi te
uredbe določene za odvajanje neposredno v vode.
(3) Mejna vrednost obarvanosti odpadne vode na iztoku v javno
kanalizacijo se določi tako, da na iztoku iz komunalne ali skupne čistilne
naprave niso presežene mejne vrednosti parametra za obarvanost, določene v
preglednici 1 iz priloge 1 te uredbe, ki določa mejne vrednosti za neposredno
odvajanje odpadne vode. Pri določitvi mejne vrednosti se upošteva razredčevanje
obarvane vode iz naprav za proizvodnjo tekstilij z drugimi odpadnimi vodami, ki
se po javni kanalizaciji odvajajo v komunalno ali skupno čistilno napravo.
4. člen
(ukrepi za zmanjševanje obremenjevanja voda)
(1) Posebni ukrepi, ki jih mora izvajati upravljavec naprave za
proizvodnjo tekstilij z namenom čim manjšega onesnaževanja okolja in porabe
vode, so:
a)    
zamenjava vhodnih surovin s takimi, ki manj obremenjujejo vode, če to ne
zmanjšuje kakovost izdelkov,
b)    
uporaba barvil, ki ne vsebujejo živega srebra, kadmija, svinca, bakra,
niklja in kroma ter drugih težkih kovin,
c)    
uporaba biološko dobro razgradljivih površinsko aktivnih snovi
(tenzidov),
č)    uporaba biološko dobro razgradljivih organskih kompleksirnih sredstev.
Izjema je uporaba fosfonatov, poliakrilatov in kopolimerizatov maleinske
kisline za tekstilno plemenitenje,
d)    
uporaba sintetičnih škrobil z visoko stopnjo biološke razgradljivosti,
e)    
zamenjava ali zmanjšanje uporabe težko odstranljivih in nerazgradljivih
organskih spojin silikona,
f)     
uporaba apretirnih sredstev s čim manjšo vsebnostjo formaldehida,
g)    
priprava in ponovna uporaba izpiralne vode iz tiskarn, ki nastajajo pri
pranju tekačev, pa tudi pri čiščenju tiskarske opreme, kot so šablone, valji,
h)    
zadrževanje ali ponovna uporaba:
- 
sintetičnih škrobil po razškrobljenju,
- 
ostankov barvnih raztopin,
- 
ostankov raztopin po plemenitenju,
- 
ostankov po plastenju in kaširanju,
- 
ostankov tiskarskih barv,
i)      
odvajanje zelo onesnažene odpadne vode ločeno od odvajanja izpiralnih
vod, in
j)      
dodatno predčiščenje posameznih zelo onesnaženih odpadnih vod s
postopki, kot so oksidacija, redukcija, obarjanje, flokulacija, cepljenje emulzij,
ekstrakcija, membranska tehnika ali elektroliza.
(2) Upravljavec naprave za proizvodnjo tekstilij mora z izvajanjem
ukrepov iz prejšnjega odstavka zagotoviti, da odpadna voda, ki se odvaja iz
naprav za proizvodnjo tekstilij ni onesnažena zaradi vsebnosti:
-       
organoklornih pospeševalcev barvanja,
-       
spojin s šestvalentnim kromom iz oksidacijskih sredstev za žveplena
barvila in reduktivna barvila,
-       
v klor razpadajočih belilnih sredstev, razen natrijevega hipoklorita za
beljenje sintetičnih vlaken,
-       
prostega klora, ki izhaja iz natrijevega hipoklorita,
-       
arzena, živega srebra in njunih spojin ter organokositrovih spojin, ki
so dodatek konzervirnim sredstvom,
-       
alkilfenoletoksilatov (APEO) iz pralnih in čistilnih sredstev,
-       
težko razgradljivih mineralnih olj z aromatskim obročem,
-       
etilendiamintetraocetne kisline (EDTA) kot dodatka za mehčanje
tehnološke vode,
-       
adsorbljivih organsko vezanih halogenov iz halogeniranih organskih
snovi, ki so dodatek v zaprtih vodnih sistemih,
-       
snovi, ki so s predpisi o kemikalijah prepovedane,
-       
neuporabljenih in neuporabnih kemikalij, barvil, tekstilnih pomožnih
sredstev, apretur, škrobil in tiskarskih past.
5. člen
(nadzor)
Nadzor nad izvajanjem te uredbe opravljajo inšpektorji, pristojni
za varstvo okolja.
6. člen
(prekršek)
(1) Z globo od 4.000 eurov do 40.000 eurov se za prekršek kaznuje
upravljavec naprave za proizvodnjo tekstilij, ki je pravna oseba ali samostojni
podjetnik posameznik, če ne izvaja ukrepov iz prvega odstavka 4. člena te
uredbe ali če je odpadna voda onesnažena s snovmi iz drugega odstavka 4. člena te
uredbe ali če ne prilagodi obratovanja obstoječe naprave za proizvodnjo
tekstilij v zvezi z mejnimi vrednostmi emisij snovi zahtevam iz prvega in
drugega odstavka 7. člena te uredbe.
(2) Z globo od 1.200 eurov do 4.000 eurov se za prekršek iz
prejšnjega odstavka kaznuje tudi odgovorna oseba upravljavca naprave za
proizvodnjo tekstilij.
7. člen
(prilagoditev obstoječih naprav)
(1) Upravljavec obstoječe naprave za proizvodnjo tekstilij mora
zagotoviti prilagoditev obratovanja obstoječe naprave v zvezi z izpolnjevanjem
zahtev iz prvega odstavka 4. člena te uredbe do 31. decembra 2012.
(2) Ne glede na določbo prejšnjega odstavka tega člena mora
upravljavec obstoječe naprave za proizvodnjo tekstilij zagotoviti prilagoditev
obratovanja obstoječe naprave v skladu z določbami prvega odstavka 4. člena te
uredbe, če se zaradi posegov v napravo poveča njena proizvodna zmogljivost za več
kot 25 odstotkov.
(3) Proizvodna zmogljivost obstoječe naprave iz prejšnjega odstavka
je največja zmogljivost naprave za proizvodnjo tekstilij, ki jo opredeli
proizvajalec naprave in zapiše v tehnično dokumentacijo, namenjeno uporabnikom
naprave ter se izraža v količini tekstilij, ki nastanejo oziroma se obdelajo v
24 urah obratovanja naprave ali v 1 uri, če ne more obratovati neprekinjeno 24
ur.
8. člen
(prehodne določbe)
(1) Ne glede na določbe drugega odstavka 3. člena te uredbe
se za odpadno vodo iz obstoječe naprave za proizvodnjo tekstilij, odvedeno v
javno kanalizacijo, ki ni zaključena s komunalno ali skupno čistilno napravo,
uporabljajo mejne vrednosti za odvajanje v javno kanalizacijo do roka iz
operativnega programa na področju odvajanja in čiščenja odpadnih voda, do katerega
se morajo odpadne vode iz te javne kanalizacije odvajati v vode očiščene v
skladu s predpisom, ki ureja emisijo snovi pri odvajanju odpadne vode iz
komunalnih čistilnih naprav.
(2) Če obstoječa naprava za proizvodnjo tekstilij ni
priključena na javno kanalizacijo, se določbe prejšnjega odstavka uporabljajo
do 31. decembra 2008 tudi za odpadno vodo, ki se iz te naprave odvaja
neposredno v vode, če je iz dokumentacije, priložene k vlogi za izdajo
okoljevarstvenega dovoljenja, razvidno, da so za priključitev naprave na javno
kanalizacijo izpolnjeni vsi pogoji upravljavca javne kanalizacije.
9. člen
(prehodne določbe za prekrške)
Do uvedbe eura kot valute Republike Slovenije se:
-       
v prvem odstavku 6. člena te uredbe namesto zneska »4.000 eurov«
uporablja znesek »1.000.000 tolarjev«, namesto zneska »40.000 eurov« pa znesek
»10.000.000« in
-       
v drugem odstavku 6. člena te uredbe namesto zneska »1.200 eurov«
uporablja znesek »300.000 tolarjev«, namesto zneska »4.000 eurov« pa znesek
»1.000.000 tolarjev«.
10. člen
(prenehanje veljavnosti)
Z dnem uveljavitve te uredbe preneha veljati Uredba o emisiji
snovi pri odvajanju odpadnih vod iz objektov in naprav za proizvodnjo,
predelavo in obdelavo tekstilnih vlaken (Uradni list RS, št. 35/96 in 41/04 –
ZVO-1).
11. člen
(začetek veljavnosti)
Ta uredba začne veljati petnajsti dan po objavi v Uradnem listu
Republike Slovenije.
Št. 00719-98/2006/6
Ljubljana, dne 13. decembra 2006
EVA 2006-2511-0223
Vlada Republike Slovenije
Janez Janša l.r.
Predsednik

Priloga
1: Preglednica 1: Mejne vrednosti parametrov odpadne vode iz naprav za
proizvodnjo tekstilij za odvajanje neposredno v vode in javno kanalizacijo