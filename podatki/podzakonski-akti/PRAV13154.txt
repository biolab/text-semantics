1. člen
(vsebina)
Ta pravilnik določa podrobnejšo vsebino evidence posebnih kultur,
način zbiranja in posredovanja podatkov.
2. člen
(pomen izrazov)
Izraza, uporabljena v tem pravilniku, pomenita:
1.     
posebne kulture so kulture, kot so opredeljene v zakonu, ki ureja ugotavljanje
katastrskega dohodka, in zakonu, ki ureja kmetijstvo;
2.     
površina posebnih kultur je površina v tleh, na prostem ali v tunelih,
na kateri:
- 
celotno rastno sezono raste ena ali več vrst zelenjadnic oziroma zelišč,
ki dosežejo tehnološko zrelost in se jih bo pobiralo ali pospravljalo v tekočem
koledarskem letu,
- 
rastejo jagode,
- 
rastejo mešane rastline za rejo polžev ali
- 
se pridelujejo semena in sadike posebnih kultur.
3. člen
(seznam posebnih kultur)
Seznam posebnih kultur se objavi v šifrantu vrst oziroma skupin
kmetijskih rastlin ter pomoči (v nadaljnjem besedilu: šifrant) na spletnih
straneh Agencije Republike Slovenije za kmetijske trge in razvoj podeželja in
Ministrstva za kmetijstvo, gozdarstvo in prehrano vsako leto do roka za
vložitev zbirnih vlog v skladu s predpisom, ki ureja izvedbo intervencij
kmetijske politike za posamezno leto.
4. člen
(vsebina evidence)
V evidenci posebnih kultur se vodijo naslednji podatki:
1.     
identifikacijska številka kmetijskega gospodarstva (KMG-MID);
2.     
podatki o nosilcu kmetije: ime in priimek, enotna matična številka
(EMŠO), davčna številka ter naslov nosilca kmetije. Podatki o nosilcu kmetije
se prevzamejo iz registra kmetijskih gospodarstev;
3.     
podatki o posebnih kulturah na kmetiji:
- 
identifikacijska oznaka grafične enote rabe kmetijskega gospodarstva (v
nadaljnjem besedilu: GERK-PID),
- 
domače ime GERK-PID,
- 
naziv in površina kmetijske rastline iz seznama posebnih kultur iz
prejšnjega člena,
- 
površina posebne kulture.
5. člen
(način zbiranja podatkov)
(1) Nosilec kmetije iz prejšnjega člena ob oddaji zbirne
vloge za tekoče koledarsko leto v skladu z zakonom, ki ureja kmetijstvo, in
uredbo, ki ureja izvedbo intervencij kmetijske politike za posamezno koledarsko
leto, sporoči podatek o prijavljeni površini posebnih kultur.
(2) Nosilec kmetije iz prejšnjega člena sporoči pridelavo
vseh posebnih kultur na pridelovalnih površinah iz šifranta za tekoče
koledarsko leto v skladu s prilogo uredbe, ki ureja izvedbo intervencij
kmetijske politike za posamezno koledarsko leto.
(3) Podatki o površini zelenjadnice ali zelišča kot posebne
kulture se prevzemajo iz evidence pridelovalcev zelišč in zelenjave kot
povprečje pridelovalnih površin po posevkih posebnih kultur na posameznem GERK.

Priloga: (črtana)

Pravilnik o evidenci posebnih kultur (Uradni
list RS, št. 1/18) vsebuje naslednjo končno določbo:
»KONČNA DOLOČBA
6. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.«.

Pravilnik o spremembah Pravilnika o evidenci
posebnih kultur (Uradni list RS, št. 42/23) vsebuje naslednjo končno določbo:
»KONČNA DOLOČBA
6. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.