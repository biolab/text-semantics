1. člen
(1) S to odredbo se za namen zagotavljanja zadostnih
zmogljivosti za zagotavljanje neodložljive zdravstvene obravnave pacientov,
vključno s pacienti, obolelimi za nalezljivo boleznijo COVID-19 (v nadaljnjem
besedilu: COVID-19), pri izvajalcih zdravstvene dejavnosti določajo začasni
ukrepi na področju organizacije zdravstvene dejavnosti.
(2) Zagotavljanje neodložljive zdravstvene obravnave iz
prejšnjega odstavka pomeni izvajanje zdravstvenih storitev, katerih opustitev
bi lahko imela negativne posledice za zdravje pacienta.
2. člen
Pri vseh izvajalcih zdravstvene dejavnosti se prekine
izvajanje preventivnih zdravstvenih storitev, razen:
1.     
preventivnih pregledov otrok in mladostnikov,
2.     
preventivnih storitev pri nosečnicah,
3.     
preventivnih pregledov delavcev,
4.     
nujnih pregledov operativnih gasilcev,
5.     
presejalnih programov za zgodnje odkrivanje predrakavih sprememb in
raka,
6.     
drugih preventivnih zdravstvenih storitev, katerih opustitev bi lahko imela
negativne posledice za zdravje pacienta.
3. člen
(1) Izvajalci zdravstvene dejavnosti, ki izvajajo
bolnišnično zdravstveno dejavnost, dnevno zagotovijo zadostno število prostih
zmogljivosti (prostor, oprema, kader in material) za potrebe zdravljenja pacientov,
obolelih za COVID-19. Izvajalci zdravstvene dejavnosti, ki izvajajo
psihiatrično bolnišnično zdravstveno dejavnost, dnevno zagotavljajo zadostno
število prostih zmogljivosti (prostor, oprema, kader in material) za potrebe
nege pacientov, obolelih za COVID-19, ki so sprejeti v zdravstveno obravnavo
pri njih.
(2) Za namen zagotavljanja zmogljivosti iz prejšnjega
odstavka izvajalci zdravstvene dejavnosti prilagajajo oziroma postopoma
zmanjšujejo število specialističnih pregledov, operativnih posegov in drugih
zdravstvenih storitev, razen zdravstvenih storitev, označenih s stopnjo
nujnosti nujno in zelo hitro, onkoloških storitev ter obravnave nosečnic,
porodnic in novorojencev.
(3) Izvajalci zdravstvene dejavnosti na primarni ravni
zdravstvene dejavnosti na svojem območju z organizacijskimi ukrepi zagotovijo
zadostne zmogljivosti za pravočasno obravnavo pacientov, obolelih za COVID-19,
vključno z vstopno točko za odvzem brisov za ugotavljanje okužbe z virusom
SARS-CoV-2. Izvajalci zdravstvene dejavnosti, ki sami ne morejo organizirati
obravnave pacientov, obolelih za COVID-19, in vstopnih točk za brise za
ugotavljanje okužbe z virusom SARS-CoV-2, se lahko povežejo med seboj ali z drugim
izvajalcem zdravstvene dejavnosti, v okviru katerega se vključujejo v delo
navedenih točk. Določbe tega odstavka veljajo tudi za koncesionarje, ki se
vključujejo v delo zdravstvenega doma, na območju katerega opravljajo
koncesijsko dejavnost.
(4) Koncesionarji se za namen zagotavljanja zadostnih
zmogljivosti za pravočasno obravnavo pacientov, obolelih za COVID-19, v skladu
z zakonom, ki ureja zdravniško službo, in zakonom, ki ureja zdravstveno
dejavnost, vključujejo v delo izvajalcev zdravstvene dejavnosti, ki izvajajo
bolnišnično zdravstveno dejavnost, v okviru dejavnosti in na območju katerega
koncesionar opravlja koncesijsko dejavnost.
4. člen
(1) Izvajalci zdravstvene dejavnosti paciente, katerih
zdravstvena storitev iz 2. in 3. člena te odredbe ni oziroma ne bo izvedena, o
neizvedbi zdravstvene storitve obvestijo nemudoma. Pacienta se prenaroči na
prvi prosti (dodatni) okvirni termin.
(2) O okvirnem terminu zdravstvene storitve se paciente
obvesti v treh dneh od uvrstitve na čakalni seznam (tj. od prenaročitve iz
prejšnjega odstavka).
5. člen
Strokovno utemeljenost ukrepov iz te odredbe minister,
pristojen za zdravje, ugotavlja vsakih 14 dni in ob upoštevanju strokovnih
razlogov odloči, da se ti ukrepi še naprej uporabljajo, ali pa ukrepe spremeni
oziroma odpravi ter o tem obvesti Vlado Republike Slovenije in javnost.
6. člen
Ta odredba začne veljati naslednji dan po objavi v Uradnem
listu Republike Slovenije.
Št. 0070-118/2020
Ljubljana, dne 13. oktobra 2020
EVA 2020-2711-0089
Tomaž Gantar
minister 
za zdravje