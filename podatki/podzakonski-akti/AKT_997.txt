I. SPLOŠNE DOLOČBE
1. člen
(1) S tem aktom se ustanovi javni zavod Center vesoljskih
tehnologij Hermana Potočnika Noordunga (v nadaljnjem besedilu: zavod).
(2) Ime zavoda je: Center vesoljskih tehnologij Hermana Potočnika
Noordunga.
(3) Angleško ime zavoda je: Centre of space technologies
Herman Potočnik Noordung.
(4) Skrajšano ime zavoda je: Center Noordung.
(5) Sedež zavoda je: Na vasi 18, Vitanje.
(6) Ustanovitelja zavoda sta Republika Slovenija,
Gregorčičeva ulica 20, Ljubljana in Občina Vitanje, Grajski trg 1, Vitanje, v
razmerju Republika Slovenija 5/6 in Občina Vitanje 1/6.
(7) Ustanoviteljske pravice in obveznosti izvajata za
Republiko Slovenijo Vlada Republike Slovenije, za Občino Vitanje pa občinski
svet, razen v primerih, ko je glede izvrševanja določenih ustanoviteljskih
pravic z zakonom določeno drugače.
(8) Zavod pri svojem poslovanju uporablja žig okrogle oblike
s premerom 30 mm, ki ima na svoji površini izpisano Center Noordung.
2. člen
Poslanstvo
Poslanstvo zavoda je promocija aktivnosti, povezanih z vesoljem,
promocija vesoljskih tehnologij, promocija skupne evropske vesoljske politike,
promocija tehnoloških dosežkov drugih vesoljskih politik držav, ki imajo visoko
razvito vesoljsko tehnologijo, povezovanje podjetij in drugih institucij, ki
delujejo na področju razvoja vesoljskih tehnologij, ter promocija in razvoj
turizma, z navezavo na aktivnosti ohranjanja in razvoja naravne in kulturne
dediščine, umetnosti in razvoja družbeno kulturnih vsebin z namenom
kulturalizacije vesolja in združevanja umetnosti, znanosti in gospodarstva.
Zavzemanje za večjo prisotnost gospodarstva v aktivnostih vesoljske industrije.
V okviru svojega poslanstva zavod upošteva tudi vprašanja etičnosti ter razvoja
in uveljavljanja etičnih načel v kulturalizaciji in eksploataciji vesolja.
II. DEJAVNOSTI ZAVODA
3. člen
(1) Zavod pod pogoji in na način, ki velja za javno službo, opravlja
naslednje dejavnosti:
-       
promocija aktivnosti, povezanih z vesoljem, promocija vesoljskih
tehnologij, promocija skupne evropske vesoljske politike,
-       
povezovanje podjetij in drugih institucij, ki delujejo na področju
vesolja (univerz, institutov …),
-       
priprava in krepitev sposobnosti podjetij za sodelovanje z Evropsko
vesoljsko agencijo (v nadaljnjem besedilu: ESA) oziroma z evropskimi
vesoljskimi organizacijami in tudi drugimi vesoljskimi organizacijami,
-       
aktivnosti, povezane z izvajanjem nalog v zvezi s članstvom Slovenije v
ESA,
-       
iskanje priložnosti ter povezav z drugimi mednarodnimi organizacijami,
ki delujejo na področju vesoljske aktivne predstavitve podjetij in njihovega
programa, ki sodelujejo z ESA in drugimi vesoljskimi organizacijami,
-       
izobraževanje o vesolju in vesoljskih tehnologijah, izmenjava raziskovalcev,
rezidenčni programi,
-       
razvoj rezidenčnega/raziskovalnega turizma,
-       
aktivnosti ohranjanja in razvoja naravne in kulturne dediščine,
umetnosti in razvoja družbeno kulturnih vsebin z namenom kulturalizacije
vesolja in združevanja umetnosti in znanosti,
-       
promocija središča kot turistične atrakcije, 
-       
izvedba in promocija novih metodologij in praks v smislu izobraževanj in
prenosa kreativnosti–kot produkta za promocijo in razvoj turizma,
-       
izvedba dinamičnih, inovativnih in interaktivnih ogledov za posamezne
segmente obiskovalcev (po starosti, po interesu, za tuje goste …),
-       
izvedba programov – ekskurzij za OŠ, SŠ, upokojence, 
-       
organizacija in izvedba študijskih obiskov novinarjev in ostale
zainteresirane javnosti (turistične agencije ipd.) v sodelovanju s STO,
-       
organizacija lokalnih, regijskih in nacionalnih dogodkov, 
-       
organizacija medijskih dogodkov na lokalni, regionalni in nacionalni
ravni,
-       
info točka,
-       
raziskovalni turizem,
-       
izvajanje inovativnega turističnega produkta: igrifikacija vesolja (po
vzoru Vojne zvezd),
-       
varstvo znanstvene, umetniške, kulturne in tehnološke dediščine,
-       
raziskave in razvoj na področju tehnologij in promocije aktivnosti,
povezanih z vesoljem,
-       
raziskave in razvoj poslovnih metodologij in praks,
-       
manifestacija kulturnih aplikacij (razstave in dogodki),
-       
izobraževanje (šolski dnevi, delavnice, predavanja, seminarji),
-       
kulturalizacija vesolja.
(2) Razen dejavnosti iz prejšnjega odstavka tega člena lahko
opravlja zavod tudi druge dejavnosti, ki služijo izvajanju dejavnosti iz
prejšnjega odstavka in se financirajo izključno iz nejavnih virov kot npr.:
-       
izdajanje in posredovanje uporabnikom zavoda razpoložljivo študijsko
gradivo s področja dejavnosti zavoda,
-       
povezovanje s sorodnimi institucijami doma in v tujini,
-       
organizacija in izvajanje komercialnih prireditev v prostih terminih v
prostorih, s katerimi zavod upravljanja,
-       
turistična dejavnost.
(3) Zavod opravlja dejavnosti v obsegu in na način, določen
z letnim programom dela in finančnim načrtom, h kateremu sta predhodno dala
soglasje Ministrstvo za gospodarski razvoj in tehnologijo in Občina Vitanje.
(4) Iz dejavnosti, ki jo bo zavod izvajal kot javno službo, mora
izvirati pretežni del vseh prihodkov zavoda, v nasprotnem primeru mora zavod
ustanoviteljema vrniti sredstva, ki sta jih zagotovila ob ustanovitvi, za
začetek dela ali ki jih bosta v naslednjih letih zagotovila na podlagi
potrjenega programa dela in finančnega načrta, z zakonitimi zamudnimi obrestmi.
(5) Zavod mora zagotoviti ločeno računovodsko evidentiranje oziroma
spremljanje gospodarske in negospodarske dejavnosti.
4. člen
(1) Dejavnosti iz prvega in drugega odstavka prejšnjega člena
se v skladu z Uredbo o standardni klasifikaciji dejavnosti (Uradni list RS, št.
69/07 in 17/08) razvrščajo v naslednje podrazrede standardne klasifikacije
dejavnosti:
47.190   Druga trgovina na drobno v ne
specializiranih prodajalnah
51.220   Vesoljski promet
55.209   Druge nastanitve za krajši čas
56.104   Začasni gostinski obrati
58.110   Izdajanje knjig
58.130   Izdajanje časopisov
58.140   Izdajanje revij in druge periodike
58.190   Drugo založništvo
58.210   Izdajanje računalniških iger
58.290   Drugo izdajanje programja
59.110   Produkcija filmov, video filmov,
televizijskih oddaj
59.130   Distribucija filmov, video filmov,
televizijskih oddaj
59.200   Snemanje in izdajanje zvočnih
zapisov in muzikalij
59.140   Kinematografska dejavnost
59.200   Snemanje in izdajanje zvočnih
zapisov in muzikalij
60.100   Radijska dejavnost
60.200   Televizijska dejavnost
62.090   Druge z informacijsko tehnologijo in
računalniškimi storitvami povezane dejavnosti
63.110   Obdelava podatkov in s tem povezane dejavnosti
63.120   Obratovanje spletnih portalov
63.910   Dejavnost tiskovnih agencij
63.990   Drugo informiranje
68.200   Oddajanje in obratovanje lastnih ali
najetih nepremičnin
68.320   Upravljanje nepremičnin za plačilo ali
po pogodbi
70.210   Dejavnost stikov z javnostjo
70.220   Drugo podjetniško in poslovno svetovanje
72.190   Raziskovalna in razvojna dejavnost
na drugih področjih naravoslovja in tehnologije
72.200   Raziskovalna in razvojna dejavnost na
področju družboslovja in humanistike
73.110   Dejavnost oglaševalskih agencij
73.120   Posredovanje oglaševalskega prostora
74.100   Oblikovanje, aranžerstvo,
dekoraterstvo
73.200   Raziskovanje trga in javnega mnenja
74.900   Drugje nerazvrščene strokovne in
tehnične dejavnosti
77.290   Dajanje drugih izdelkov za široko
rabo v najem in zakup
77.390   Dajanje drugih strojev, naprav in
opredmetenih sredstev v najem in zakup
79.110   Dejavnost potovalnih agencij
79.120   Dejavnost organizatorjev potovanj
79.900   Rezervacije in druge s potovanji
povezane dejavnosti
82.300   Organiziranje razstav, sejmov,
srečanj
85.520   Izobraževanje, izpopolnjevanje in
usposabljanje na področju kulture in umetnosti 
85.590   Drugje razvrščeno izobraževanje, izpopolnjevanje
in usposabljanje
85.600   Pomožne dejavnosti za izobraževanje
90.010   Umetniško uprizarjanje
90.020   Spremljajoče dejavnosti za umetniško
uprizarjanje
90.030   Umetniško ustvarjanje
90.040   Obratovanje objektov za kulturne
prireditve
91.011   Dejavnost knjižnic
91.012   Dejavnost arhivov
91.020   Dejavnost muzejev
91.030   Varstvo kulturne dediščine
93.299   Drugje nerazvrščene dejavnosti za
prosti čas
94.110   Dejavnost poslovnih in delodajalskih
združenj
94.120   Dejavnost strokovnih združenj
94.999   Dejavnosti drugje nerazvrščenih
članskih organizacij
96.090   Druge storitvene dejavnosti, drugje nerazvrščene
99.000   Dejavnost eksteritorialnih
organizacij in teles
III. ORGANA ZAVODA
5. člen
Organa zavoda sta svet zavoda in direktor.
6. člen
Svet zavoda
(1) Zavod upravlja svet zavoda, ki ima sedem članov.
(2) Člane v svet zavoda imenujejo:
-       
Republika Slovenija, štiri predstavnike na predlog Ministrstva za
gospodarski razvoj in tehnologijo,
-       
Občina Vitanje, predstavniki delavcev zavoda, predstavniki uporabnikov
oziroma zainteresirane javnosti po enega člana.
(3) Mandat članov sveta traja pet let in začne teči z dnem
konstituiranja sveta. Po preteku mandata so člani lahko ponovno imenovani.
Direktor je dolžan obvestiti ustanovitelja, predstavnike delavcev in
uporabnikov oziroma zainteresirane javnosti o izteku mandata članov sveta
zavoda najmanj 90 dni pred iztekom mandata.
(4) Na konstitutivni seji člani sveta izmed predstavnikov, ki
jih imenuje Republika Slovenija, izvolijo predsednika in namestnika predsednika.
(5) Konstitutivno sejo sveta skliče direktor najpozneje v 30
dneh po imenovanju njegovih članov.
(6) Predsednik sveta mora sklicati sejo sveta, če to
zahtevata najmanj dva člana sveta, direktor zavoda, Republika Slovenija ali
župan Občine Vitanje. Če predsednik sveta ne skliče seje v 15 dneh po prejemu
pisne zahteve, jo lahko skliče direktor zavoda, predstavnik Republike Slovenije
ali župan Občine Vitanje.
(7) Svet sklepa veljavno, če je na seji navzoča večina članov
sveta. Svet sprejema odločitve z večino glasov vseh članov sveta.
(8) Podrobnejše delovanje sveta uredi svet s svojim
poslovnikom.
7. člen
Naloge sveta zavoda
Svet ima naslednje naloge:
1.     
v soglasju z ustanoviteljema imenuje in razrešuje direktorja,
2.     
nadzira zakonitost dela in poslovanja zavoda,
3.     
spremlja, analizira in ocenjuje delo zavoda,
4.     
potrjuje letno poročilo,
5.     
predlaga ustanoviteljem revizijo poslovanja,
6.     
ocenjuje delo direktorja,
7.     
daje soglasje k strateškemu načrtu, programu dela, sistemizaciji delovnih
mest, organizaciji dela, kadrovskemu načrtu, načrtu nabav osnovnih sredstev,
investicijskega vzdrževanja in k zavodski kolektivni pogodbi ter nadzira
njihovo izvajanje,
8.     
sprejema finančni načrt in zaključni račun zavoda,
9.     
daje soglasje k cenikom,
10.  
sprejema splošne akte zavoda, ki jih po zakonu ali po tem aktu ne
sprejema direktor,
11.  
sklepa pogodbo o zaposlitvi z direktorjem in izvaja druge pravice in
obveznosti delodajalca v razmerju do direktorja,
12.  
odloča o pritožbah delavcev, ki se nanašajo na pravice, obveznosti in
odgovornosti delavcev iz delovnega razmerja,
13.  
predlaga ustanoviteljema spremembo in razširitev dejavnosti,
14.  
ugotavlja skladnost strateškega načrta in programa dela z namenom,
zaradi katerega je zavod ustanovljen,
15.  
obravnava vprašanja s področja dela zavoda,
16.  
daje ustanoviteljema in direktorju zavoda predloge in mnenja o
posameznih vprašanjih,
17.  
opravlja druge naloge, določene s tem aktom in drugimi predpisi.
8. člen
Razrešitev člana sveta zavoda
(1) Č lan sveta je lahko razrešen pred potekom mandata, za
katerega je imenovan, če:
1.     
sam zahteva svojo razrešitev,
2.     
se trikrat zaporedoma neupravičeno ne udeleži seje sveta,
3.     
ne opravlja svojih nalog ali jih ne opravlja strokovno ali vestno,
4.     
ne zastopa interesov ustanoviteljev,
5.     
se ugotovi, da obstaja konflikt interesov člana sveta in zavoda,
6.     
pri svojem delu ne ravna v skladu s predpisi.
(2) O razrešitvi člana odloča tisti, ki ga je imenoval in o svoji
odločitvi obvesti svet.
(3) V primeru predčasne razrešitve člana sveta se hkrati za
čas do izteka mandatne dobe imenuje nov član.
9. člen
Direktor
(1) Poslovodni organ zavoda je direktor.
(2) Direktor zastopa, predstavlja, organizira in vodi zavod ter
je odgovoren za zakonitost in strokovnost dela zavoda.
10. člen
Naloge direktorja
(1) Naloge direktorja so:
-       
organizira delo in poslovanje zavoda,
-       
vodi strokovno delo zavoda na področjih, za katera je zavod
ustanovljen,
-       
pripravlja strateški načrt,
-       
pripravlja program dela in finančni načrt,
-       
pripravlja akt o organizaciji dela po predhodnem mnenju reprezentativnih
sindikatov v zavodu,
-       
pripravlja akt o sistemizaciji delovnih mest po predhodnem mnenju
reprezentativnih sindikatov v zavodu,
-       
pripravlja kadrovski načrt,
-       
pripravlja načrt nabav osnovnih sredstev in investicijskega vzdrževanja,
-       
pripravlja druge akte, ki urejajo pomembna vprašanja v zvezi z
delovanjem zavoda,
-       
poroča ustanoviteljema in svetu o zadevah, ki lahko pomembno vplivajo
na delovanje zavoda,
-       
pripravlja letno poročilo,
-       
izvaja vse pristojnosti s področja delovnih razmerij v skladu z
veljavnimi predpisi,
-       
daje predloge o delovni uspešnosti in napredovanju delavcev v skladu s
predpisi,
-       
opravlja druge naloge določene s tem aktom in drugimi predpisi.
(2) K aktom iz tretje, četrte, pete, šeste, sedme, osme, dvanajste
in trinajste alineje prejšnjega odstavka tega člena daje soglasje svet zavoda.
(3) Podrobneje naloge in obveznosti direktorja določi statut zavoda.
11. člen
(1) Direktor mora pri vodenju poslov ravnati zakonito, po pravilih
stroke in po običajih (skrbnost dobrega strokovnjaka).
(2) Direktor zastopa in predstavlja zavod v pravnem prometu brez
omejitev in je pooblaščen za sklepanje pogodb v okviru finančnega načrta,
razen:
-       
pogodb o investicijah in investicijskem vzdrževanju, katerih vrednosti
so enake ali višje od 10.000 EUR brez DDV, za katere je potrebno soglasje sveta
zavoda, 
-       
pogodb, ki se nanašajo na nepremičnine, ki so last enega izmed
ustanoviteljev in jih ima zavod v upravljanju, za kar je potrebno predhodno
soglasje ustanovitelja.
(3) Direktor lahko prenese opravljanje posameznih nalog, določenih
z zakonom in tem aktom, na posamezne delavce zavoda v skladu z aktom o notranji
organizaciji dela in sistemizacijo delovnih mest.
(4) V primeru odsotnosti ali zadržanosti, lahko direktor za nadomeščanje
pooblasti drugega delavca zavoda.
12. člen
(1) Za direktorja zavoda je lahko imenovan kandidat, ki poleg
v zakonu določenih pogojev izpolnjuje še naslednje pogoje:
1.     
je državljan Republike Slovenije,
2.     
aktivno obvlada slovenski jezik,
3.     
ima specializacijo po visokošolski izobrazbi (prejšnja) ali visokošolsko
univerzitetno izobrazbo (prejšnja) ali magistrsko izobrazbo (2. bolonjska
stopnja),
4.     
ima najmanj 10 let delovnih izkušenj, od tega najmanj pet let na
vodstvenih delovnih mestih,
5.     
ima znanje angleškega jezika najmanj na ravni B2,
6.     
ima organizacijske, vodstvene sposobnosti, sposobnost vodenja skupin in
timskega dela.
(2) Direktor zavoda se imenuje na podlagi javnega razpisa, ki
ga svet zavoda objavi v sredstvih javnega obveščanja. Kandidat za direktorja
mora ob prijavi na javni razpis priložiti ustrezna dokazila o izpolnjevanju
pogojev, vizijo in strategijo delovanja javnega zavoda za celotno mandatno
obdobje z jasno opredeljenimi cilji, združenimi v strateške načrte.
(3) V primeru da za direktorja znova kandidira ista oseba, je
ob izpolnjevanju vseh ostalih pogojev dodatni pogoj za imenovanje pozitivno
poslovanje zavoda v preteklem(ih) mandatu(ih) ter da v preteklem mandatu ni
bilo nobenega od razlogov, zaradi katerih se direktor lahko razreši pred
potekom mandata, za katerega je imenovan.
13. člen
(1) Direktorja imenuje svet zavoda, k imenovanju in
razrešitvi dajeta soglasje ustanovitelja.
(2) Pogodbo o zaposlitvi z direktorjem sklene svet zavoda, v
imenu sveta zavoda pogodbo podpiše njegov predsednik. Delovno razmerje z
direktorjem se sklene za določen čas, za čas trajanja mandata.
(3) Mandat direktorja traja pet let. Po preteku mandatne dobe
lahko ista oseba znova kandidira in je lahko znova imenovana za direktorja.
(4) Če se na javni razpis ne prijavi nihče oziroma ni nihče izbran,
lahko svet zavoda do ponovitve razpisa in do imenovanja direktorja imenuje
vršilca dolžnosti direktorja izmed kandidatov, ki so se prijavili na javni
razpis ali delavcev zavoda vendar ne dlje kot za obdobje šestih mesecev.
14. člen
Razrešitev direktorja
(1) Direktor je lahko razrešen pred potekom mandata, za katerega
je imenovan, če:
1.     
sam zahteva svojo razrešitev,
2.     
se ugotovi, da ne izpolnjuje (več) pogojev za imenovanje,
3.     
nastane kateri od razlogov, ko mu po predpisih o delovnih razmerjih
preneha delovno razmerje po samem zakonu,
4.     
direktor pri svojem delu ne ravna po predpisih in splošnih aktih zavoda
ali neutemeljeno ne izvršuje sklepov sveta zavoda ali ravna v nasprotju z
njimi,
5.     
s svojim nevestnim, negospodarnim ali nepravilnim delom povzroči zavodu
škodo ali če zanemarja ali malomarno opravlja svoje dolžnosti, tako da
nastanejo ali bi lahko nastale hujše motnje pri opravljanju dejavnosti zavoda.
(2) Direktorja razreši svet zavoda po postopku, določenem v
Zakonu o zavodih.
(3) Direktorja je potrebno seznaniti o razlogih za njegovo razrešitev
in mu dati možnost, da se v 15 dneh o njih izjavi.
IV. SREDSTVA ZA USTANOVITEV IN ZAČETEK DELA ZAVODA
15. člen
(1) Posamezni izrazi, uporabljeni v tem aktu v povezavi s stvarnim
premoženjem, imajo pomen, kot je definiran v 3. členu Zakona o stvarnem
premoženju države in samoupravnih lokalnih skupnosti (Uradni list RS, št.
86/10, 75/12, 47/13 – ZDU-1G, 50/14, 90/14 – ZDU-1I, 14/15 – ZUUJFO in 76/15).
(2) Občina Vitanje da zavodu za izvajanje dejavnosti, za katero
je zavod ustanovljen, v upravljanje naslednje nepremično stvarno premoženje:
objekt KSEVT, Na vasi 18, 3250 Vitanje, stoječ na zemljiških parcelah št. 264/5
in 264/12, k. o. Vitanje, z vso opremo v objektu; navedeno predstavlja javno kulturno
infrastrukturo (Sklep o imenovanju nepremičnine in opreme namenjene kulturi št.
9000-002/2014-009 (Uradno glasilo slovenskih občin, št. 17/14)).
(3) Zavod upravlja s premičnim premoženjem samostojno, z
nepremičnim premoženjem pa samo po predhodnem soglasju sveta Občine Vitanje,
skladno s predpisi in po predhodni pisni seznanitvi drugega ustanovitelja.
(4) Sredstva, pridobljena z oddajo javne kulturne
infrastrukture ustanovitelja v najem, se lahko namenijo samo za investicije v
javno kulturno infrastrukturo.
(5) Zavod ne sme sklepati razpolagalnih pravnih poslov v
zvezi z nepremičnim premoženjem ustanovitelja in poslov, s katerimi se to
premoženje obremenjuje.
(6) Organ, pristojen za izvrševanje proračuna samoupravne lokalne
skupnosti, s svojim aktom določi zavod za upravljavca stvarnega premoženja iz
drugega odstavka tega člena.
(7) Prenos premičnega premoženja v upravljanje zavodu se v
primeru, da sta za nakup zagotovila sredstva ustanovitelja, lahko uredi s
posebno pogodbo o prenosu premičnega premoženja.
(8) Premoženje iz drugega odstavka tega člena, ki ga ima
zavod v uporabi in upravljanju, ostane last Občine Vitanje.
(9) Z nepremičnim stvarnim premoženjem in premičnim premoženjem
je zavod dolžan ravnati s skrbnostjo dobrega gospodarja.
(10) Za uporabo in upravljanje s premoženjem je zavod odgovoren
lastniku premoženja.
16. člen
Prenehanje zavoda
(1) Če prenehajo pravni pogoji za obstoj zavoda, ki jih določa
ta akt ali Zakon o zavodih, zavod preneha z likvidacijo, skladno z zakonom, ki
ureja finančno poslovanje, postopke zaradi insolventnosti in prisilnega
prenehanja.
(2) Zavod lahko preneha na podlagi stečaja, če ustanovitelja po
zakonu ali aktu o ustanovitvi nista odgovorna za obveznosti zavoda.
V. VIRI, NAČIN IN POGOJI PRIDOBIVANJA SREDSTEV ZA DELO
17. člen
(1) Sredstva za delo javnega zavoda v letih po ustanovitvi zagotavljata
ustanovitelja iz svojih proračunov v razmerju Republika Slovenija 5/6 in Občina
Vitanje 1/6, podrobnosti se določijo s posebno pogodbo o medsebojnih pravicah
in obveznostih ustanoviteljev zavoda.
(2) Javni zavod lahko pridobiva sredstva tudi iz drugih virov,
kot npr.:
1.     
s prodajo blaga in storitev na trgu,
2.     
z donacijami, prispevki pokroviteljev, darili,
3.     
iz drugih virov, v skladu z zakonom in drugimi predpisi.
(3) Stroške upravljanja in vzdrževanja premoženja nosi zavod
sam, Republika Slovenija za ta namen sredstev zavodu ne bo zagotavljala.
VI. ODGOVORNOST USTANOVITELJA ZA OBVEZNOSTI ZAVODA
18. člen
Republika Slovenija ne odgovarja za nobene obveznosti Javnega
zavoda kulturno središče Evropskih vesoljskih tehnologij, ustanovljenega z
Odlokom o ustanovitvi Javnega zavoda kulturno središče Evropskih vesoljskih
tehnologij št. 9000-007/2013-006 z dne 28. 11. 2013 (Uradno glasilo slovenskih občin,
št. 54/13), ki so nastale pred vpisom tega akta v sodni register; za te
obveznosti odgovarja Občina Vitanje.
VII. NAČIN RAZPOLAGANJA S PRESEŽKOM PRIHODKOV NAD ODHODKI IN
NAČIN KRITJA PRIMANJKLJAJA SREDSTEV ZA DELO ZAVODA
19. člen
(1) Presežki prihodkov nad odhodki se porabijo v skladu s 5.
členom Zakona o fiskalnem pravilu (Uradni list RS, št. 55/15).
(2) O načinu in višini pokrivanja primanjkljaja, ki ga ni
mogoče pokriti iz drugih razpoložljivih sredstev zavoda, odločata ustanovitelja
na predlog direktorja po predhodnem mnenju sveta zavoda.
VIII. PRAVICE, OBVEZNOSTI IN ODGOVORNOSTI ZAVODA V PRAVNEM
PROMETU
20. člen
(1) Zavod odgovarja za svoje obveznosti s sredstvi, s katerimi
lahko razpolaga.
(2) Zavod odgovarja za zakonito in dobro gospodarjenje s sredstvi,
namenjenimi za izvajanje dejavnosti, ter za upravljanje s sredstvi, ki so last
ustanoviteljev.
IX. MEDSEBOJNE PRAVICE IN OBVEZNOSTI USTANOVITELJEV IN ZAVODA
21. člen
Pravice in obveznosti ustanoviteljev
(1) Ustanovitelja imata do zavoda naslednje pravice in obveznosti:
1.     
ugotavljata ustreznost programa dela in finančnega načrta zavoda,
2.     
spremljata skladnost porabe sredstev z letnim programom dela in
finančnim načrtom,
3.     
odločata o statusnih spremembah,
4.     
dajeta soglasje k spremembam ali razširitvam dejavnosti,
5.     
dajeta soglasje k statutu zavoda,
6.     
imenujeta člane v svet zavoda in odločata o njihovi razrešitvi pred
potekom mandata,
7.     
opravljata druge zadeve v skladu s tem aktom in drugimi predpisi,
8.     
dajeta soglasje o ustreznosti programa dela in finančnega načrta zavoda.
(2) Ustanovitelja za obveznosti zavoda, ki nastanejo pri izvajanju
dejavnosti iz prvega odstavka 3. člena tega akta, odgovarjata subsidiarno in
omejeno glede na razmerje ustanoviteljskih deležev in višino sredstev, ki so v
proračunih ustanoviteljev predvidena za opravljanje dejavnosti zavoda in kot
je določeno v prvem odstavku 17. člena tega akta.
(3) Za obveznosti zavoda iz naslova opravljanja drugih dejavnosti
ustanovitelja ne odgovarjata.
22. člen
Pravice in obveznosti zavoda
(1) Zavod je dolžan ustanoviteljema:
-       
vsako leto poročati o izvrševanju letnega programa dela in finančnega
načrta ter najkasneje do konca meseca februarja predložiti letno poročilo,
-       
vsako leto predložiti v potrditev program dela in finančni načrt za
naslednje leto, izdelan skladno z izhodišči za pripravo finančnih načrtov,
-       
na zahtevo posredovati podatke, potrebne za spremljanje in financiranje
dejavnosti ter statistične namene,
-       
voditi evidenco nepremičnega in premičnega stvarnega premoženja v skladu
z veljavnimi predpisi.
(2) Zavod mora v okviru svojega delovanja zagotavljati najmanj
štiri (4) bruto delovna mesta vsaj do konca petletnega obdobja, ki je začelo
teči 30. 9. 2012 in se izteče 30. 9. 2017.
(3) Zavod mora v celotnem obdobju iz prejšnjega odstavka zagotoviti,
da bo objekt KSEVT iz drugega odstavka 15. člena tega akta letno obiskalo
najmanj 3.000 obiskovalcev.
(4) Zavod je dolžan na zahtevo ustanoviteljev predložiti program
in načrt investicijskega vzdrževanja ter upravljanja z nepremičninami.
(5) Zavod je dolžan ustanovitelja obveščati o rezultatih poslovanja
ter jima dajati druge podatke o poslovanju, v skladu z zakonom ter na zahtevo
ustanoviteljev posredovati podatke, ki so potrebni za spremljanje in
financiranje dejavnosti ter za statistične namene.
X. SPLOŠNI AKTI ZAVODA
23. člen
(1) Splošni akti zavoda so statut ali pravila, pravilniki, poslovniki,
organizacijski in drugi akti, s katerimi se ureja način uresničevanja pravic,
obveznosti in odgovornosti delavcev, notranja organizacija in druga vprašanja,
pomembna za delovanje zavoda.
(2) Splošni akti morajo biti v skladu z zakonom in tem aktom.
(3) Vsi splošni akti morajo biti, preden začnejo veljati, objavljeni
na oglasni deski in spletni strani zavoda, da se lahko pravni naslovljenci
seznanijo z njihovo vsebino.
(4) Splošni akti začnejo veljati petnajsti dan po objavi, krajši
vacatio legis se lahko določi le izjemoma, kadar obstajajo utemeljeni razlogi,
da morajo pravne posledice splošnega akta nastopiti prej ali takoj.
(5) Splošne akte zavoda je potrebno uskladiti s tem aktom v
roku enega meseca po uveljavitvi tega akta.

Akt o ustanovitvi javnega zavoda Kulturno-gospodarsko
središče evropskih vesoljskih tehnologij (Uradni list RS, št. 15/17) vsebuje naslednje prehodne in
končne določbe:
»XI. PREHODNE IN KONČNE DOLOČBE
24. člen
(1) V objektu KSEVT, Na vasi 18, 3250 Vitanje, iz drugega odstavka
15. člena tega akta se smejo do 30. 9. 2017 izvajati izključno kulturne
dejavnosti, povezane zlasti s kulturalizacijo vesolja, za izvajanje drugih
dejavnosti se do izteka navedenega roka objekta KSEVT ne sme uporabljati.
(2) Za čas do imenovanja direktorja zavoda, vendar najdlje za
obdobje šestih mesecev, Republika Slovenija imenuje vršilca dolžnosti
direktorja, ki je dolžan pripraviti vse potrebno za začetek dela zavoda ter v
prehodnem obdobju organizirati delo oziroma poslovanje zavoda.
(3) V letu 2017 Republika Slovenija zavodu zagotovi 150.000,00
EUR, in sicer:
-       
Ministrstvo za gospodarski razvoj in tehnologijo v višini 75.000,00 EUR
za ustanovitev in začetek dela zavoda,
-       
Ministrstvo za kulturo v višini 75.000,00 EUR za izvajanje kulturnega
programa zavoda do 30. 9. 2017.
(4) Sredstva iz prve alineje prejšnjega odstavka se nakažejo zavodu,
pod pogojem, da je predhodno imenovan vršilec dolžnosti direktorja, v
nasprotnem primeru se nakazilo zavodu ne izvrši. Sredstva iz druge alineje
prejšnjega odstavka se nakažejo zavodu v skladu s posebno pogodbo o
financiranju, sklenjeno med Ministrstvom za kulturo in zavodom, v kateri se
določijo pravice in obveznosti pogodbenih strank, način izplačila javnih
sredstev in nadzor nad porabo javnih sredstev. Pogodbena sredstva se lahko
porabijo zgolj za financiranje programskih materialnih stroškov.
(5) Z dnem, ko začne veljati ta akt, Republika Slovenija imenuje
vršilca dolžnosti direktorja, hkrati preneha mandat vseh članov sveta zavoda.
25. člen
Naloge vršilca dolžnosti direktorja so predvsem naslednje:
-       
v 15 dneh od uveljavitve tega akta predlagati vpis v sodni register v
skladu z veljavnimi predpisi,
-       
opraviti vse potrebno za imenovanje članov sveta zavoda in najpozneje v
30 dneh po imenovanju članov sveta sklicati konstitutivno sejo sveta zavoda,
-       
v enem mesecu od uveljavitve tega akta izdelati akt o organizaciji dela
in ga predložiti v soglasje svetu zavoda,
-       
v enem mesecu od uveljavitve tega akta izdelati akt o sistemizaciji
delovnih mest zavoda ter ga predložiti v soglasje svetu zavoda,
-       
v dveh mesecih od uveljavitve tega akta na podlagi sklepov in usmeritev
sveta zavoda pripraviti enoletni program dela in finančni načrt zavoda.
26. člen
Svet zavoda se oblikuje v skladu s tem aktom najkasneje v 30
dneh od uveljavitve tega akta.
27. člen
Delovna razmerja
Z dnem vpisa v sodni register zavod, ustanovljen s tem aktom,
kot pravni naslednik Javnega zavoda kulturno središče Evropskih vesoljskih
tehnologij, ustanovljenega z Odlokom o ustanovitvi Javnega zavoda kulturno
središče Evropskih vesoljskih tehnologij št. 9000-007/2013-006 z dne 28. 11.
2013 (Uradno glasilo slovenskih občin, št. 54/13), postane subjekt vseh pravic
in obveznosti iz pogodb o zaposlitvi in vseh drugih pravic ter obveznosti iz
delovnih razmerij.
28. člen
Intelektualna lastnina in
obstoječe vsebine
Z dnem vpisa v sodni register zavod, ustanovljen s tem aktom,
kot pravni naslednik Javnega zavoda kulturno središče Evropskih vesoljskih
tehnologij, ustanovljenega z Odlokom o ustanovitvi Javnega zavoda kulturno
središče Evropskih vesoljskih tehnologij št. 9000-007/2013-006 z dne 28. 11.
2013 (Uradno glasilo slovenskih občin, št. 54/13), postane subjekt pravic
intelektualne lastnine in obstoječih vsebin v objektu KSEVT ter vseh drugih
pravic in obveznosti iz tega naslova.
29. člen
Z dnem uveljavitve tega akta preneha veljati Odlok o
ustanovitvi Javnega zavoda kulturno središče Evropskih vesoljskih tehnologij
št. 9000-007/2013-006 z dne 28. 11. 2013 (Uradno glasilo slovenskih občin, št.
54/13).
30. člen
Ta akt se objavi v Uradnem listu Republike Slovenije in Uradnem
glasilu slovenskih občin, veljati začne naslednji dan po dnevu zadnje objave.«.

Akt o spremembah Akta o ustanovitvi javnega
zavoda Kulturno-gospodarsko središče evropskih vesoljskih tehnologij (Uradni
list RS, št. 80/17) vsebuje naslednjo končno določbo:
»KONČNA DOLOČBA
4. člen
Ta akt se objavi v Uradnem listu Republike Slovenije in
Uradnem glasilu slovenskih občin, veljati pa začne naslednji dan po dnevu
zadnje objave.«.