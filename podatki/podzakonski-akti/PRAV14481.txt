1. člen
S tem pravilnikom se določajo način izvedbe mikrobioloških
preiskav na virus SARS-CoV-2, poročanje in posredovanje zahtevkov za povračilo
stroškov izvedbe mikrobioloških preiskav na virus SARS-CoV-2 (v nadaljnjem
besedilu: test PCR).
2. člen
(1) Pacienta na test PCR, kadar je ta medicinsko
indiciran, napoti izbrani osebni zdravnik, lečeči zdravnik ali epidemiolog.
(2) Odvzem brisa za test PCR ali za hitri antigenski
test lahko izvede le zdravstveni delavec, ki je za to ustrezno usposobljen, pri
čemer upošteva strokovne smernice za odvzem brisa.
3. člen
(1) Izvajalec zdravstvene dejavnosti v mreži javne
zdravstvene službe (v nadaljnjem besedilu: izvajalec) mora javnemu zavodu iz
prvega ali drugega odstavka 22. člena Zakona o nujnih ukrepih na področju
zdravstva (Uradni list RS, št. 112/21, 189/21 in 206/21 – ZDUPŠOP) (v
nadaljnjem besedilu: javni zavod) ob naročilu testa PCR v elektronski ali pisni
obliki zagotoviti točne in celovite podatke, ki omogočajo vnos diagnoze, izvida
in rezultata testa PCR v CRPP, za paciente z mobilno telefonsko številko
obveščanje pacienta o rezultatih testa PCR z nacionalnim sistemom za obveščanje
pacientov prek SMS, izvedbo epidemiološke ankete in izpis Digitalnega COVID
potrdila EU (v nadaljnjem besedilu: potrdilo EU DC).
(2) Javni zavod mora ne glede na to, ali mu izvajalec
podatke iz prejšnjega odstavka posreduje v elektronski ali papirni obliki, vse
posredovane podatke evidentirati v svojem informacijskem sistemu tako, da je ob
avtorizaciji izvida testa PCR zagotovljeno avtomatsko posredovanje diagnoze,
izvida in rezultata testa PCR v CRPP, za paciente z mobilno telefonsko številko
obveščanje pacienta o rezultatu testa PCR z nacionalnim sistemom za obveščanje
pacientov prek SMS, izvedba epidemiološke ankete, nadzor nad številom
posredovanih rezultatov testov PCR po izvajalcu in izpis potrdila EU DC.
(3) Javni zavod poroča v CRPP v skladu s tehničnimi
navodili, ki jih določi Nacionalni inštitut za javno zdravje (v nadaljnjem
besedilu: NIJZ), pri tem pa upošteva določbe zakona, ki ureja obdelavo podatkov
v zbirkah s področja zdravstvenega varstva.
(4) Izvajalec in javni zavod se dogovorita o načinu
obveščanja izvajalca o rezultatu testa PCR.
(5) Izvajalec zagotavlja obveščanje pacientov o
rezultatu testa PCR v najkrajšem možnem času, najkasneje pa v 12 urah
od avtorizacije izvida testa PCR. Če za obveščanje pacientov uporablja storitve
nacionalnega sistema za obveščanje pacientov o rezultatih testa PCR prek SMS v
upravljanju NIJZ, mora zagotoviti sprotno spremljanje podatkov o neuspelih
obveščanjih, ki jih zagotavlja NIJZ, in v teh primerih paciente obvestiti o
rezultatu testa PCR na drug način. Za paciente, ki nimajo mobilne telefonske
številke, izvajalec zagotavlja drug ustrezen način za obveščanje o rezultatu
testa PCR.
(6) NIJZ do petega dne v mesecu za pretekli mesec
pripravi poročilo o številu posredovanih rezultatov testov PCR v CRPP po
izvajalcih in ga v obliki, ki jo dogovori z Zavodom za zdravstveno zavarovanje
Slovenije (v nadaljnjem besedilu: ZZZS), posreduje ZZZS in ministrstvu,
pristojnemu za zdravje (v nadaljnjem besedilu: ministrstvo).
4. člen
(1) Potrdilo EU DC o testu PCR v pisni obliki izvajalec
zagotovi najpozneje v treh urah po avtorizaciji izvida testa PCR. Izvajalec
vsakemu pacientu brezplačno zagotovi izpis in prevzem potrdila EU DC v papirni
obliki v okviru delovnega časa izvajalca.
(2) Izvajalec pacientu s pozitivnim izvidom testa PCR
potrdilo EU DC o prebolelosti pošlje brezplačno po pošti najpozneje v petih
dneh po avtorizaciji izvida testa PCR.
(3) Izpis potrdil EU DC iz tega člena se lahko na željo
pacienta opusti.
5. člen
(1) Javni zavod zahtevek za plačilo stroškov izvedbe
testa PCR (v nadaljnjem besedilu: zahtevek) posreduje izvajalcu, ki je test PCR
naročil, največ do višine, ki jo s sklepom določi minister, pristojen za
zdravje (v nadaljnjem besedilu: minister).
(2) Javni zavod in izvajalec se dogovorita o načinu
izstavljanja zahtevkov iz prejšnjega odstavka.
6. člen
(1) Izvajalci zahtevke za povračilo stroškov odvzema
brisov, največ do višine, ki jo s sklepom določi minister, in zahtevke iz
prejšnjega člena posredujejo ZZZS do desetega dne v mesecu za pretekli mesec.
(2) ZZZS lahko na podlagi poročil iz šestega odstavka
3. člena tega pravilnika preveri skladnost zahtevkov s številom
posredovanih rezultatov testov PCR v CRPP po izvajalcih in jih v primeru
neskladja zavrne. ZZZS na podlagi zahtevkov, predloženih v skladu s prvim
odstavkom tega člena, posreduje zahtevek ministrstvu do 20. dne v mesecu.
(3) Ministrstvo izvrši plačilo zahtevka ZZZS v 30 dneh
po njegovem prejemu.
(4) ZZZS izvede povračilo stroškov v 15 dneh od prejema
sredstev ministrstva.
(5) Zahtevki, ki niso posredovani ZZZS do 10. dne v
mesecu za pretekli mesec, se vključijo v naslednji zahtevek za povračilo
upravičenih stroškov.
(6) Ne glede na prejšnji odstavek mora izvajalec zadnji
zahtevek posredovati ZZZS najpozneje v 30 dneh po prenehanju pravne podlage, na
podlagi katere je zagotovljeno financiranje zahtevkov. Zahtevki, posredovani po
tem roku, niso predmet plačila.
(7) Izvajalec v zahtevku ne sme uveljavljati stroškov,
za katere je na podlagi interventnih predpisov, povezanih z nalezljivo
boleznijo COVID-19, povračilo iz proračuna Republike Slovenije že zahteval
oziroma prejel.

Pravilnik o izvajanju mikrobioloških preiskav
na virus SARS-CoV-2 (Uradni list RS, št. 178/21) vsebuje naslednjo prehodno in
končni določbi:
»PREHODNA IN KONČNI DOLOČBI
7. člen
NIJZ prvo poročilo iz šestega odstavka 3. člena tega
pravilnika posreduje v sedmih dneh od uveljavitve tega pravilnika.
8. člen
Z dnem uveljavitve tega pravilnika preneha veljati Pravilnik
o izvajanju mikrobioloških preiskav na virus SARS-CoV-2 (Uradni list RS, št.
163/21).
9. člen
Ta pravilnik začne veljati naslednji dan po objavi v Uradnem
listu Republike Slovenije in velja do 31. decembra 2021.«.

Pravilnik
o spremembah Pravilnika o izvajanju mikrobioloških preiskav na virus SARS-CoV-2
(Uradni list RS, št. 182/21)
vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik
o spremembi Pravilnika o izvajanju mikrobioloških preiskav na virus SARS-CoV-2
(Uradni list RS, št. 207/21)
spreminja 9. člen pravilnika tako, da se glasi:
»9. člen
Ta pravilnik začne veljati naslednji dan po objavi v Uradnem
listu Republike Slovenije in velja do 30. junija 2022.«,
ter vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik
o spremembah Pravilnika o izvajanju mikrobioloških preiskav na virus SARS-CoV-2
(Uradni list RS, št. 13/22)
vsebuje naslednjo končno določbo:
»KONČNA DOLOČBA
3. člen
Ta pravilnik začne veljati naslednji dan po objavi v Uradnem
listu Republike Slovenije.«.