1. člen
(vsebina pravilnika)
Ta pravilnik določa kriterije za izkazovanje pomembnejših
dosežkov delovanja nevladnih organizacij za podelitev statusa nevladne
organizacije v javnem interesu na področjih obrambe in vojnih veteranov.
2. člen
(kriteriji za izkazovanje pomembnejših dosežkov na področju
obrambe)
Za pomembnejši dosežek delovanja nevladne organizacije se
šteje, da nevladna organizacija s svojim delovanjem pomembno prispeva k razvoju
obrambnega področja Republike Slovenije. Kriteriji za izkazovanje pomembnejših dosežkov
delovanja nevladne organizacije na področju obrambe so:
-       
ohranjanje spomina na dejanja, povezana z nacionalno samobitnostjo,
obrambo nacionalnega ozemlja ali samostojnosti;
-       
spodbujanje in razvijanje domoljubja, domovinske zavesti, vojaške
tradicije in drugih vrednot, ki so povezane z nacionalno varnostnimi interesi
in poslanstvi Slovenske vojske;
-       
sodelovanje pri uresničevanju vojaških, obrambnih in nacionalno varnostnih
interesov;
-       
opravljanje dejavnosti, ki je neposrednega pomena za delovanje
Ministrstva za obrambo in Slovenske vojske;
-       
sodelovanje pri usposabljanju mladih in sodelovanje pri aktivnostih, ki
so pomembne za zagotavljanje vojaške strateške rezerve Slovenske vojske;
-       
krepitev ugleda države in zaupanja v Slovensko vojsko;
-       
prispevanje k razvoju področja, na katerem nevladna organizacija deluje
z vidika obrambnih vsebin s tem, da izvaja promocijo ali širi strokovno znanje
z izobraževanjem in vzgojo oziroma prispeva k razvoju nacionalne varnosti;
-       
prispevanje k povezovanju obrambnih struktur, medgeneracijskemu razumevanju
in sožitju, z različnimi oblikami prostovoljskega dela zaposlenih in nekdanjih
delavcev Ministrstva za obrambo;
-       
podajanje pobud in sodelovanje pri oblikovanju predpisov na obrambnem
področju;
-       
izdajanje strokovne literature, povezane z obrambnim področjem.
3. člen
(kriteriji za izkazovanje pomembnejših dosežkov na področju
vojnih veteranov)
Kriteriji za izkazovanje pomembnejših dosežkov delovanja nevladne
organizacije na področju vojnih veteranov so:
-       
spodbujanje in razvijanje domoljubja, ohranjanje spomina na dejanja
povezana z nacionalno samobitnostjo, obrambo nacionalnega ozemlja in
samostojnosti;
-       
organiziranje različnih spominskih dogodkov iz slovenske zgodovine;
-       
organiziranje različnih oblik srečanj z javnostmi;
-       
izdajanje ali objavljanje člankov in publikacij ter seznanjanje javnosti
s področji delovanja nevladne organizacije v drugih primerljivih medijskih
oblikah;
-       
izobraževanje in osveščanje ter izvajanje mirovnega poslanstva;
-       
zagotavljanje prenosa pomena dogodkov iz slovenske zgodovine za
mednarodno skupnost in delovanje v mednarodnih organizacijah;
-       
prejem priznanja ali nagrade za delo na državni ali mednarodni ravni.
4. člen
(izkazovanje izpolnjevanja kriterijev)
Nevladna organizacija izkaže izpolnjevanje kriterijev iz 2.
in 3. člena tega pravilnika s programi delovanja in poročili o izvedenem delu v
skladu z 8. členom Zakona o nevladnih organizacijah (Uradni list RS, št. 21/18)
ter z morebitnimi drugimi dokazili in listinami, s katerimi lahko izkaže
pomembnejše dosežke in rezultate svojega delovanja v javnem interesu.
5. člen
(prenehanje uporabe)
Z dnem uveljavitve tega pravilnika se prenehata uporabljati Pravilnik
o določitvi kriterijev za izkazovanje pomembnejših dosežkov delovanja društva
za podelitev statusa društva v javnem interesu na področju obrambe (Uradni list
RS, št. 97/12 in 12/18 – ZNOrg) in Pravilnik o določitvi kriterijev za
izkazovanje pomembnejših dosežkov delovanja društva za podelitev statusa
društva v javnem interesu na področju vojnih veteranov (Uradni list RS, št.
5/15 in 12/18 – ZNOrg).
6. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-23/2018-9
Ljubljana, dne 15. oktobra 2018
EVA 2018-1911-0013
Karl Erjavec l.r.
Minister
za obrambo