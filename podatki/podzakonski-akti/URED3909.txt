I. SPLOŠNE DOLOČBE
1. člen
(1) Ta uredba določa obveznost
plačevanja okoljske dajatve za onesnaževanje okolja, ki je posledica nastajanja
izrabljenih motornih vozil (v nadaljnjem besedilu: okoljska dajatev), osnovo za
obračun okoljske dajatve, njeno višino, zavezance za plačilo okoljske dajatve,
način njenega obračunavanja, odmere in plačevanja.
(2) Ta uredba določa tudi merila in
pogoje za vračilo plačane okoljske dajatve.
2. člen
(1) Motorna vozila po tej uredbi so
vozila iz:
-      
kategorije M1, to so vozila za prevoz potnikov z največ
osmimi sedeži poleg sedeža voznika,
-      
kategorije N1, to so vozila za prevoz blaga z največjo maso
do vključno 3,5 tone, in
-      
kategorije L5, to so vozila s tremi kolesi, ki so simetrično
razporejena glede na vzdolžno os, katerih največja masa ne presega 1000 kg in pri katerih prostornina motorja presega 50 cm3 ali konstrukcijsko določena
hitrost presega 50 km/h.
(2) Seznam motornih vozil iz
prejšnjega odstavka, vključno s tarifnimi oznakami kombinirane nomenklature
carinske tarife, kamor se razvrščajo v skladu s carinskimi predpisi, in z opisi
značilnosti za posamezno kategorijo vozil je v prilogi 1, ki je sestavni del te
uredbe.
3. člen
(1) Okoljska dajatev se plačuje zaradi
obremenjevanja okolja in ustvarjanja odpadkov z izrabljenimi motornimi vozili,
ki nastanejo po uporabi motornih vozil, in je v celoti prihodek proračuna
Republike Slovenije (v nadaljnjem besedilu: RS).
(2) Prihodki okoljske dajatve so po
predpisu, ki ureja način, predmet in pogoje izvajanja gospodarske javne službe
ravnanja z izrabljenimi motornimi vozili, zagotovljeni do višine pravic porabe
v sprejetem proračunu RS v finančnem načrtu ministrstva, pristojnega za varstvo
okolja, in se uporabijo za namene, določene v predpisu iz tega odstavka.
II. OBRAČUNAVANJE IN PLAČEVANJE OKOLJSKE DAJATVE
4. člen
(1) Obveznost za obračun okoljske
dajatve nastane, ko je motorno vozilo dano prvič v promet na ozemlju Republike
Slovenije, če gre za proizvodnjo, ob pridobitvi motornega vozila iz druge
države članice Evropske unije (v nadaljnjem besedilu: EU) oziroma ob uvozu
motornih vozil iz tretjih držav.
(2) Zavezanec za obračun in plačilo
okoljske dajatve (v nadaljnjem besedilu: zavezanec) je:
-      
proizvajalec motornih vozil (v nadaljnjem besedilu: proizvajalec),
-      
oseba, ki zaradi opravljanja svoje dejavnosti pridobi motorna vozila v
drugi državi članici EU in jih vnese na ozemlje Republike Slovenije (v
nadaljnjem besedilu: pridobitelj),
-      
fizična oseba, ki ni samostojni podjetnik posameznik, ki uvozi motorno
vozilo ali pridobi motorno vozilo v drugi državi članici EU in ga vnese na
ozemlje Republike Slovenije (v nadaljnjem besedilu: fizična oseba),
-      
uvoznik motornih vozil iz tretjih držav (v nadaljnjem besedilu:
uvoznik).
(3) Uvoznik je carinski dolžnik,
določen v skladu s carinskimi predpisi.
(4) Zavezancu in fizični osebi, ki ni
samostojni podjetnik posameznik, odmeri okoljsko dajatev na podlagi prijave o
pridobitvi motornega vozila pristojni davčni organ.
(5) Okoljska dajatev se ne plačuje za
iznos vozil v druge države članice EU ali izvoz z območja EU, ne glede na to,
ali so proizvedene v Republiki Sloveniji, uvožene iz tretjih držav ali
pridobljene v drugih državah članicah EU.
5. člen
(1) Osnova za obračun okoljske dajatve
je masa motornega vozila, kot je navedena v homologacijskih dokumentih, ki se
ji odšteje masa voznika, to je 75 kilogramov.
(2) Znesek okoljske dajatve določi
Vlada Republike Slovenije (v nadaljnjem besedilu: vlada) za vsako koledarsko
leto s sklepom, ki se objavi v Uradnem listu Republike Slovenije.
(3) Pri določitvi zneska okoljske
dajatve vlada upošteva, da morajo osebe, ki dajejo v posameznem koledarskem
letu motorna vozila v promet, kriti vse stroške ravnanja z izrabljenimi
motornimi vozili, ki so v predhodnem letu odjavljena iz prometa na območju
Republike Slovenije.
6. člen
(1) Proizvajalec oziroma pridobitelj,
ki daje motorna vozila v promet zaradi opravljanja dejavnosti, mora voditi
evidenco proizvedenih ali pridobljenih motornih vozil, ločeno po kategorijah
motornih vozil iz 2. člena te uredbe, po znamkah, po tipih in izvedenkah
motornih vozil ter količini, na podlagi katerih obračuna in plačuje okoljsko
dajatev. Iz evidence proizvedenih ali pridobljenih motornih vozil morajo biti
razvidne tudi številke šasij vozil.
(2) Na podlagi evidence iz prejšnjega
odstavka sestavi proizvajalec oziroma pridobitelj mesečni obračun okoljske
dajatve, ki ga mora predložiti carinskemu organu do 25. dne v mesecu po poteku
meseca, v katerem je nastala obveznost za obračun okoljske dajatve.
(3) Iz obračuna iz prejšnjega odstavka
morajo biti razvidni naslednji podatki:
-      
obdobje, za katero se plačuje okoljska dajatev,
-      
število proizvedenih, pridobljenih in iznesenih motornih vozil po
kategorijah motornih vozil iz 2. člena te uredbe, znamkah, tipih in izvedenkah,
-      
zneski obračunane okoljske dajatve po tipih in izvedenkah,
-      
število motornih vozil in zneski obračunane okoljske dajatve po tipih in
izvedenkah, ki jih je zavezanec izvozil oziroma iznesel iz območja EU in je
zanje oproščen plačila okoljske dajatve ter zanje uveljavlja vračilo okoljske
dajatve,
-      
končni znesek za plačilo okoljske dajatve v obdobju, za katero se
plačuje okoljska dajatev.
(4) Proizvajalec oziroma pridobitelj
iz prvega odstavka tega člena mora predložiti carinskemu organu mesečni obračun
okoljske dajatve na obrazcu iz priloge 2, ki je sestavni del te uredbe.
(5) Proizvajalec oziroma pridobitelj,
ki motorna vozila iznese v drugo državo članico EU ali jih izvozi izven območja
EU v svojem imenu in za svoj račun lahko vračilo okoljske dajatve iz 11. člena
te uredbe uveljavlja z obrazcem iz prejšnjega odstavka.
(6) Proizvajalec oziroma pridobitelj
mora obračunano okoljsko dajatev plačati do zadnjega dne v mesecu po poteku
meseca, v katerem je nastala obveznost za obračun okoljske dajatve.
7. člen
(1) Fizična oseba najpozneje v roku 15
dni od dneva vnosa motornega vozila na ozemlje Republike Slovenije prijavi
pridobitev motornega vozila pristojnemu davčnemu organu na obrazcu iz priloge
3, ki je sestavni del te uredbe.
(2) Brez predložitve obrazca iz
prejšnjega odstavka, ki ga po plačilu okoljske dajatve potrdi davčni organ,
fizična oseba motornega vozila, ki je pridobljeno iz druge države članice EU,
ne more registrirati.
8. člen
(1) Pri uvozu motornih vozil
obračunava okoljsko dajatev pristojni carinski organ, okoljska dajatev pa se
obračunava in plačuje kot uvozna dajatev po carinskih predpisih.
(2) Uvoz po tej uredbi je sprostitev
blaga v prost promet ali katerikoli drug carinski postopek ali ravnanje, pri
katerem nastane carinski dolg v skladu s carinskimi predpisi.
(3) Pri uvozu motornih vozil se
okoljska dajatev ne plačuje za motorna vozila, sproščena v prost promet, za
katera je v skladu s carinskimi predpisi uveljavljena oprostitev plačila
uvoznih dajatev.
III. PRIJAVA DEJAVNOSTI IN EVIDENTIRANJE PROIZVAJALCEV
OZIROMA PRIDOBITELJEV
9. člen
(1) Proizvajalec oziroma pridobitelj
je dolžan carinskemu organu prijaviti, kdaj se njegova dejavnost, zaradi katere
je zavezan obračunavanju in plačevanju okoljske dajatve, prične, spremeni ali
preneha.
(2) Proizvajalec oziroma pridobitelj,
ki prvič postane zavezanec, mora pri carinskemu organu vložiti prijavo za
evidentiranje najmanj 15 dni pred pričetkom opravljanja dejavnosti.
(3) V primerih iz prvega in drugega
odstavka tega člena mora proizvajalec oziroma pridobitelj predložiti carinskemu
organu prijavo na obrazcu iz priloge 3a, ki je sestavni del te uredbe.
(4) Če proizvajalec oziroma
pridobitelj motornih vozil preneha obstajati ali preneha opravljati dejavnost,
zaradi katere je dolžan obračunati in plačevati okoljsko dajatev, mora v roku
15 dni pred predvidenim prenehanjem opravljanja dejavnosti carinskemu organu
predložiti tudi obvestilo o prenehanju obstoja oziroma opravljanja dejavnosti
na obrazcu iz priloge 3a te uredbe.
(5) Če proizvajalec oziroma
pridobitelj preneha obstajati ali preneha opravljati dejavnost zaradi
nepredvidenih razlogov, mora to nemudoma prijaviti carinskemu organu na obrazcu
iz priloge 3a te uredbe.
(6) Če proizvajalec oziroma
pridobitelj preneha opravljati dejavnost, carinski organ odloči o izbrisu iz
evidence iz 10. člena te uredbe ali na zahtevo proizvajalca oziroma
pridobitelja, pri čemer hkrati odloči tudi o obveznosti plačila okoljske
dajatve.
10. člen
(1) Carinski organ vzpostavi in vodi
posebno evidenco proizvajalcev oziroma pridobiteljev motornih vozil.
(2) Evidenca iz prejšnjega odstavka
vsebuje naslednje podatke:
-      
firmo in sedež proizvajalca oziroma pridobitelja ter davčno številko,
-      
kategorije motornih vozil iz 2. člena te uredbe, znamke, tipe in
izvedenke ter količine motornih vozil, zaradi katere je zavezan k obračunavanju
in plačevanju okoljske dajatve,
-      
datum začetka, spremembe in prenehanja opravljanja dejavnosti.
IV. VRAČILO OKOLJSKE DAJATVE
11. člen
(1) Do vračila okoljske dajatve je
upravičen proizvajalec, proizvajalec, ki je motorna vozila oplemenitil, pridobitelj,
uvoznik ali druga pravna in fizična oseba, ki motorna vozila iznese v drugo
državo članico EU ali jih izvozi.
(2) Razen v primerih iz petega
odstavka 6. člena te uredbe oseba iz prejšnjega odstavka (v nadaljnjem
besedilu: vlagatelj) zahtevek za vračilo okoljske dajatve predloži carinskemu
organu v roku 60 dni po poteku meseca, v katerem je nastal vzrok za vračilo
okoljske dajatve. Zahtevek se predloži na obrazcu iz priloge 4, ki je sestavni
del te uredbe.
(3) Vlagatelj je dolžan v skladu s
predpisi, ki urejajo davčni postopek, hraniti in na zahtevo carinskega oziroma
davčnega organa predložiti dokumente, ki dokazujejo upravičenost do vračila
okoljske dajatve.
(4) Ne glede na drugi odstavek tega
člena fizična oseba, ki ji je na podlagi prijave o pridobitvi motornega vozila
odmeril okoljsko dajatev pristojni davčni organ, predloži zahtevek za vračilo
okoljske dajatve davčnemu organu na obrazcu iz priloge 4 te uredbe. Zahtevku
mora priložiti tudi ustrezno dokumentacijo, ki dokazuje, da je bila okoljska
dajatev plačana in da so bila motorna vozila iznesena iz območja Republike
Slovenije ali izvožena iz območja EU.
V. NADZOR
12. člen
(1) Nadzor nad izvajanjem te uredbe
opravlja pristojni carinski organ.
(2) Ne glede na prejšnji odstavek pa
nadzor nad izvajanjem določb te uredbe, ki se nanašajo na pridobitev motornih
vozil iz druge države EU s strani fizične osebe, ter določb o vračilu okoljske
dajatve tem osebam, opravlja pristojni davčni organ.
13. člen
Za obračunavanje obresti, doplačil in
vračilo vplačane okoljske dajatve, postopek prisilne izterjave, uporabo pravnih
sredstev in za vsa druga vprašanja postopka, stvarne in krajevne pristojnosti
carinskega oziroma davčnega organa se uporabljajo predpisi, ki urejajo davčni
postopek, oziroma carinski predpisi in predpisi, ki urejajo carinsko službo
oziroma davčno službo.
VI. KAZENSKA DOLOČBA
14. člen
(1) Z globo od 1.000.000 tolarjev do
10.000.000 tolarjev se za prekršek kaznuje pravna oseba, ki je zavezanec za
plačilo okoljske dajatve, če pri uvozu motornih vozil carinskemu organu ne
predloži pravilnih podatkov o uvoženem motornem vozilu, če to povzroči ali bi
povzročilo, da se okoljska dajatev ne plača ali da bi se plačala v manjšem
znesku, kakor je določeno s to uredbo.
(2) Z globo od 1.000.000 tolarjev do
10.000.000 tolarjev se kaznuje pravna oseba, ki stori prekršek, če kot
proizvajalec oziroma pridobitelj:
-      
proda motorno vozilo brez plačila okoljske dajatve,
-      
ne prijavi dejavnosti, za katero je zavezan plačevati okoljsko dajatev,
-      
ne predloži ali ne predloži pravočasno obračuna okoljske dajatve,
-      
z obračunom ne predloži podatkov, ki so potrebni za obračun okoljske
dajatve oziroma predloži neresnične podatke,
-      
ne vodi evidence iz 6. člena te uredbe.
(3) Z globo od 1.000.000 tolarjev do
10.000.000 tolarjev se kaznuje za prekršek iz prvega in drugega odstavka tega
člena samostojni podjetnik posameznik.
(4) Z globo od 30.000 tolarjev do
150.000 tolarjev se za prekršek iz prvega in drugega odstavka tega člena
kaznuje tudi odgovorna oseba pravne osebe in odgovorna oseba samostojnega
podjetnika posameznika.
(5) Z globo od 30.000 tolarjev do
150.000 tolarjev se za prekršek kaznuje fizična oseba, ki ne predloži ali ne
predloži pravočasno prijave o pridobitvi motornega vozila iz druge države
članice EU v skladu s prvim odstavkom 7. člena te uredbe.

Priloga
1: Seznam motornih vozil s tarifnimi oznakami kombinirane nomenklature carinske
tarife
Priloga
2: Obračun okoljske dajatve (Obrazec – obračun IMV)
Priloga
3: Prijava pridobitve motornega vozila iz druge države članice EU, ki jo opravi
fizična oseba, ki ni samostojni podjetnik posameznik (Obrazec – pridobitev IMV)
Priloga
3a: Prijava dejavnosti proizvajalcev oziroma pridobiteljev motornih vozil
(Obrazec – prijava IMV)
Priloga
4: Zahtevek za vračilo okoljske dajatve

Uredba o okoljski dajatvi za onesnaževanje
okolja zaradi nastajanja izrabljenih motornih vozil (Uradni list RS, št. 87/05)
vsebuje naslednji prehodni in končni določbi:
»VII. PREHODNI IN KONČNI DOLOČBI
15. člen
Do sprejema sklepa iz 5. člena te uredbe je
znesek okoljske dajatve za leti 2005 in 2006 štirinajst tolarjev za 1 kg vozila.
16. člen
(1) Zavezanci vložijo obračunane
okoljske dajatve za mesec september 2005 pri davčnem organu v skladu z Uredbo o
okoljski dajatvi za onesnaževanje okolja zaradi nastajanja izrabljenih motornih
vozil (Uradni list RS, št. 6/05).
(2) Postopki prijave začetka
opravljanja dejavnosti, začeti pred začetkom veljavnosti te uredbe, se
dokončajo v skladu s predpisom iz prejšnjega odstavka.
(3) Nadzor nad obračunavanjem okoljske
dajatve, za katero je obveznost obračuna nastala pred začetkom veljavnosti te
uredbe, opravljata carinski oziroma davčni organ v okviru pristojnosti kakor
jih določa predpis iz prvega odstavka tega člena.
(4) Vračilo okoljske dajatve, ki je
bila plačana pred začetkom veljavnosti te uredbe in je vzrok za vračilo okoljske
dajatve nastal pred začetkom veljavnosti te uredbe, se opravi v skladu s
predpisom iz prvega odstavka tega člena.
17. člen
Z dnem uveljavitve te uredbe preneha
veljati Uredba o okoljski dajatvi za onesnaževanje okolja zaradi nastajanja
izrabljenih motornih vozil (Uradni list RS, št. 6/05).
18. člen
Ta uredba začne veljati 1. oktobra
2005.«.

Uredba o spremembi Uredbe o okoljski dajatvi
za onesnaževanje okolja zaradi nastajanja izrabljenih motornih vozil (Uradni
list RS, št. 118/05) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.