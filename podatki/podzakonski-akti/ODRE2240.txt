1. člen
Ta odredba določa, da sta objekt in okoliš
objekta Centra za tujce v Velikem Otoku pri Postojni (v nadaljnjem besedilu:
center), v katerih se izvajata omejitev gibanja in strožji policijski nadzor
nad tujci, ki so v postopku odstranitve iz države, posebnega pomena za
opravljanje nalog policije ter ukrepe za njuno varovanje.
2. člen
Objekt iz prejšnjega člena je v lasti
Republike Slovenije, v upravljanju Ministrstva za notranje zadeve. Nahaja se v
vasi Veliki Otok pri Postojni v katastrski občini Zagon in je namenjen predvsem
izvajanju omejitve gibanja in strožjega policijskega nadzora v okviru centra.
3. člen
Okoliš objekta je funkcionalno zemljišče,
ki obsega parceli št. 1449/2 in 1449/79 v katastrski občini Zagon.
4. člen
(1) Zaradi varovanja objekta in
okoliša objekta policija izvaja ukrepe operativnega, tehničnega in fizičnega
varovanja.
(2) Operativno varovanje obsega
patruljiranje, opazovanje in zbiranje informacij z namenom spremljanja vseh
pojavov in dogodkov v varovanem območju.
(3) Tehnično varovanje obsega sistem
protivlomnega in protipožarnega varovanja, videonadzor, fizične ograde ter
sistem, ki omogoča kontrolo vstopa in izstopa ter zadrževanja v centru.
(4) Fizično varovanje obsega
neposredno, stalno ali občasno fizično prisotnost policistov v objektu in
okolišu objekta.
5. člen
(1) Objekt in okoliš objekta se varuje
po stopnjah varovanja, ki jih narekuje število nastanjenih tujcev, stopnja
ogroženosti objekta in varnostne razmere.
(2) Stopnja varovanja pomeni količino
in vrsto varnostnih ukrepov.
(3) Obseg in vrsto varnostnih ukrepov
za posamezne stopnje varovanja določi generalni direktor policije z načrtom
varovanja.
6. člen
Način vstopanja v objekt in okoliš objekta
ter gibanje v objektu in okolišu objekta določi generalni direktor policije.
7. člen
Z dnem uveljavitve te odredbe se preneha
uporabljati Odredba o določitvi objekta in okoliša objekta Centra za tujce v
Velikem Otoku pri Postojni ter ukrepov za njegovo varovanje (Uradni list RS,
št. 11/01 in 15/13 – ZODPol).
8. člen
Ta odredba začne veljati petnajsti dan po
objavi v Uradnem listu Republike Slovenije.
Št. 007-353/2013
Ljubljana, dne 20. avgusta 2013
EVA 2013-1711-0054
dr. Gregor Virant l.r.
Minister
za notranje zadeve