1. člen
(vsebina sklepa)
Ta sklep določa:
1.     
pogoje in merila v zvezi z naložbami v nepremičnine in nepremičninske
namenske družbe;
2.     
pogoje in merila v zvezi z dodatnimi likvidnimi sredstvi nepremičninske
investicijske družbe.
2. člen
(pogoji in merila v zvezi z naložbami v nepremičnine)
(1) Pojem nepremičnina iz prvega odstavka 118. člena Zakona o
oblikah alternativnih investicijskih skladov (Uradni list RS, št. 101/22)
pomeni že razvito naložbeno nepremičnino iz Mednarodnega računovodskega
standarda 40, sprejetega v skladu z Uredbo Evropskega parlamenta in Sveta
1606/2002/ES z dne 19. julija 2002 o uporabi mednarodnih računovodskih
standardov (UL L št. 243 z dne 11. 9. 2002, str. 1), zadnjič spremenjena z
Uredbo (ES) št. 297/2008 Evropskega parlamenta in Sveta z dne 11. marca 2008 o
spremembah Uredbe (ES) št. 1606/2002 o uporabi mednarodnih računovodskih
standardov, glede Komisiji podeljenih izvedbenih pooblastil (UL L št. 97 z dne
9. 4. 2008, str. 62).
(2) Upravljavec AIS lahko v imenu in za račun nepremičninske
investicijske družbe naloži sredstva v posamezno nepremičnino samo, če bo ta
ustvarjala dolgoročno stabilne prihodke iz naslova oddaje v najem, pri čemer
lahko upravljavec AIS v imenu in za račun nepremičninske investicijske družbe
investira sredstva tudi v prenovo ali razvoj te nepremičnine.
(3) Upravljavec AIS lahko v imenu in za račun nepremičninske
investicijske družbe naloži sredstva v posamezno nepremičnino tudi, če se
nepremičnina v času pridobitve šele gradi ali razvija za prihodnjo uporabo kot
naložbena nepremičnina, pri čemer:
1.     
je upravljavec AIS v okviru skrbnega pregleda te naložbe ocenil, da bo
razvoj nepremičnine končan v enem letu od njene pridobitve, in
2.     
vrednost vseh nepremičnin v lasti nepremičninske investicijske družbe,
ki so še v fazi razvoja, ne bo predstavljala več kot ene tretjine vrednosti
sredstev nepremičninske investicijske družbe.
(4) Upravljavec AIS lahko v imenu in za račun nepremičninske
investicijske družbe naloži sredstva v posamezno nepremičnino samo, če:
1.     
pred nakupom nepremičnine razpolaga z oceno njene vrednosti, pri čemer
datum ocenjevanja vrednosti nepremičnine iz ocene vrednosti nepremičnine, ne
sme biti več kot 6 mesecev pred datumom nakupa nepremičnine,
2.     
nakupna cena nepremičnine lahko oceno vrednosti nepremičnine presega za
največ 5 odstotkov.
(5) Oceno vrednosti nepremičnine iz 1. točke prejšnjega
odstavka lahko izvede samo oseba, ki je registrirana pri ustreznem strokovnem
združenju oziroma njeno stroko urejajo ustrezni zakoni ali pravila poklicnega
ravnanja vključno s kodeksom etičnih načel. Šteje se, da v Republiki Sloveniji
pogoje iz prejšnjega stavka izpolnjuje pooblaščeni ocenjevalec vrednosti
nepremičnin, kot ga opredeljuje zakon, ki ureja revidiranje.
(6) Nakupna cena nepremičnine iz četrtega odstavka tega člena
pomeni nabavno vrednost kupljene nepremičnine, zmanjšano za vse nepremičnini
neposredno pripisljive stroške. Neposredno pripisljivi stroški vključujejo na
primer stroške za pravne storitve, davke od prenosa nepremičnine in druge
stroške posla.
(7) Nepremičnina mora biti vpisana v zemljiško knjigo ali
drugi javni register, v katerega se vpisuje lastninska pravica.
(8) Gospodarsko enoto, sestavljeno iz več nepremičnin, se
obravnava kot eno sredstvo.
(9) Če se nepremičnina nahaja izven območja držav Evropske
unije (v nadaljnjem besedilu: tretja država), morajo biti izpolnjeni tudi
naslednji pogoji:
1.     
v tretji državi je mogoč prost prenos lastninske pravice na
nepremičninah,
2.     
skrbniku mora biti omogočeno izvajanje skrbniških storitev,
3.     
v prospektu in statutu nepremičninske investicijske družbe mora biti
navedeno, da bodo sredstva sklada naložena v nepremičnine v državah izven
Evropske unije,
4.     
v prospektu in statutu nepremičninske investicijske družbe morajo biti
navedene tretje države, v katerih bo nepremičninska investicijska družba
pridobivala nepremičnine in največji predvideni delež nepremičnin iz posamezne
tretje države v sredstvih nepremičninske investicijske družbe.
3. člen
(pogoji in merila v zvezi z naložbami v nepremičninske
namenske družbe)
(1) Za nalaganje nepremičninske investicijske družbe v
nepremičnine preko nepremičninske namenske družbe veljajo enaki pogoji, kot
veljajo za neposredno nalaganje nepremičninske investicijske družbe v
nepremičnine.
(2) Akt o ustanovitvi nepremičninske namenske družbe mora
določati njeno dejavnost skladno z drugim odstavkom 119. člena ZOAIS.
(3) Če akt o ustanovitvi nepremičninske namenske družbe ni v
skladu s pogoji iz prvega in drugega odstavka tega člena, lahko upravljavec
nepremičninske investicijske družbe kupi nepremičninsko namensko družbo le, če
takoj po nakupu deleža zagotovi ustrezno spremembo akta o ustanovitvi
nepremičninske namenske družbe.
(4) Če je bil namen poslovanja nepremičninske namenske družbe
omejen na obseg iz drugega odstavka 119. člena ZOAIS šele znotraj zadnjih treh
let pred nakupom te družbe s strani nepremičninske investicijske družbe ali
takoj po nakupu, kot to določa prejšnji odstavek, je njen nakup dopusten le, če
prodajalec nepremičninske namenske družbe ali upravljavec nepremičninske
investicijske družbe, v korist nepremičninske investicijske družbe, za račun
katere se nakup opravi, nase prevzameta odgovornost za vse morebitne materialne
obveznosti nepremičninske namenske družbe, ki ne izhajajo iz predpisanega
namena poslovanja nepremičninske namenske družbe, ki v času nakupa
nepremičninske namenske družbe niso bile znane.
4. člen
(pogoji in merila v zvezi z dodatnimi likvidnimi sredstvi)
(1) Dodatna likvidna sredstva so imetje na denarnem računu
nepremičninske investicijske družbe, depoziti na vpogled, depoziti z odpoklicem
z možnostjo izplačila na dan odpoklica in drugi denarni ustrezniki, ki jih je
mogoče hitro pretvoriti v vnaprej znani znesek denarnih sredstev in pri katerih
je tveganje spremembe vrednosti nepomembno.
(2) Dodatna likvidna sredstva niso namenjena doseganju
ciljev, opredeljenih v naložbeni politiki nepremičninske investicijske družbe,
temveč so namenjena pokrivanju tekočih in izrednih izplačil nepremičninske
investicijske družbe.
KONČNA DOLOČBA
5. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-13/2022-4
Ljubljana, dne 18. maja 2023
EVA 2023-1611-0046
Predsednica sveta
Agencije za trg vrednostnih
papirjev
Anka Čadež