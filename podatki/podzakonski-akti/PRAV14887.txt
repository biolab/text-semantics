I. SPLOŠNE DOLOČBE
1. člen
(1) Ta pravilnik ureja podrobnejše pogoje za imenovanje,
sestavo in številčno razmerje predstavnikov v svetu javnega zdravstvenega
zavoda ter postopek za izbiro članov v svetih javnih zdravstvenih zavodov,
katerih ustanovitelj je Republika Slovenija (v nadaljnjem besedilu: zavod).
(2) Ta pravilnik ne ureja pogojev za imenovanje in postopka
za izbiro predstavnikov delavcev v svetu zavoda.
II. SESTAVA IN ŠTEVILČNO RAZMERJE
2. člen
Svet zavoda sestavlja sedem članov:
-       
predstavniki ustanovitelja: štirje člani,
-       
predstavnik delavcev: en član,
-       
predstavnik zavarovancev: en član,
-       
predstavnik uporabnikov: en član.
III. POGOJI ZA IMENOVANJE
3. člen
(1) Kandidat za člana sveta zavoda mora imeti najmanj
izobrazbo, pridobljeno po študijskem programu prve stopnje, oziroma izobrazbo,
ki ustreza ravni izobrazbe, pridobljene po študijskih programih prve stopnje,
in je v skladu z zakonom, ki ureja slovensko ogrodje kvalifikacij, uvrščena na
7. raven.
(2) Kandidat za člana sveta zavoda mora izkazovati ustrezna
znanja s področja zdravstva (zdravstvenega varstva, zdravstvenega zavarovanja
oziroma zdravstvene dejavnosti), upravljanja, ekonomije ali prava (poznavanje
osnovne zakonodaje s področja zdravstva) in vsaj enega od naslednjih področij:
-       
pristojnosti in vloga sveta zavoda,
-       
poslovanje, financiranje in organiziranost zavoda (poznavanje strateških
dokumentov zavoda (zlasti program dela in razvoja zavoda, finančni načrt,
vključno s kadrovskim načrtom, letno poročilo, zaključni račun zavoda),
finančno in kadrovsko poslovanje, investicijska vlaganja, ravnanje s stvarnim
premoženjem, poznavanje finančnih izkazov, dejavnosti zavoda, organi zavoda).
4. člen
(1) Kandidat za člana sveta zavoda (v nadaljnjem besedilu:
kandidat) ne sme biti pravnomočno obsojen zaradi naklepnega kaznivega dejanja,
ki se preganja po uradni dolžnosti, in ne sme biti obsojen na nepogojno kazen
zapora v trajanju več kot šest mesecev ter zoper njega ne sme biti vložena
pravnomočna obtožnica zaradi naklepnega kaznivega dajanja, ki se preganja po
uradni dolžnosti.
(2) Kandidat kazensko in materialno odgovarja za navedbe v
svoji vlogi.
(3) Za vse člane sveta zavoda, ki niso javni uslužbenci, se
glede institutov, urejenih v zakonu, ki ureja integriteto in preprečevanje
korupcije, uporabljajo določbe navedenega zakona, ki veljajo za javne
uslužbence.
(4) V svet zavoda ne morejo biti imenovani državni funkcionarji
in funkcionarji samoupravnih lokalnih skupnosti, predstavniki pogodbenih
partnerjev zdravstvenega zavoda in njihovih združenj, predstavniki poklicnih
združenj ali zbornic v zdravstvu, predstavniki pravnih oseb, ki ponujajo
prostovoljna zdravstvena zavarovanja, zdravila in medicinske pripomočke, ter
predstavniki drugih pravnih oseb, katerih sodelovanje v svetu zavoda bi
vplivalo ali ustvarjalo videz, da vpliva na nepristransko in objektivno
opravljanje nalog.
IV. POSTOPEK IZBIRE KANDIDATOV ZA PREDSTAVNIKA USTANOVITELJA
5. člen
(1) Minister, pristojen za zdravje (v nadaljnjem besedilu:
minister), izbere kandidate za predstavnike ustanovitelja na podlagi javnega
poziva, s katerim pozove zainteresirane, da kandidirajo za predstavnika
ustanovitelja (v nadaljnjem besedilu: javni poziv).
(2) Javni poziv se objavi na osrednjem spletnem mestu organov
državne uprave in vsebuje najmanj:
-       
opis pogojev za imenovanje iz 3. in iz 4. člena tega pravilnika,
-       
rok za oddajo prijave, ki ne sme biti krajši od 15 dni od objave javnega
poziva,
-       
navedbo podatkov, ki jih mora vsebovati prijava, in listine, ki jih je
treba priložiti prijavi.
(3) Javni poziv se objavi najmanj 60 dni pred potekom mandata
članom sveta zavoda v posameznem svetu zavoda. Po potrebi se javni poziv objavi
tudi pred iztekom mandatov članom sveta zavoda za potrebe pridobitve zadostnega
nabora kandidatov za predstavnike ustanovitelja.
(4) Kadar pride do nenadne oziroma nepričakovane izpraznitve
mesta člana sveta zavoda predstavnika ustanovitelja (npr. smrt, odstop člana
sveta zavoda), minister predlaga kandidata iz seznama primernih kandidatov za
predstavnika ustanovitelja iz drugega odstavka 6. člena tega pravilnika.
6. člen
(1) Kandidati za predstavnike ustanovitelja posredujejo
prijavo, ki mora vsebovati vse podatke in listine, določene v javnem pozivu,
sicer se šteje prijava kot nepopolna. K prijavi kandidati za predstavnike
ustanovitelja priložijo življenjepis v predpisani obliki Europass. Kandidati za
predstavnike ustanovitelja pošljejo prijavo z označbo »Prijava za predstavnika
ustanovitelja v svetih javnih zdravstvenih zavodov« na naslov Ministrstva za
zdravje (v nadaljnjem besedilu: ministrstvo), navedenem v javnem pozivu.
(2) Odgovorna oseba urada, pristojnega za nadzor, kakovost in
investicije v zdravstvu (v nadaljnjem besedilu: urad), preveri prijave
kandidatov za predstavnika ustanovitelja in na tej podlagi sestavi seznam
primernih kandidatov za predstavnika ustanovitelja.
(3) Na seznam primernih kandidatov za predstavnika
ustanovitelja se uvrstijo kandidati, ki:
-       
so pravočasno oddali popolno prijavo za predstavnika ustanovitelja in
-       
izpolnjujejo pogoje za imenovanje iz 3. in 4. člena tega pravilnika.
(4) Ministrstvo obvesti kandidate za predstavnike
ustanovitelja o uvrstitvi na seznam primernih kandidatov v osmih dneh po
končanem postopku ugotavljanja izpolnjevanja pogojev. V postopku javnega
poziva, izbire primernega kandidata oziroma uvrstitve na seznam iz drugega
odstavka tega člena ni dopustno vlagati pravnih sredstev.
(5) Prijave iz prvega odstavka tega člena veljajo pet let od
prejema in se njihova veljavnost samodejno podaljša za pet let, razen če se
posamezni kandidat s tem ne strinja in o tem pisno obvesti ministrstvo.
(6) Kandidata za predstavnika ustanovitelja v posameznem
svetu zavoda izbere minister s seznama primernih kandidatov za predstavnika
ustanovitelja in ga v imenovanje predlaga Vladi Republike Slovenije.
(7) Strokovno tehnično in administrativno pomoč v postopku
javnega poziva in uvrstitve na seznam iz drugega odstavka tega člena zagotavlja
urad.
7. člen
(1) Član sveta zavoda je imenovan za mandatno obdobje štirih
let. Po izteku mandata je lahko član sveta zavoda ponovno imenovan. V primeru
predčasne razrešitve se nadomestnega člana sveta zavoda imenuje za čas do
izteka mandata sveta zavoda.
(2) Predstavnika ustanovitelja se razreši:
1.     
če ne opravi obveznega usposabljanja iz 10. člena tega pravilnika,
2.     
če se naknadno ugotovi, da navedbe v prijavi iz prejšnjega člena niso
bile resnične,
3.     
če nalog ne opravlja kot dober strokovnjak oziroma gospodarstvenik,
4.     
če začne opravljati funkcijo ali delo, ki je nezdružljivo s članstvom v
svetu zavoda,
5.     
če obstaja dvom v osebno integriteto in etičnost predstavnika
ustanovitelja, ki je nastal po njegovem imenovanju,
6.     
če ne zastopa interesov ustanovitelja.
8. člen
Ne glede na razloge iz drugega odstavka prejšnjega člena se
lahko predstavnika ustanovitelja odpokliče na predlog ministra.
V. POSTOPEK IZBIRE KANDIDATOV ZA PREDSTAVNIKA ZAVAROVANCEV IN
PREDSTAVNIKA UPORABNIKOV
9. člen
(1) Ministrstvo najmanj 60 dni pred potekom mandata sveta
zavoda v posameznem zavodu upravičene predlagatelje iz tretjega odstavka 28.a
člena Zakona o zdravstveni dejavnosti (Uradni list RS, št. 23/05 – uradno
prečiščeno besedilo, 15/08 – ZPacP, 23/08, 58/08 – ZZdrS-E, 77/08 – ZDZdr,
40/12 – ZUJF, 14/13, 88/16 – ZdZPZD, 64/17, 1/19 – odl. US, 73/19, 82/20,
152/20 – ZZUOOP, 203/20 – ZIUPOPDVE, 112/21 – ZNUPZ, 196/21 – ZDOsk in 100/22 –
ZNUZSZS, 132/22 – odl. US in 141/22 – ZNUNBZ) pozove, da predlagajo kandidata
za predstavnika zavarovancev oziroma predstavnika uporabnikov v navedenem
zavodu.
(2) Poziv iz prejšnjega odstavka vsebuje:
-       
pogoje za imenovanje iz 3. in 4. člena tega pravilnika,
-       
rok za oddajo predloga iz prejšnjega odstavka, ki ne sme biti krajši od
15 dni od poziva,
-       
navedbo podatkov, ki jih mora vsebovati predlog iz prejšnjega odstavka,
in listin, ki mu jih je treba priložiti.
(3) Minister na predlog iz prvega odstavka tega člena Vladi
Republike Slovenije v imenovanje predlaga predstavnika zavarovancev in
predstavnika uporabnikov.
(4) Predstavnika zavarovancev in predstavnika uporabnikov v
svetu zavoda se razreši:
-       
če to sam zahteva,
-       
na predlog upravičenega predlagatelja iz prvega odstavka tega člena.
VI. USPOSABLJANJE ČLANOV SVETOV ZAVODOV, PREDSTAVNIKOV
USTANOVITELJA
10. člen
(1) Ministrstvo najmanj enkrat letno organizira obvezno
usposabljanje članov svetov zavodov, predstavnikov ustanovitelja, (v nadaljnjem
besedilu: obvezno usposabljanje), in sicer v obliki predavanj ali v elektronski
obliki prek spleta. Član sveta zavoda, predstavnik ustanovitelja, se mora
prvega obveznega usposabljanja udeležiti v 12 mesecih od imenovanja.
(2) Program obveznega usposabljanja vključuje naslednje
vsebine:
-       
pristojnosti in vloga sveta zavoda,
-       
priprava strateških dokumentov, ki urejajo poslovanje zavodov,
-       
preprečevanje korupcije in krepitev integritete,
-       
poslovne finance in upravljanje s tveganji,
-       
druge vsebine, ki neposredno vplivajo na poslovanje in organiziranost
zavodov.
(3) Prijavni obrazci, gradivo in drugi podatki, povezani z
obveznim usposabljanjem, se objavijo na osrednjem spletnem mestu organov
državne uprave najmanj 15 dni pred začetkom obveznega usposabljanja.
(4) Ministrstvo udeležencu obveznega usposabljanja izda
potrdilo o udeležbi na obveznem usposabljanju.
(5) Član sveta zavoda, ki se obveznega usposabljanja ne more
udeležiti zaradi materinskega dopusta, nenadne bolezni ali poškodbe oziroma
zdravstvenega stanja ali zaradi drugega izrednega in nenadnega dogodka, ki mu
onemogoča prihod na obvezno usposabljanje, mora o razlogih neudeležbe predhodno
obvestiti ministrstvo in obvestilu priložiti dokazila o razlogih neudeležbe.
(6) Če se član sveta zavoda obveznega usposabljanja ne more
udeležiti iz razlogov iz prejšnjega odstavka, se mu rok za udeležbo na obveznem
izobraževanju podaljša do prvega naslednjega izobraževanja.
(7) Ministrstvo organizira tudi druga dopolnilna
usposabljanja in posvete za člane svetov zavodov, predstavnike ustanovitelja.
VII. PREHODNE IN KONČNE DOLOČBE
11. člen
Dosedanji člani svetov zavodov opravljajo svojo funkcijo do imenovanja
novih članov svetov zavodov v skladu s tem pravilnikom.
12. člen
Kandidatom, ki so se prijavili na podlagi Javnega poziva za
izbiro kandidatov za predstavnike ustanovitelja v svetih javnih zdravstvenih
zavodov, katerih ustanovitelj je Republika Slovenija, z dne 8. 10. 2022 in
Pravilnika o podrobnejših pogojih za imenovanje, sestavo in številčno razmerje
predstavnikov v svetu javnega zdravstvenega zavoda ter postopku za izbiro
članov v svetih javnih zdravstvenih zavodov, katerih ustanovitelj je Republika
Slovenija (Uradni list RS, št. 128/22), se ni treba ponovno prijavljati.
Ustreznost prijav kandidatov se ponovno preveri na podlagi javnega poziva iz
prejšnjega stavka in na tej podlagi sestavi nov seznam primernih kandidatov za
predstavnika ustanovitelja iz drugega odstavka 6. člena tega pravilnika.
13. člen
Z dnem uveljavitve tega pravilnika preneha veljati Pravilnik
o podrobnejših pogojih za imenovanje, sestavo in številčno razmerje
predstavnikov v svetu javnega zdravstvenega zavoda ter postopku za izbiro
članov v svetih javnih zdravstvenih zavodov, katerih ustanovitelj je Republika
Slovenija (Uradni list RS, št. 128/22).
14. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-285/2022/1
Ljubljana, dne 14. decembra 2022
EVA 2022-2711-0139
Danijel Bešič Loredan
minister
za zdravje