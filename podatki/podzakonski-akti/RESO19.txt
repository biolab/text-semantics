1. SPLOŠNI DEL 
1. Precejšen del slovenskega naroda živi izven meja Republike
Slovenije. Odnos med Republiko Slovenijo in Slovenci po svetu temelji na
ustavnem načelu skrbi za Slovence izven Republike Slovenije. Cilj je ohranjanje
in rast slovenske identitete, jezika in kulture, ter omogočanje in pospeševanje
vsestranskega medsebojnega sodelovanja, predvsem na kulturnem, izobraževalnem,
znanstvenem, gospodarskem in drugih področjih. 
2. Resolucija se nanaša na Slovence, ki živijo zunaj
Republike Slovenije, razen na tiste, katerih položaj določa resolucija o
položaju avtohtonih slovenskih manjšin v sosednjih državah in s tem povezanimi
nalogami državnih in drugih dejavnikov Republike Slovenije z dne 27. junija
1996 (Uradni list RS, št. 35/96). 
3. Republika Slovenija pri sodelovanju ter finančni podpori
upošteva specifične potrebe Slovencev oziroma slovenskih skupnosti v posamezni
državi ter pri tem posebej spodbuja njihove samoiniciativne dejavnosti in
pridobivanje sredstev za delovanje v korist ohranjanja in razvoja slovenstva. 
2. ORGANI V REPUBLIKI SLOVENIJI, PRISTOJNI ZA ODNOSE S
SLOVENCI PO SVETU 
1. Temeljno politiko sodelovanja Republike Slovenije s
Slovenci po svetu določa Državni zbor. Za obravnavo te problematike je
pristojno posebno delovno telo (skupaj s problematiko zamejskih Slovencev) –
Komisija za odnose s Slovenci v zamejstvu in po svetu, ki obravnava in mu
predlaga v sprejem odločitve na tem področju. Njegove pristojnosti uredi
Državni zbor z odlokom. 
2. Parlamentarne stranke si bodo prizadevale za soglasje
glede temeljnih načel politike Republike Slovenije do Slovencev po svetu. 
3. Za sodelovanje Republike Slovenije s Slovenci po svetu je
pristojna Vlada Republike Slovenije. Ministrstvo za zunanje zadeve oziroma Urad
za Slovence v zamejstvu in po svetu kot njegov organ v sestavi v skladu z
zakonom o organizaciji in delovnem področju ministrstev opravlja naloge, ki se
nanašajo tudi na spremljanje in koordiniranje dejavnosti pristojnih ministrstev
na področju sodelovanja s Slovenci po svetu. 
4. Vlada predloži Državnemu zboru letno poročilo o
aktivnostih Republike Slovenije na področju sodelovanja s Slovenci po svetu s
predlogom programa za naslednje leto. Predlog mora vsebovati tudi okvire
proračunskih sredstev za njegovo izvajanje. Letno poročilo obravnava Državni
zbor. 
5. Pri sodelovanju s Slovenci po svetu je potrebno načrtno in
usklajeno delovanje državnih in drugih organov. Koordinacija je potrebna: 
-       
med državnimi organi, ki so pristojni in odgovorni za sodelovanje s
Slovenci po svetu oziroma na kakršen koli način skrbijo za stike z njimi, 
-       
med državnimi organi in drugimi ustanovami, vključno z organizacijami
civilne družbe, ki skrbijo za stike s Slovenci po svetu in so financirane iz
proračuna Republike Slovenije, 
-       
med Slovenijo (organi in ustanovami, navedenimi v prvi in drugi alinei)
ter Slovenci po svetu, 
-       
med Slovenci v posamezni državi oziroma območju, z namenom podpore in
spodbujanja sodelovanja in skupnega nastopa Slovencev v posamezni državi ter
skupnih in usklajenih programov, pri zadevah, ki so temeljne za ohranjanje in
rast slovenstva. 
6. Pristojni organi Republike Slovenije v sodelovanje na
primeren način vključijo pomembne in reprezentativne dejavnike s področja
šolstva, znanosti, kulture, gospodarstva in drugih področij. V ta namen se pri
Vladi Republike Slovenije ustanovi posvetovalno telo oziroma razširi obstoječe
posvetovalno telo za Slovence v zamejstvu. 
7. Organizacije in društva, katerih delovanje vključuje
sodelovanje s Slovenci po svetu in so financirane iz proračuna Republike
Slovenije, delujejo v skladu s temeljno politiko Republike Slovenije do
Slovencev po svetu, ki jo določa Državni zbor, izvaja pa vlada. Pri tem je
potrebno težiti k racionalnosti in učinkovitosti dela teh organizacij. 
3. FINANČNA PODPORA 
1. Republika Slovenija finančno podpira dejavnosti Slovencev
po svetu, ki so namenjene ohranjanju in rasti slovenske narodne identitete,
kulture in jezika ter ohranjanju kulturne dediščine. Sredstva so zagotovljena v
proračunu Republike Slovenije, v okviru Urada za Slovence v zamejstvu in po svetu.
Sredstva, namenjena kulturnemu sodelovanju ter izobraževanju in znanosti, so
zagotovljena tudi v okviru Ministrstva za kulturo in Ministrstva za šolstvo,
znanost in šport, sredstva za podporo medijski dejavnosti na Uradu Vlade
Republike Slovenije za informiranje in Ministrstvu za informacijsko družbo,
sredstva, namenjena pospeševanju gospodarskega sodelovanja, pa na Ministrstvu
za gospodarstvo. Finančna podpora je javna. 
2. Sredstva se namenjajo v skladu s pravnimi predpisi
Republike Slovenije. Pri tem se upoštevajo naslednja načela: 
a)    
načelo ohranjanja in razvoja slovenskih skupnosti v svetu ter krepitve
narodne zavesti – predstavlja temeljno osnovo za pomoč Slovencem po svetu, zato
Republika Slovenija podpira programe, ki vplivajo na ohranjanje in razvoj
slovenstva in krepijo narodno zavest, 
b)    
načelo specifičnega pristopa do posamezne slovenske skupnosti –
upoštevati je potrebno raznolikost dejanskega stanja, okoliščin, razmer, navad
in drugih dejavnikov, ki se za Slovence po svetu od kraja do kraja razlikujejo,
c)    
načelo ohranjanja najpomembnejših institucij slovenskih skupnosti –
institucije, ki so steber obstoja slovenske skupnosti v tujini, lahko imajo,
seveda ob izpolnjevanju načel in dogovora znotraj slovenske skupnosti, poseben
status glede dodeljevanja finančnih prispevkov, 
d)    
načelo ohranjanja dejavnosti, ki potekajo že daljše obdobje – posebna
pozornost se ob upoštevanju ostalih načel in kriterijev praviloma namenja
dejavnostim, ki potekajo že daljše obdobje in katerih prenehanje, tudi za samo
krajše obdobje, bi povzročilo škodo celotni slovenski skupnosti (na tistem
območju), 
e)    
načelo povezanosti s Slovenijo – za obstoj slovenske skupnosti v tujini
je pomembno ohranjanje povezanosti z matično državo, 
f)     
načelo racionalne porabe in nadzora porabe sredstev ter preglednost vseh
virov financiranja – pogoj za prejem finančnih sredstev s strani Slovenije je
racionalna in strogo namenska poraba že dodeljenih sredstev iz Republike
Slovenije, redno poročanje o porabi ter navajanje vseh virov financiranja iz
Republike Slovenije. 
4. OSNOVNA PODROČJA SODELOVANJA REPUBLIKE SLOVENIJE S
SLOVENCI PO SVETU 
1. Zagotoviti je potrebno vključevanje Slovencev po svetu v
kulturno, znanstveno, informacijsko, gospodarsko, izobraževalno, športno in
druga področja delovanja slovenske družbe. Za to je pristojno posvetovalno telo
iz poglavja 2.6. Glavni namen tega delovanja je, da so Slovenci po svetu del
enotnega slovenskega prostora – da so dejavno vključeni v slovenski
intelektualni, kulturni, gospodarski, znanstveni in družbeni potencial oziroma
njegov razvoj. 
2. Slovenija podpira dejavnosti, ki prispevajo k ohranjanju
in utrjevanju identitete Slovencev po svetu, programe za učenje slovenskega
jezika in ohranjanje ter bogatenje slovenske kulture. Še posebej so potrebni
ukrepi za ohranitev slovenskega jezika med mladino, ki izgublja stik s slovenstvom,
ter za ohranjanje arhivskega gradiva in druge kulturne dediščine med Slovenci
po svetu. 
4.1. Ohranjanje slovenskega jezika in izobraževanje 
Republika Slovenija se zavzema za ohranjanje in učenje
slovenskega jezika med Slovenci po svetu, tako v Evropi kot na drugih
kontinentih, v vseh obdobjih, od predšolskega, osnovnošolskega ter
srednješolskega do visokošolskega ter za odrasle. 
V ta namen Ministrstvo za šolstvo, znanost in šport v
sodelovanju s strokovnimi službami Centra za slovenščino kot drugi/tuji jezik
na Filozofski fakulteti v Ljubljani in Zavoda Republike Slovenije za šolstvo
ter Uradom za Slovence v zamejstvu in po svetu ter univerzama in raziskovalnimi
organizacijami v Sloveniji: 
-       
zagotavlja učbenike za učenje slovenščine, leposlovne, zlasti mladinske
knjige v slovenskem jeziku in druge učne pripomočke, 
-       
izdela in izvaja programe za učenje slovenščine na daljavo (medmrežje), 
-       
izdela program in pripomočke za samostojno učenje slovenščine
(priročniki, avdiokasete in CD), 
-       
po potrebi ustrezno prenovi učne načrte za učenje slovenščine v tujini, 
-       
skrbi za usposabljanje učiteljev na strokovnih seminarjih, 
-       
nudi finančno pomoč učiteljem, 
-       
zagotavlja štipendije za udeležbo Slovencev po svetu na poletnih šolah
slovenskega jezika in na celoletni šoli slovenskega jezika v Sloveniji in s
štipendijami omogoča tudi celotni študij v Sloveniji, 
-       
podpira ustanavljanje lektoratov slovenskega jezika na univerzah v
državah, kjer živijo Slovenci, in sodelovanje med univerzami tudi glede
gostujočih profesorjev za slovenski jezik, 
-       
vključuje slovenske raziskovalce iz tujine v uresničevanje nacionalnega
raziskovalnega programa. 
Republika Slovenija se zavzema za vzpostavitev ustreznih
mednarodnih sporazumov in iz tega izhajajočih izvedbenih programov o podpori
ohranjanju slovenskega jezika in kulture ter za sodelovanje drugih institucij
na tem področju v državah, kjer tovrstnih sporazumov še ni, a te možnosti
obstajajo. 
Spoznavanje slovenskega izseljenstva in zdomstva mora biti v
ustrezni meri vključeno v osnovnošolske in srednješolske učne vsebine v
Republiki Sloveniji. 
4.2. Kulturno sodelovanje in ohranjanje dediščine 
Republika Slovenija se zavzema za ohranjanje slovenske
duhovne samobitnosti med Slovenci po svetu in za razvoj skupnega slovenskega
kulturnega prostora. V ta namen Ministrstvo za kulturo v okviru svojih rednih
programov skupaj z organi v sestavi (Upravo za kulturno dediščino in Arhivom
Republike Slovenije) ter javnima skladoma za področje kulture (Skladom
Republike Slovenije za kulturne dejavnosti in Filmskim skladom Republike
Slovenije) skrbi za kulturno delovanje Slovencev po svetu in ohranjanje skupne
kulturne dediščine ter za medsebojno izmenjavo dosežkov s tega področja. 
Republika Slovenija zagotavlja izobraževanje za Slovence po
svetu, ki delujejo v arhivski in kulturni dejavnosti (zborovodje, vodje
folklornih skupin, kulturni animatorji in drugo), se zavzema za vključevanje
kulturno umetniške dejavnosti Slovencev po svetu v kulturno dejavnost v
Sloveniji ter nudi pomoč pri dopolnjevanju in sistematičnemu urejanju
knjižničnega fonda osrednjih slovenskih knjižnic po svetu. 
Republika Slovenija si prizadeva za vzpostavitev ustreznih
mednarodnih sporazumov in iz tega izhajajočih izvedbenih programov o podpori
ohranjanju slovenske kulture z državami, v katerih te možnosti obstajajo. 
4.3. Gospodarstvo in znanost 
Republika Slovenija posveča posebno pozornost krepitvi
gospodarskega povezovanja ter sodelovanja na področju znanosti in razvoja novih
tehnologij med Slovenci po svetu in subjekti v Sloveniji. Te cilje dosega tako,
da z različnimi ukrepi gospodarske politike ter odpravo različnih ovir
pospešuje gospodarsko sodelovanje. 
Republika Slovenija podpira srečanja slovenskih
gospodarstvenikov in slovenskih znanstvenikov iz tujine ter si prizadeva za krepitev
stikov in projektnega sodelovanja z vsemi slovenskimi znanstveniki v tujini,
tudi v smislu njihovega ekspertnega vključevanja v programe, bilateralne in
multilateralne, za katere pobudo daje Slovenija. Vlada Republike Slovenije
omogoča in spodbuja sodelovanje slovenskih izseljenskih znanstvenikov v domačih
raziskovalnih projektih in na znanstvenih srečanjih ter pripravi program, kako
pritegniti in vključevati mlade znanstvenike slovenskega rodu v slovenske
znanstvene institucije ali v redno sodelovanje z njimi. 
4.4. Informiranje 
Republika Slovenija si prizadeva za dostopnost informacij ter
za povezovanje in sodelovanje na področju informiranja, tako glede obveščanja
Slovencev po svetu o dogajanjih v Republiki Sloveniji kot tudi obveščanja o
Slovencih po svetu v Sloveniji. Posebna pozornost je posvečena uporabi sodobnih
elektronskih načinov informiranja. 
Urad Republike Slovenije za Slovence v zamejstvu in po svetu
v sodelovanju z Uradom Vlade Republike Slovenije za informiranja in
Ministrstvom za informacijsko družbo vsaj vsako tretje leto pripravi seminar za
novinarke in novinarje slovenskih medijev po svetu. Pri tem spodbuja ohranjanje
slovenskega jezika ter uveljavljanje cenejših in sodobnejših komunikacijskih
sredstev. Vlada Republike Slovenije spodbuja delovanje slovenskih medijev po
svetu glede na njihovo učinkovitost in racionalnost delovanja ter ob
upoštevanju načela iz točke 3.2. te resolucije. 
4.5. Repatriacija, državljanstvo in status brez državljanstva 
Republika Slovenija je zainteresirana za vračanje Slovencev
po svetu v Slovenijo, ravno tako pa tudi za naselitev njihovih potomcev.
Posebno pozornost pri tem posveča tistim, ki lahko doprinesejo k razvoju
Slovenije. 
Državni organi Republike Slovenije zagotavljajo Slovencem po
svetu ustrezne informacije o vračanju v domovino ter izvajajo z zakonom
predpisane olajšave. Urad Republike Slovenije za Slovence v zamejstvu in po
svetu, Urad Vlade Republike Slovenije za informiranje ter Ministrstvo za
informacijsko družbo pripravijo informativno brošuro. Informacije morajo biti
dostopne tudi na diplomatsko konzularnih predstavništvih Republike Slovenije v
tujini. Olajšave naj zajemajo tudi poenostavitev postopkov, kot je
nostrifikacija diplom in podobno. 
Slovencem po svetu, ki živijo v državah, kjer vlada huda
politična oziroma gospodarska kriza, Republika Slovenija omogoči njihovo
vrnitev v domovino. 
Republika Slovenija je zainteresirana, da se osebam
slovenskega porekla, ki imajo aktivno vez s Slovenijo in ki to želijo, omogoči
pridobitev slovenskega državljanstva. 
Pripravi se normativni okvir, ki bo uredil posebne pravice in
ugodnosti Slovencev brez slovenskega državljanstva. 
4.6. Sodelovanje pri volitvah 
Republika Slovenija omogoča slovenskim državljanom s stalnim
prebivališčem v tujini sodelovanje pri volitvah in si prizadeva, da se
odpravijo težave, ki so se pojavljale slovenskim državljanom v tujini pri
izvajanju njihove volilne pravice. 
Republiška volilna komisija v sodelovanju z Ministrstvom za
zunanje zadeve oziroma diplomatsko konzularnimi predstavništvi zagotavlja
Slovencem po svetu pravočasno obveščenost in sodelovanje pri volitvah v
Republiki Sloveniji. 
4.7. Vključevanje v zunanjo politiko 
Pri urejanju dvostranskih odnosov s posameznimi državami,
kjer živijo Slovenci, si Vlada Republike Slovenije, ob upoštevanju njihovih
potreb, prizadeva za sklenitev sporazumov o socialnem in zdravstvenem
zavarovanju ter drugih sporazumov, navedenih v točkah 4.1 in 4.2., predvsem o
medsebojnem priznavanju diplom, spričeval in drugih potrdil o usposobljenosti.
Republika Slovenija si prizadeva za ohranjanje oziroma vzpostavljanje častnih
konzulatov Republike Slovenije v državah, kjer živijo Slovenci, ter za
vključevanje Slovencev po svetu v delo in dejavnosti diplomatsko konzularnih in
drugih predstavništev Republike Slovenije.
Št. 007-05/90-2/20
Ljubljana, dne 23. januarja 2002.
Predsednik 
Državnega zbora 
Republike Slovenije 
Borut Pahor l. r.