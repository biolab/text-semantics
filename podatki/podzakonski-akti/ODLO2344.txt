1. člen
(1) S tem odlokom se začasno prepoveduje zbiranje ljudi v
zavodih s področja vzgoje in izobraževanja ter univerzah in samostojnih
visokošolskih zavodih zaradi zajezitve in obvladovanja epidemije COVID-19, in
sicer v:
1.     
glasbenih šolah, razen za izvedbo individualnega pouka,
2.     
srednjih šolah, razen za dijake zaključnih letnikov, dijake v
izobraževalnih programih nižjega poklicnega izobraževanja, dijake za izvedbo
praktičnega pouka, dijake za izvedbo individualnega pouka v izobraževalnih
programih umetniške gimnazije glasbene smeri in plesne smeri za izvedbo nujnih
postopkov, povezanih z nadaljevanjem in zaključkom izobraževanja in za izredno
izobraževanje,
3.     
višjih strokovnih šolah, razen za študente, za opravljanje izpitov,
seminarjev do največ deset udeležencev, laboratorijskih vaj in individualnega
pouka (npr. klinične in kabinetne vaje ter vaje, ki zahtevajo uporabo
specializirane opreme in inštrumentov),
4.     
dijaških domovih, razen v primeru dijakov in študentov tujcev, ki jim je
zaradi trenutnih varnostnih razmer onemogočena vrnitev v kraj stalnega
bivališča, mladoletnikov brez spremstva s statusom prosilca mednarodne zaščite
oziroma s priznano mednarodno zaščito, in za dijake in študente iz 2., 3. in 6.
točke tega odstavka,
5.     
študentskih domovih, razen v primeru študentov, ki imajo stalno
prebivališče v študentskem domu, študentskih družin, študentov tujcev in
gostujočih profesorjev, ki jim je zaradi trenutnih varnostnih razmer
onemogočena vrnitev v kraj stalnega bivališča ter študentov, ki opravljajo
izpite, seminarje, laboratorijske vaje in individualni pouk,
6.     
univerzah in samostojnih visokošolskih zavodih, razen za študente, za
opravljanje izpitov, seminarjev do največ deset udeležencev, laboratorijskih
vaj in individualnega pouka (npr. klinične in kabinetne vaje ter vaje, ki
zahtevajo uporabo specializirane opreme in inštrumentov).
(2) Zaposleni v zavodih s področja vzgoje in izobraževanja
ter univerzah in samostojnih visokošolskih zavodih se enkrat tedensko testirajo
na virus SARS-CoV-2 s hitrimi antigenskimi testi (v nadaljnjem besedilu: test
HAG).
(3) Zaposlenim iz prejšnjega odstavka testiranja ni treba
opraviti, če:
-       
predložijo negativni rezultat testa na virus SARS-CoV-2 z metodo verižne
reakcije s polimerazo (v nadaljnjem besedilu: test PCR) ali testa HAG,     
-       
predložijo dokazilo o cepljenju zoper COVID-19, s katerim dokazujejo, da
je od prejema drugega odmerka cepiva proizvajalca Biontech/Pfizer preteklo
najmanj sedem dni ali proizvajalca Moderna najmanj 14 dni, oziroma od prejema
prvega odmerka cepiva proizvajalca AstraZeneca najmanj 21 dni,
-       
imajo potrdilo o pozitivnem rezultatu testa PCR ali testa HAG, ki je
starejši od 21 dni, vendar ni starejši od šest mesecev, ali
-       
imajo potrdilo zdravnika, da so preboleli COVID-19 in od začetka
simptomov ni minilo več kot šest mesecev.
(4) Potrdila o testiranju iz prejšnjega odstavka se
upoštevajo, če so bila izdana v državah članicah Evropske unije oziroma državah
članicah schengenskega območja ali pri organizacijah oziroma pri posameznikih v
tretjih državah, ki jih Inštitut za mikrobiologijo in imunologijo in Nacionalni
laboratorij za zdravje, okolje in hrano (v nadaljnjem besedilu: NLZOH)
prepoznata kot ustrezne in so objavljeni na spletni strani NLZOH.
2. člen
Ne glede na prejšnji člen prepoved zbiranja ljudi ne velja
za:
-       
zaposlene v zavodih iz prejšnjega člena in posameznike, ki v teh zavodih
opravljajo delo na drugi pravni podlagi (na primer podjemne ali avtorske
pogodbe),
-       
člane organov zavodov iz prejšnjega člena,
-       
dijake, ki potrebujejo nujno pomoč šolske svetovalne službe in dodatno
strokovno pomoč,
-       
izvedbo nujnih postopkov, povezanih z nadaljevanjem in zaključkom
izobraževanja.
3. člen
Zavodi s področja vzgoje in izobraževanja, univerze in
samostojni visokošolski zavodi iz 1. člena tega odloka morajo pri izvajanju
dejavnosti upoštevati priporočene smernice ministrstva, pristojnega za zdravje,
in Nacionalnega inštituta za javno zdravje za preprečevanje okužbe z virusom
SARS-CoV-2.
4. člen
Vlada Republike Slovenije preverja utemeljenost ukrepov iz
tega odloka na podlagi strokovnih mnenj.

Odlok o začasni prepovedi zbiranja ljudi v
zavodih s področja vzgoje in izobraževanja ter univerzah in samostojnih
visokošolskih zavodih (Uradni list RS, št. 20/21) vsebuje naslednjo končno določbo:
»KONČNA DOLOČBA
5. člen
Ta odlok začne veljati 13. februarja 2021 in velja do 19.
februarja 2021, uporabljati pa se začne 15. februarja 2021, do takrat pa se
uporablja Odlok o začasni prepovedi zbiranja ljudi v zavodih s področja vzgoje
in izobraževanja ter univerzah in samostojnih visokošolskih zavodih (Uradni
list RS, št. 12/21, 14/21 in 15/21).«.

Odlok o spremembah Odloka o začasni prepovedi
zbiranja ljudi v zavodih s področja vzgoje in izobraževanja ter univerzah in
samostojnih visokošolskih zavodih (Uradni list RS, št. 25/21) spreminja 5. člen odloka tako, da
se glasi:
»5. člen
Ta odlok začne veljati 13. februarja 2021 in velja do 26.
februarja 2021, uporabljati pa se začne 15. februarja 2021, do takrat pa se
uporablja Odlok o začasni prepovedi zbiranja ljudi v zavodih s področja vzgoje
in izobraževanja ter univerzah in samostojnih visokošolskih zavodih (Uradni
list RS, št. 12/21, 14/21 in 15/21).«;
ter vsebuje naslednjo končno določbo:
»KONČNA DOLOČBA
3. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o spremembah določenih odlokov, izdanih
na podlagi Zakona o nalezljivih boleznih (Uradni list RS, št. 27/21) spreminja 5. člen Odlok o začasni
prepovedi zbiranja ljudi v zavodih s področja vzgoje in izobraževanja ter
univerzah in samostojnih visokošolskih zavodih (Uradni list RS, št. 20/21) tako, da se glasi:
»5. člen
Ta odlok začne veljati 13. februarja 2021 in velja do 5. marca
2021, uporabljati pa se začne 15. februarja 2021, do takrat pa se uporablja
Odlok o začasni prepovedi zbiranja ljudi v zavodih s področja vzgoje in
izobraževanja ter univerzah in samostojnih visokošolskih zavodih (Uradni list
RS, št. 12/21, 14/21 in 15/21).«;
ter vsebuje naslednjo končno določbo:
»KONČNA DOLOČBA
2. člen
Ta odlok začne veljati naslednji dan po objavi v Uradnem
listu Republike Slovenije.«.