1. člen
(uvedba začasne zaščite)
(1) Uvede se začasna zaščita za osebe, ki so 24. februarja
2022 ali pozneje razseljene iz Ukrajine zaradi vojaške invazije ruskih
oboroženih sil, ki se je začela na navedeni datum.
(2) Do začasne zaščite so upravičene naslednje kategorije oseb,
ki so prebivale v Ukrajini pred 24. februarjem 2022 ali na ta dan:
-       
državljani Ukrajine;
-       
osebe brez državljanstva in državljani tretjih držav, ki niso državljani
Ukrajine, in so bili v Ukrajini upravičeni do mednarodne zaščite ali druge
enakovredne nacionalne zaščite;
-       
družinski člani oseb iz prve in druge alineje tega odstavka, kot so
opredeljeni v drugem odstavku 36. člena Zakona o začasni zaščiti razseljenih
oseb (Uradni list RS, št. 16/17 – uradno prečiščeno besedilo);
-       
osebe brez državljanstva in državljani tretjih držav, ki niso državljani
Ukrajine, in so v Ukrajini prebivali na podlagi veljavnega dovoljenja za stalno
prebivanje ter se ne morejo vrniti v svojo državo ali regijo izvora na varen in
trajen način.
2. člen
(datum uvedbe in trajanje začasne zaščite)
Začasna zaščita razseljenih oseb iz Ukrajine se uvede z dnem
uveljavitve tega sklepa in traja eno leto. Začasna zaščita se lahko podaljša še
največ dvakrat po šest mesecev.
3. člen
(zapustitev Republike Slovenije)
Za osebe iz drugega odstavka 1. člena tega sklepa se po
prenehanju začasne zaščite glede zapustitve Republike Slovenije uporabljajo
določbe zakona, ki ureja vstop, zapustitev in bivanje tujcev v Republiki
Sloveniji.
KONČNA DOLOČBA
4. člen
(začetek veljavnosti)
Ta sklep začne veljati naslednji dan po objavi v Uradnem
listu Republike Slovenije.
Št. 00704-117/2022
Ljubljana, dne 9. marca 2022
EVA 2022-1711-0008
Vlada Republike Slovenije
Janez Janša
predsednik