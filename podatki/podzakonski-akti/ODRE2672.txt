1. člen
S to odredbo se določa izvajanje posebnega presejalnega
programa za zgodnje odkrivanje okužb z virusom SARS-CoV-2 za osebe, ki delajo
pri izvajalcih socialno varstvenih storitev in programov, ki opravljajo
socialno varstveno dejavnost v skladu s predpisi, ki urejajo socialno varstvo,
ter v projektih socialne aktivacije in projektih večnamenskih romskih centrov
(v nadaljnjem besedilu: izvajalci), pri katerih zaradi dela z uporabniki
oziroma strankami obstaja neposredna nevarnost za širjenje nalezljive bolezni
COVID-19 (v nadaljnjem besedilu: posebni programi za socialno varstvo).
2. člen
(1) Osebe iz prejšnjega člena se morajo pred začetkom
opravljanja dela pri izvajalcih udeležiti testiranja na virus SARS-CoV-2 (v
nadaljnjem besedilu: testiranje) v okviru posebnega programa za socialno
varstvo, in sicer najmanj vsakih sedem dni.
(2) Ne glede na prejšnji odstavek se v organizacijski enoti
izvajalca, kjer se je pojavila okužba z virusom SARS-CoV-2, testiranje oseb iz
prejšnjega člena izvaja na tri dni, in sicer od pojava okužbe z virusom
SARS-CoV-2 in še najmanj 14 dni po zadnji ugotovljeni okužbi z virusom
SARS-CoV-2 pri izvajalcu. Ne glede na prejšnji stavek se v javnih socialno
varstvenih zavodih in pri koncesionarjih, ki so v mreži javne službe na
področju socialnega varstva, testiranje izvaja na ravni celotnega zavoda
oziroma koncesionarja.
3. člen
(1) Ne glede na prejšnji člen testiranje ni obvezno za osebo
iz 1. člena te odredbe, ki:
1.     
predloži dokazilo o negativnem rezultatu testa na virus SARS-CoV-2 z
metodo verižne reakcije s polimerazo (v nadaljnjem besedilu: test PCR) ali
hitrega antigenskega testa (v nadaljnjem besedilu: test HAG), ki ni starejši od
48 ur od odvzema brisa,
2.     
ima dokazilo o cepljenju proti COVID-19, s katerim dokazuje, da je od
prejema:
- 
drugega odmerka cepiva Comirnaty proizvajalca Biontech/Pfizer preteklo
najmanj sedem dni, cepiva COVID-19 Vaccine proizvajalca Moderna najmanj 14 dni,
cepiva Sputnik V proizvajalca Russia’s Gamaleya National Centre of Epidemiology
and Microbiology najmanj 14 dni, cepiva CoronaVac proizvajalca Sinovac Biotech
najmanj 14 dni ali cepiva COVID-19 Vaccine proizvajalca Sinopharm najmanj 14
dni,
- 
prvega odmerka cepiva Vaxzevria (COVID-19 Vaccine) proizvajalca
AstraZeneca ali cepiva Covishield proizvajalca Serum Institute of India/AstraZeneca
preteklo najmanj 21 dni,
- 
odmerka cepiva COVID-19 Vaccine Janssen proizvajalca Johnson in
Johnson/Janssen-Cilag preteklo najmanj 14 dni,
3.     
ima dokazilo o pozitivnem rezultatu testa PCR, ki je starejši od deset
dni, razen če zdravnik presodi drugače, vendar ni starejši od šest mesecev, ali
4.     
ima potrdilo zdravnika, da je prebolel COVID-19 in od začetka simptomov
ali znakov COVID-19 ni minilo več kot šest mesecev.
(2) Dokazilo iz 1. in 3. točke prejšnjega odstavka se
upošteva, če je izdano v državah članicah Evropske unije, državah članicah
schengenskega območja, Avstraliji, Izraelu, Kanadi, Novi Zelandiji, Ruski
federaciji, Združenem kraljestvu Velike Britanije in Severne Irske ali
Združenih državah Amerike.
(3) Ne glede na prvi odstavek tega člena je testiranje
obvezno za osebe iz 1. člena te odredbe, ki imajo prisotne znake okužbe dihal,
druge simptome ali znake COVID-19 ali pozitivno epidemiološko anamnezo.
4. člen
Izvajalec določi pooblaščeno osebo, ki se ji sporočijo
negativni rezultati testiranj, izvedeni v okviru posebnega programa za socialno
varstvo.
5. člen
Potrebo po izvajanju posebnega programa za socialno varstvo
ugotavlja minister, pristojen za zdravje, na podlagi strokovnih mnenj.

Odredba o izvajanju posebnega presejalnega
programa za zgodnje odkrivanje okužb z virusom SARS-CoV-2 za osebe, ki izvajajo
socialno varstvene storitve in programe (Uradni list RS, št. 90/21) vsebuje naslednjo prehodno in
končno določbo:
»Prehodna in končna določba
6. člen
Z dnem uveljavitve te odredbe preneha veljati Odredba o
izvajanju posebnega presejalnega programa za zgodnje odkrivanje okužb z virusom
SARS-CoV-2 za osebe, ki izvajajo socialno varstvene storitve in programe
(Uradni list RS, št. 72/21).
7. člen
Ta odredba začne veljati naslednji dan po objavi v Uradnem
listu Republike Slovenije in velja do 6. julija 2021.«.

Odredba o spremembi Odredbe o izvajanju
posebnega presejalnega programa za zgodnje odkrivanje okužb z virusom
SARS-CoV-2 za osebe, ki izvajajo socialno varstvene storitve in programe
(Uradni list RS, št. 106/21) spreminja 7. člen odredbe tako,
da se glasi:
»7. člen
Ta odredba začne veljati naslednji dan po objavi v Uradnem
listu Republike Slovenije in velja do 30. septembra 2021.«;
ter vsebuje naslednjo končno določbo:
»KONČNA DOLOČBA
2. člen
Ta odredba začne veljati naslednji dan po objavi v Uradnem
listu Republike Slovenije.«.