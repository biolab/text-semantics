Republika Slovenija kot odgovorna članica mednarodne
skupnosti potrjuje svojo zavezanost mednarodnemu razvojnemu sodelovanju, ki je
ena temeljnih vsebin slovenske zunanje politike.
Ob upoštevanju sprememb v mednarodni skupnosti, ki so nastale
v času po uveljavitvi Resolucije o mednarodnem razvojnem sodelovanju Republike
Slovenije za obdobje do leta 2015 (Uradni list RS, št. 73/08), zlasti pa
novih globalnih izzivov 21. stoletja, 
ob zavzemanju Republike Slovenije za blaginjo in dostojanstvo
vseh ljudi, odpravljanje revščine, trajnostni razvoj, spoštovanje človekovih
pravic ter oblikovanje miroljubnih in vključujočih družb, 
ob upoštevanju zavez Republike Slovenije v mednarodni
skupnosti, zlasti v mednarodnih in regionalnih organizacijah, predvsem Evropski
uniji, Organizaciji za gospodarsko sodelovanje in razvoj ter Organizaciji
združenih narodov, 
ob zavzemanju za vrednote, ki jih slovenska družba visoko ceni
in spoštuje: pravičnost, enakopravnost in solidarnost, raznolikost,
tolerantnost ter spoštovanje demokracije in človekovih pravic, vključno s
prepovedjo diskriminacije, 
ob potrditvi pomembnosti ozaveščanja o mednarodnem razvojnem
sodelovanju, vključno z globalnim učenjem, 
ob priznavanju potrebe po učinkovitem odzivu na specifične razvojne
in humanitarne potrebe ter prioritete partnerskih držav, 
Državni zbor sprejema Resolucijo o mednarodnem razvojnem
sodelovanju in humanitarni pomoči Republike Slovenije 
Skupaj za blaginjo in trajnostno prihodnost
1. Republika Slovenija z mednarodnim razvojnim
sodelovanjem prispeva k bolj uravnoteženemu in pravičnemu svetovnemu razvoju
ter prevzema soodgovornost za odpravo revščine in doseganje trajnostnega
razvoja. Republika Slovenija je razvita država in donatorica uradne razvojne
pomoči. Kot odgovorna in dejavna članica mednarodne skupnosti sooblikuje politike
in ukrepe za reševanje globalnih razvojnih izzivov. Republika Slovenija skupaj
s partnerji prispeva k spoštovanju človekovega dostojanstva in k trajnostni,
pravični, vključujoči, varni in uspešni prihodnosti za vse.
2. Z mednarodno humanitarno pomočjo Republika Slovenija izraža
solidarnost s prizadetimi državami in posamezniki, ki se soočajo z izrednimi
razmerami kot posledicami naravnih in drugih nesreč večjih razsežnosti ali
oboroženih spopadov.
3. V skladu z veljavno Deklaracijo o zunanji politiki
Republike Slovenije in Strategijo zunanje politike Republike Slovenije je
mednarodno razvojno sodelovanje pomemben instrument slovenske zunanje politike.
Je izraz solidarnosti in interesa Republike Slovenije, saj globalni razvojni
izzivi in krize ogrožajo mir, varnost, stabilnost in trajnostni razvoj v svetu,
s tem pa vplivajo na položaj in delovanje Republike Slovenije v mednarodnem
okolju. Mednarodno razvojno sodelovanje krepi dvostranske politične in
gospodarske odnose ter prepoznavnost Republike Slovenije v svetu.
4. Mednarodno razvojno sodelovanje Republike Slovenije
je dvostransko in večstransko. Dvostransko razvojno sodelovanje Republika
Slovenija načrtuje in izvaja predvsem v obliki programskega in projektnega
sodelovanja s partnerskimi državami ter z zagotavljanjem namenske mednarodne
humanitarne pomoči. V okviru večstranskega mednarodnega razvojnega sodelovanja
se Republika Slovenija dejavno vključuje v mednarodno razvojno sodelovanje
Evropske unije in drugih mednarodnih institucij in organizacij, katerih članica
je, tako na ravni oblikovanja politik in ukrepov kot tudi usmerjanja in
izvajanja programov.
Cilj, izhodišča in načela
5. Ključni cilj mednarodnega razvojnega sodelovanja
Republike Slovenije je prispevati k odpravi revščine, zmanjševanju neenakosti
ter doseganju trajnostnega razvoja v partnerskih državah.
6. Izhodišča mednarodnega razvojnega sodelovanja
Republike Slovenije so:
(i) cilji zunanje politike, katere sestavni del je
mednarodno razvojno sodelovanje;
(ii) mednarodni dogovori in standardi na področju
mednarodnega razvojnega sodelovanja in trajnostnega razvoja, ki jih Republika
Slovenija sooblikuje v okviru mednarodnih organizacij, katerih članica je;
osrednji dokument je univerzalna Agenda za trajnostni razvoj do leta 2030;
(iii) vrednote in strateške razvojne usmeritve slovenske
družbe, vključno z gospodarstvom;
(iv) dosedanje izkušnje, primerjalne prednosti in
zmogljivosti Republike Slovenije za izvajanje mednarodnega razvojnega sodelovanja.
7. Načela, ki usmerjajo mednarodno razvojno sodelovanje
Republike Slovenije, so: pristop, ki temelji na človekovih pravicah, učinkovitost
razvojnega sodelovanja, skladnost politik za razvoj, lastništvo držav nad
lastnim razvojem ter partnerstvo za trajnostni razvoj.
8. Načela, ki usmerjajo humanitarno pomoč, so
humanitarna načela in načela dobrega humanitarnega donatorstva.
Prednostna področja in območja mednarodnega razvojnega
sodelovanja
9. Mednarodno razvojno sodelovanje Republike Slovenije
se osredotoča na prednostna vsebinska področja in geografska območja, kjer je
lahko uradna razvojna pomoč učinkovita, odraža slovenske primerjalne prednosti
in zmogljivosti ter zagotavlja podporo razvojnim prizadevanjem partnerskih
držav. Pri tem Republika Slovenija za večjo učinkovitost spodbuja dialog in
sodelovanje s partnerskimi državami, drugimi donatoricami in mednarodnimi organizacijami.
10. Prednostna vsebinska področja so:
-       
spodbujanje miroljubnih in vključujočih družb, s poudarkom na dobrem
upravljanju, enakih možnostih, vključno z enakostjo spolov, ter kakovostnem
izobraževanju;
-       
boj proti podnebnim spremembam, s poudarkom na trajnostnem gospodarjenju
z naravnimi in energetskimi viri.
11. Prednostna geografska območja so Zahodni Balkan,
evropsko sosedstvo in podsaharska Afrika, s poudarkom na najmanj razvitih
državah.
S posameznimi izbranimi državami prednostnih geografskih območij
se lahko vzpostavi programsko ali projektno razvojno sodelovanje, pri čemer se
med drugim upoštevajo stopnja razvoja, stabilnost in varnostne razmere ter
raven vsestranskih odnosov in sodelovanja med partnersko državo v razvoju in
Republiko Slovenijo.
Mednarodna humanitarna pomoč
12. Republika Slovenija posveča posebno pozornost
humanitarnemu delovanju, pri čemer se njen odziv usmerja in usklajuje skladno z
mednarodnim humanitarnim pravom in s humanitarnimi načeli človekoljubnosti,
nevtralnosti, nepristranskosti in neodvisnosti, ob spoštovanju človekovih
pravic in begunskega prava.
Z namenom zmanjšanja tveganja za nesreče ter doseganja trajnostnega
razvoja si Republika Slovenija prizadeva za dopolnjujoče delovanje mednarodne
humanitarne pomoči in mednarodnega razvojnega sodelovanja, s posebnim poudarkom
na povezovanju programov rekonstrukcije in rehabilitacije z aktivnostmi
mednarodnega razvojnega sodelovanja.
13. Mednarodna humanitarna pomoč obsega:
(i) nujno pomoč, ki se namenja neodvisno od prednostnih
vsebinskih področij in geografskih območij na podlagi humanitarnega poziva
prizadete države ali mednarodne organizacije, upoštevajoč humanitarne potrebe,
aktivnosti mednarodnih organizacij in učinkovitost odziva;
(ii) pomoč po humanitarnih krizah, vključno s programi
rekonstrukcije in rehabilitacije; prednostni vsebinski področji takšne pomoči
sta:
-       
človekova varnost in zaščita, vključno s programi protiminskega delovanja
in pomočjo žrtvam min;
-       
pomoč po oboroženih spopadih, v prvi vrsti otrokom.
(iii) aktivnosti za zmanjšanje ranljivosti in tveganja
za krize, preventivno delovanje ter krepitev odpornosti; prednostno vsebinsko
področje teh aktivnosti je zagotavljanje varnosti preskrbe, zlasti otrok, s
pitno vodo ter varno, zadostno in ustrezno hrano.
Dolgoročno načrtovanje in zagotavljanje sredstev za
mednarodno razvojno sodelovanje
14. Republika Slovenija si ob upoštevanju javnofinančnih
zmožnosti in makroekonomskih trendov prizadeva uresničevati svoje mednarodne
zaveze glede obsega uradne razvojne pomoči. V skladu z zavezo, ki jo je
Republika Slovenija sprejela v okviru Evropske unije, Vlada Republike Slovenije
v šestih mesecih po sprejetju resolucije na predlog nacionalnega koordinatorja sprejme
akcijski načrt o postopnem povečevanju deleža bruto nacionalnega dohodka za
uradno razvojno pomoč, v okviru katerega si bo prizadevala uresničiti zavezo,
da do leta 2030 za uradno razvojno pomoč nameni 0,33 odstotka bruto
nacionalnega dohodka.
15. Republika Slovenija vsaj 10 odstotkov razpoložljive
dvostranske uradne razvojne pomoči nameni za humanitarno pomoč.
16. S ciljem koncentracije uradne razvojne pomoči na
prednostna področja in območja, ki jih določa ta resolucija, Republika
Slovenija nameni (i) vsaj 50 odstotkov razpoložljive dvostranske pomoči za
programe in projekte, ki so prednostni po geografskem in vsebinskem merilu;
(ii) vsaj 80 odstotkov razpoložljive dvostranske pomoči za programe in
projekte, ki so prednostni po vsaj enem od obeh meril.
Sistem mednarodnega razvojnega sodelovanja
17. Vzdržen in učinkovit sistem mednarodnega razvojnega sodelovanja
zahteva ustrezno strateško ureditev ter organizacijsko strukturo, ki je
naravnana k uresničevanju razvojnih ciljev in pozitivnih razvojnih rezultatov
tako za partnerske države v razvoju kot za Republiko Slovenijo v vlogi
donatorice.
18. Ministrstvo za zunanje zadeve Republike Slovenije v
vlogi nacionalnega koordinatorja vodi stalno koordinacijsko skupino za
mednarodno razvojno sodelovanje, usklajuje politike mednarodnega razvojnega
sodelovanja med ministrstvi, se posvetuje z izvajalci, zasebnim sektorjem,
civilno družbo in drugimi deležniki mednarodnega razvojnega sodelovanja ter
sodeluje v strokovnem svetu za mednarodno razvojno sodelovanje.
Načrtovanje mednarodnega razvojnega sodelovanja in
poročanje o njem 
19. Strategijo mednarodnega razvojnega sodelovanja na
podlagi te resolucije sprejme Vlada Republike Slovenije v roku enega leta po
njenem sprejetju. Strategija podrobno opredeljuje predvsem: (i) prednostna vsebinska
področja; (ii) prednostna geografska območja, vključno s kriteriji za
izbor prednostnih partnerskih držav in usmeritvami za delovanje v izbranih
programskih partnerskih državah; (iii) usmeritve na področju mednarodne
humanitarne pomoči; (iv) usmeritve za večstransko razvojno sodelovanje, s
poudarkom na delovanju v okviru Evropske unije; (v) usmeritve za sodelovanje z
nevladnimi organizacijami in zasebnim sektorjem; (vi) usmeritve za ozaveščanje
javnosti o mednarodnem razvojnem sodelovanju.
20. Dvostransko razvojno sodelovanje se načrtuje z
večletnim okvirnim programom razvojnega sodelovanja.
21. O doseženih ciljih in rezultatih mednarodnega
razvojnega sodelovanja Republike Slovenije Vlada Republike Slovenije redno
seznanja Državni zbor Republike Slovenije v letnih poročilih in periodičnih
evalvacijah. Poročila so podlaga za redno mednarodno poročanje o stanju in
napredku na tem področju.
Vključujoče in učinkovito partnerstvo za mednarodno
razvojno sodelovanje 
22. Partnerstvo med državo in drugimi deležniki na
nacionalni, regionalni in globalni ravni, vključno z zasebnim sektorjem in
civilno družbo, temelji na načelih univerzalnosti, solidarnosti, sodelovanja in
vzajemne odgovornosti ter je ključnega pomena za doseganje trajnostnih
razvojnih učinkov.
23. Republika Slovenija poudarja pomen učinkovitosti
uradne razvojne pomoči. Prizadeva si za čim večji učinek svoje uradne razvojne
pomoči v partnerskih državah, tudi z zmanjševanjem administrativnih stroškov in
mobilizacijo dodatnih sredstev partnerjev.
24. Republika Slovenija prepoznava vlogo zasebnega
sektorja pri doseganju trajnostnega razvoja, zlasti prek naložb, trgovine in
ustvarjanja delovnih mest, ter spodbuja partnerstva z zasebnim sektorjem,
usmerjena v doseganje vključujoče in trajnostne rasti v partnerskih državah.
25. Republika Slovenija si prizadeva za vključevanje
nevladnih organizacij in civilne družbe v načrtovanje, izvajanje in vrednotenje
mednarodnega razvojnega sodelovanja. Posebna pozornost namenja razvoju
nevladnih razvojnih organizacij ter spodbujanju njihovega medsebojnega
sodelovanja.
26. Posebna skupina izvajalcev so ustanove, ki jih je
Vlada Republike Slovenije ustanovila oziroma soustanovila za mednarodno
razvojno sodelovanje na posameznem vsebinskem področju. Republika Slovenija razvija
partnerstvo s temi ustanovami in spodbuja njihovo učinkovito delovanje in
medsebojno sodelovanje.
Ozaveščanje javnosti
27. Republika Slovenija prepoznava vlogo globalnega
učenja pri odpravi revščine in uresničevanju trajnostnega razvoja. Republika Slovenija
spodbuja aktivnosti globalnega učenja za razumevanje svetovnega dogajanja,
njegovih vzrokov in posledic ter povezanosti lokalne in svetovne razsežnosti.
28. Za celostno razumevanje mednarodnega razvojnega sodelovanja
se posebna pozornost namenja ozaveščanju javnosti v Republiki Sloveniji o
pomenu, ciljih in dosežkih na tem področju.
Spremljanje in evalvacija mednarodnega razvojnega
sodelovanja 
29. Vsi programi in projekti mednarodnega razvojnega
sodelovanja morajo vključevati jasno opredeljene cilje in proces spremljanja
doseganja teh ciljev.
30. Podlago za evalvacijo mednarodnega razvojnega
sodelovanja Republike Slovenije predstavljata veljavna Evalvacijska politika
mednarodnega razvojnega sodelovanja, ki jo sprejme Vlada Republike Slovenije,
in veljavne Evalvacijske smernice mednarodnega razvojnega sodelovanja, ki jih
določi minister za zunanje zadeve.
31. Evalvacija uresničevanja Strategije mednarodnega
razvojnega sodelovanja se izvede vsaka štiri leta. Na podlagi nje se strategija
lahko revidira, pri čemer se upoštevajo tudi nacionalne in mednarodne
okoliščine.
Št. 002-01/17-11/11
Ljubljana, dne 26. septembra 2017
EPA 1975-VII
Državni zbor 
Republike Slovenije
dr. Milan Brglez l.r.
Predsednik