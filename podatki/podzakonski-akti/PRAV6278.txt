I. TEMELJNE DOLOČBE
1. člen
Pravilnik o organizaciji in delu razsodišča zbornice (v
nadaljnjem besedilu: pravilnik) ureja organizacijo in pristojnost razsodišča
pri ugotavljanju odgovornosti za kršitev stanovskih pravil, sestavo organov
razsodišča – senatov, postopek odločanja na prvi in drugi stopnji, disciplinske
in varstvene ukrepe, ki jih izreka razsodišče, ter druge pogoje za delo
razsodišča.
2. člen
Sedež razsodišča je na sedežu Zdravniške zbornice Slovenije.
Razsodišče ima svoje pečate z izpisanimi besedili:
-       
»Razsodišče Zdravniške zbornice Slovenije I.«
-       
»Razsodišče Zdravniške zbornice Slovenije II.«
-       
»Tožilec Zdravniške zbornice Slovenije«
3. člen
Razsodišče je pri svojem delu neodvisno in samostojno. Razsodišče
obravnava in odloča o odgovornosti zdravnic, zobozdravnic, zdravnikov in zobozdravnikov
članov zbornice (v nadaljnjem besedilu: zdravnikov) za kršitve tega pravilnika,
kodeksa medicinske deontologije Slovenije in statuta zbornice.
4. člen
Delu razsodišča lahko prisostvujejo samo člani Zdravniške zbornice
Slovenije in povabljene osebe (zagovorniki, tožilec zbornice, strokovni
sodelavci zbornice). Udeležba zdravnika kot priče ali izvedenca je obvezna in
častna naloga vsakega člana zbornice. Razsodišče odloča v senatu in zaseda v
prostorih Zdravniške zbornice Slovenije.
5. člen
Če se v postopku pred razsodiščem ugotovi, da ima kršitev
znake kaznivega dejanja, ki se preganja po uradni dolžnosti, mora tožilec
zbornice o zadevi nemudoma obvestiti pristojni organ pregona (državni tožilec).
6. člen
Zdravnik v postopku pred razsodiščem odgovarja za kršitve, ki
so določene s tem pravilnikom, in je lahko spoznan za odgovornega le po
postopku, ki ga določa ta pravilnik.
7. člen
Razsodišče odloča samo na podlagi obtožnice in dokazov, ki
jih predlagata tožilec zbornice in zdravnik v postopku. Razsodišče odloča o
kršitvi s sklepom in izreče ukrep samo po postopku in v skladu s tem
pravilnikom.
8. člen
Za ugotavljanje prištevnosti in stopnje odgovornosti (naklep,
malomarnost) se neposredno uporabljajo določbe Kazenskega zakonika RS (16., 17.
in 18. člen).
II. ORGANI RAZSODIŠČA IN STRANKE V POSTOPKU
9. člen
Razsodišče ima prvo- in drugostopenjski organ. Predsednika in
člane razsodišča I. in II. stopnje imenuje in razrešuje skupščina Zdravniške
zbornice Slovenije. Skupščina izvoli predsednika in pet članov razsodišča I.
stopnje ter predsednika in pet članov razsodišča II. stopnje. Funkcija predsednika
in članov razsodišča je častna in ni združljiva z drugimi funkcijami v
zbornici. Stranki v postopku pred razsodiščem sta zdravnik v postopku in
tožilec.
1. Tožilec zbornice
10. člen
Tožilec zbornice je samostojni organ, ki ga voli skupščina Zdravniške
zbornice Slovenije za mandatno dobo štirih let, z možnostjo ponovne izvolitve.
Tožilec ima namestnika, ki ga na predlog tožilca imenuje skupščina Zdravniške
zbornice Slovenije. Za tožilca zbornice je lahko imenovan član zbornice, ki je
oseba splošnega zaupanja med kolegi in v javnosti. Tožilec ne more opravljati
drugih funkcij v organih zbornice. Tožilec mora pri opravljanju svojih
dolžnosti varovati ugled zdravniškega poklica in zbornice ter njenih organov.
11. člen
Tožilec na podlagi prijave (ovadbe) ali po uradni dolžnosti zahteva
uvedbo postopka pred razsodiščem zbornice tako, da predlaga:
-       
izvedbo pripravljalnega postopka,
-       
na podlagi zbranih dokazov vloži obtožnico,
-       
s pisnim sklepom prijavo zavrne ali zavrže zaradi pomanjkanja dokazov,
zastaranja ali izključitve odgovornosti.
Tožilec uvede postopek z vložitvijo obtožnice pri razsodišču I.
stopnje.
12. člen
Prijavo (ovadbo) lahko poda vsaka fizična in pravna oseba.
Prijava mora vsebovati:
-       
podatke o prijavitelju,
-       
osebne podatke o kršitelju,
-       
opis kršitve oziroma napake.
Če je prijaviteljev več, ti s pisnim pooblastilom izberejo zastopnika,
ki v nadaljevanju postopka prevzame vlogo prijavitelja.
Tožilec lahko obravnava tudi anonimno prijavo, če vsebuje ostale
podatke iz prejšnjega odstavka.
13. člen
Če tožilec na podlagi prijave (ovadbe) ali po uradni
dolžnosti ne uvede postopka (prijavitelj mora biti o tem obveščen pisno), lahko
uvedbo postopka ali izvedbo pripravljalnega postopka predlaga pred razsodiščem
zbornice prijavitelj, izvršilni odbor ali predsednik zbornice v osmih dneh po
prejemu tožilčevega sklepa. O uvedbi odloči predsednik razsodišča I. stopnje v
tridesetih dneh s pisnim sklepom.
14. člen
Če tožilec nima dovolj podatkov in dokazov za uvedbo postopka,
lahko od prijavitelja in delodajalca, kjer je obdolženec zaposlen, oziroma od
zasebnega zdravnika zahteva dodatne podatke, in ima pravico vpogleda v vse
dokumente in dokazno gradivo ter opravi druge poizvedbe. Za posamezna strokovna
vprašanja lahko tožilec zaprosi za mnenje ustrezne organe zbornice.
2. Zdravnik v postopku
15. člen
Po določilih tega pravilnika je lahko obravnavan vsak član
zbornice. Obdolženec se lahko pred razsodiščem zagovarja in brani samostojno
ali pa pooblasti zagovornika. Zagovornik je lahko le odvetnik ali diplomirani
pravnik z državnim izpitom.
III. PRIPRAVLJALNI POSTOPEK
16. člen
Predsednik ali član razsodišča I. stopnje, ki ga imenuje predsednik
razsodišča I. stopnje na zahtevo tožilca ali oseb iz 13. člena pravilnika,
izvede pripravljalni postopek. Oseba, ki je vodila pripravljalni postopek, pri
nadaljnjem delu razsodišča v isti zadevi ne sme sodelovati. V pripravljalnem
postopku pomaga in sodeluje delavec pravne stroke, zaposlen pri zbornici.
17. člen
V pripravljalnem postopku se zberejo listinska dokazila, izjave
prič in mnenja strokovnjakov, ki so pomembna za nadaljnje odločitve.
18. člen
Po izvedenem pripravljalnem postopku predsednik razsodišča I.
stopnje zbrano gradivo posreduje tožilcu. Tožilec na podlagi prijave in
zbranega gradiva vloži obtožnico pri razsodišču I. stopnje (uvede postopek) ali
prijavo zavrne ali zavrže s pisnim sklepom.
IV. OBTOŽNICA
19. člen
Tožilec vloži obtožnico, če vsebuje prijava dovolj dokazov ali
če so bili ti zbrani v pripravljalnem postopku. Obtožnica vsebuje:
-       
osebne podatke kršitelja, naslov in delovno mesto,
-       
točno navedbo kršitve, kot jo določa 39. člen tega pravilnika,
-       
opis načina storitve kršitve,
-       
predlog ukrepa,
-       
obrazložitev.
20. člen
Obtožnica se vroči zdravniku v postopku in senatu I. stopnje.
Obtoženega se opozori, da na obtožnico lahko pisno odgovori v roku 8 dni.
Tožilec lahko med obravnavo spremeni obtožnico, jo dopolni
ali umakne.
21. člen
Tožilec lahko predlaga, da se posamezni dokumenti, ki se kot
dokaz uporabljajo v postopku pred razsodiščem, označijo kot zaupni oziroma kot
poslovna ali poklicna tajnost. Tožilec in zdravnik v postopku lahko predlagata
izločitev članov senata, ki sodelujejo pri delu razsodišča. O izločitvi odloči
predsednik razsodišča.
V. PORAVNAVANJE
22. člen
Tožilec zbornice ali predsednik razsodišča I. stopnje lahko
pred uvedbo postopka ali v teku pripravljalnega postopka odstopita zadevo v
postopek poravnavanja, če se s tem strinjata zdravnik v postopku in
prijavitelj. V poravnavanje se sme odstopiti le zadeva v primeru kršitev iz 39.
člena, navedenih v točkah 14-23, če se oškodovanec s tem strinja. Poravnalni
postopek vodi poravnalec zbornice, ki mora biti nevtralen in neodvisen.
Poravnalce zbornice imenuje predsednik razsodišča. Če je med strankama dosežen
in izpolnjen sporazum, tožilec zbornice konča postopek s sklepom o ustavitvi.
Sporazum lahko vsebuje (posamezne ali več nalog skupaj):
-       
osebno opravičilo oškodovancu,
-       
povračilo škode,
-       
nakazilo v humanitarne namene,
-       
nakazilo v skrbstveni sklad zbornice.
Sporazum mora biti izpolnjen v roku, ki ni daljši od enega
meseca. Poravnalec o izpolnjenem sporazumu pisno obvesti tožilca oziroma
predsednika razsodišča I. stopnje, ki nato postopek ustavita s pisnim sklepom.
Prijavitelj oziroma oškodovanec v tem primeru nima pravice iz 13. člena pravilnika.
VI. RAZSODIŠČE I. IN RAZSODIŠČE II. STOPNJE
23. člen
Razsodišče I. stopnje veljavno zaseda in odloča v senatu predsednika
in dveh članov razsodišča, ki jih določi predsednik razsodišča I. stopnje.
Razsodišče II. stopnje veljavno zaseda in odloča v sestavi najmanj treh članov.
Če so v senatu štirje člani, odloča glas predsednika senata. Na obravnavo na
drugi stopnji so vabljeni vsi člani razsodišča II. stopnje, zadevo predstavi
poročevalec, ki ga določi predsednik razsodišča II. stopnje.
VII. ODLOČANJE, PRISTOJNOSTI RAZSODIŠČA
24. člen
Postopek o kršitvah po tem pravilniku je dvostopenjski, in
sicer pred senatom I. stopnje ter na podlagi pritožbe zdravnika v postopku ali
tožilca pred senatom II. stopnje.
25. člen
Razsodišče obravnava kršitve članov zbornice, ki pomenijo kršitev
stanovskih pravil. Pravila stanovskega vedenja in ravnanja so določena s
kodeksom medicinske deontologije Slovenije in statutom zbornice.
Poleg obravnavanja kršitev je pristojnost razsodišča I. stopnje
še naslednja:
-       
vodi evidenco o kršitvah in postopkih,
-       
letno poroča skupščini zbornice s svojim poročilom, v katerem navaja
pogostost in vzroke kršitev,
-       
po presoji sprejema in objavlja načelna stališča v zvezi z določenimi
kršitvami,
-       
skupščini predlaga ukrepe za preprečevanje kršitev,
-       
daje pobude za dopolnitev kodeksa medicinske deontologije Slovenije in
predlaga spremembo drugih aktov Zdravniške zbornice Slovenije, ki se nanašajo
na kršitev kodeksa medicinske deontologije Slovenije.
1. Odločanje in postopek na I. stopnji
26. člen
Predsednik senata razsodišča I. stopnje pred začetkom obravnave
ugotovi prisotnost vseh vabljenih. Razprava se prične z branjem obtožnice, ki
jo prebere tožilec ali njegov namestnik. Po prebrani obtožnici predsednik
vpraša zdravnika v postopku, ali razume obtožnico, in ga pozove, da poda zagovor.
Zdravnik v postopku se lahko sklicuje tudi na pisno izjavo in pripombe, ki jih
je podal na vročeno obtožnico.
Po branju obtožnice in zagovora zdravnika v postopku se začne
z izvedbo dokazov po vrstnem redu, kot jih določi predsednik senata (branje
listin, izvedeniških mnenj, zaslišanje prič, zapisniki o ogledih na kraju
samem). Tožilec in zdravnik v postopku lahko pred zaključkom obravnave podata
predlog za izvedbo novih dokazov. Pred zaključkom obravnave predsednik senata
pozove tožilca in zdravnika v postopku, da podata končno izjavo.
27. člen
Po izvedbi vseh predlaganih dokazov in izjavi tožilca ter
zdravnika v postopku se senat brez prisotnosti ostalih vabljenih umakne na
posvet in odločanje. Senat glasuje o svojih odločitvah z navadno večino glasov.
Senat objavi svojo odločitev ustno takoj po sprejemu s kratko obrazložitvijo,
ki jo poda predsednik ali od njega pooblaščen član senata. Pisni odpravek odločitve
se izdela v roku 30 dni v obliki sklepa z obrazložitvijo. Sklep mora vsebovati
pouk o pravnem sredstvu: pritožba zoper pisni sklep je možna v roku 8 dni od vročitve
na razsodišče II. stopnje.
Sklep se vroči:
-       
zdravniku v postopku in njegovemu zagovorniku,
-       
tožilcu,
-       
prijavitelju,
-       
v spis.
28. člen
Na seji senata zapisnikar piše zapisnik. V zapisnik se pišejo
ugotovitve predsednika senata, izjave udeležencev v postopku po nareku
predsednika senata, ta pa lahko dovoli posameznemu udeležencu, da izjavo neposredno
narekuje v zapisnik. V primeru, da je seja senata prekinjena, se v zapisniku
označi dan in ura prekinitve. Predsednik senata lahko objavi oziroma preloži
sejo za določen čas. V primeru preložitve seje za določen čas se udeležence
opozori, da ne bodo posebej vabljeni na naslednjo sejo senata. V zapisnik se
vpiše tudi odločitev senata I. stopnje.
Zapisnik podpišejo vsi udeleženci in predsednik senata. Priče
zapisnika ne podpisujejo.
2. Odločanje in postopek na II. stopnji
29. člen
Razsodišče II. stopnje obravnava pritožbo na zaprti seji v
prisotnosti predsednika in najmanj dveh članov senata ter strokovnega delavca
zbornice, ki ne glasuje.
30. člen
Zoper sklep razsodišča I. stopnje je možna pritožba na razsodišče
II. stopnje v roku 8 dni od prejema pisnega sklepa razsodišča I. stopnje.
Pritožbo lahko podata zdravnik v postopku ali tožilec. Pritožba se poda pisno.
V pritožbi se lahko navajajo nova dejstva in predlagajo novi
dokazi le, če pritožnik dokaže, da jih brez svoje krivde ni mogel uveljavljati
na I. stopnji.
Pritožba se lahko vloži zaradi zmotne ali nepopolne
ugotovitve dejanskega stanja, zmotne uporabe stanovskih pravil, kršitev določb
pravilnika in zoper izrečeni ukrep. Razsodišče zavrže pritožbo v primeru, da je
ta vložena prepozno.
31. člen
Razsodišče II. stopnje odloči na podlagi pritožbe:
-       
potrdi sklep razsodišča I. stopnje,
-       
vrne zadevo razsodišču I. stopnje v ponovni postopek z napotilom, v
kakšni smeri naj razsodišče I. stopnje dopolni odločanje,
-       
spremeni sklep razsodišča I. stopnje.
32. člen
Zoper sklep, ki je izdan na II. stopnji, ni pritožbe. Če razsodišče
II. stopnje spremeni sklep razsodišča I. stopnje, mora to pisno obrazložiti.
VIII. IZREDNA PRESOJA SKLEPA RAZSODIŠČA
33. člen
Zoper dokončni sklep razsodišča II. stopnje, kadar je z njim
potrjen sklep razsodišča I. stopnje o trajnem ali začasnem odvzemu licence,
lahko zdravnik v postopku vloži zahtevo za presojo sklepa o odgovornosti, ki jo
obravnava skupščina Zdravniške zbornice Slovenije na zaprti seji. Skupščina Zdravniške
zbornice Slovenije lahko:
-       
sklep razveljavi in zadevo vrne v ponovno obravnavo in odločanje
razsodišču I. stopnje,
-       
potrdi odločitev razsodišča II. stopnje.
V primeru, da skupščina vrne zadevo razsodišču I. stopnje,
mora v obrazložitvi take odločitve podati napotke, v kakšni smeri naj
razsodišče I. stopnje razišče primer in izvede nove dokaze.
IX. VROČANJE VABIL IN PISNIH ODPRAVKOV
34. člen
Vsi pisni odpravki v postopku po tem pravilniku se vročijo s
priporočeno pošto s povratnico.
Vabila, obtožnice in drugi pisni odpravki, v katerih se poziva
naslovnika, da nanje odgovori, morajo biti vročeni najmanj 8 dni pred rokom za
odgovor.
Kadar se naslovnik nahaja v prostorih Zdravniške zbornice Slovenije,
se mu lahko pisni odpravek vroči neposredno. Tako vročitev se zaznamuje v spisu
oziroma na kopiji vročenega dokumenta.
35. člen
Vsa dejanja organov in strank v postopku se protokolirajo z
zapisnikom ali uradnim zaznamkom. Vsi pisni odpravki se vlagajo v spis in se
kronološko – listinsko oštevilčijo.
Spis vodi strokovna služba zbornice – strokovni sodelavec razsodišča.
Strokovni sodelavec mora imeti najmanj visoko strokovno izobrazbo pravne smeri.
Strokovni sodelavec razsodišča je prisoten na sejah senata I.
in II. stopnje in pomaga predsedniku senata pri vodenju postopka in pri izvajanju
tega pravilnika.
36. člen
Vpogled v spis lahko dovoli predsednik razsodišča I. stopnje
zdravniku v postopku in njegovemu zagovorniku.
Na posebno zahtevo se lahko celoten spis vroči na vpogled
sodišču.
37. člen
Strokovna služba vodi evidenco izrečenih ukrepov, iz katere
je razvidno ime kršitelja, izrečeni ukrep, čas pravnomočnosti.
Podatki iz evidence izrečenih ukrepov so uradna tajnost. Podatke
iz evidence izrečenih ukrepov lahko posreduje le predsednik razsodišča I.
stopnje, če prosilec izkaže pravni interes.
Po preteku petih let se kršitelja iz evidence izbriše.
X. KRŠITVE
38. člen
Dejanja, ki pomenijo kršitev kodeksa medicinske deontologije Slovenije,
predstavljajo vsa kazniva dejanja, ki se preganjajo po uradni dolžnosti in ki
jih stori zdravnik pri opravljanju svojega poklica, zlasti kazniva dejanja
zoper človekovo zdravje (členi 188–197 KZ RS). Kršitev stanovskih pravil (25.
člen pravilnika) predstavlja tudi ravnanje v nasprotju z zakonom o zdravniški
službi, če ima to za posledico kršitev pravic bolnika in poslabšanje njegovega
zdravstvenega stanja ali smrt.
39. člen
Kršitve kodeksa medicinske deontologije Slovenije predstavljajo
dejanja:
1.     
opravljanje zdravniškega poklica, ki je v očitnem nasprotju s pravili
zdravniške znanosti in stroke in ima za posledico poslabšanje zdravja ali celo
smrt pacienta,
2.     
odklonitev nujne zdravniške pomoči pacientu, ki je v nevarnosti zaradi
trajnega poslabšanja njegovega zdravja ali smrti,
3.     
uporaba zdravstvenih in terapevtskih metod, za katere ni dovolj
strokovno usposobljen in jih uporablja iz prestižnih oziroma pridobitnih
namenov ter imajo za posledico trajno poslabšanje zdravja pacienta ali celo
smrt,
4.     
nudenje nujne zdravniške pomoči bolniku ali osebi, ki je v neposredni
smrtni nevarnosti, s pogojem pridobitve finančne ali materialne koristi,
5.     
opravljanje zdravljenja in zdravniških storitev na protipraven in
škodljiv način, izvajanje in sodelovanje pri mazaštvu in črni praksi,
6.     
izdajanje lažnih potrdil ali lažnih zdravstvenih spričeval, s katerimi
se za pacienta ali zdravnika pridobijo neupravičene ugodnosti,
7.     
sprejemanje podkupnin in daril večje vrednosti (za darilo večje
vrednosti se šteje tisto, ki presega znesek povprečne mesečne plače v Republiki
Sloveniji),
8.     
dejanja nedovoljenega odvzema ali presaditve delov človeškega telesa ali
zarodka, ki so v nasprotju s pravilnikom o natančnih pogojih za izvajanje
odvzema in presaditve delov človeškega telesa,
9.     
trgovanje ali sodelovanje pri trgovanju z organi za transplantacijo,
10.  
izvajanje in sodelovanje pri evtanaziji,
11.  
spolna zloraba osebe, ki išče zdravniško pomoč, posebej če je oseba
mladoletna ali v posebni stiski, umsko prizadeta ali slabotna,
12.  
odklonitev lajšanja trpljenja in bolečine bolniku v nasprotju z doktrino
in možnostmi,
13.  
opravljanje splava kot izključno sredstvo načrtovanja otrok zaradi
pridobitnih namenov,
14.  
odkrivanje identitete in razkazovanje bolnika v nasprotju z veljavnimi
predpisi, kot je poimensko navajanje bolnika, njegovega bolezenskega stanja v
javnih občilih, literaturi, s čimer je krnjeno dostojanstvo bolnika,
15.  
neupravičena izdaja poklicne skrivnosti, ki za bolnika predstavlja
kršitev človekovih pravic, določenih z Ustavo RS in zakoni o varovanju osebnih
podatkov,
16.  
izdaja poklicne skrivnosti o zdravstvenem stanju bolnika v koristoljubne
namene,
17.  
širjenje neresnic, ki lahko povzročajo škodo ugledu zdravnika ali
zdravniškega stanu,
18.  
neprimerno vedenje na delovnem mestu (pijančevanje, uživanje mamil,
spolno nadlegovanje…),
19.  
izmikanje vabilu za obravnavo pred razsodiščem in zavlačevanje dela
razsodišča,
20.  
zloraba strokovnih dosežkov kolegov zaradi lastne promocije,
21.  
uničenje ali ponarejanje podatkov z namenom prikrivanja strokovnih
napak,
22.  
oviranje samostojnega delovanja in napredovanja kolegov,
23.  
kršenje zborničnih pravil in obveznosti člana zbornice,
24.  
kršitve iz 1. točke 39. člena, če za bolnika ni hujših posledic.
XI. DISCIPLINSKI IN VARSTVENI UKREPI
40. člen
Razsodišče je pri razsojanju vezano na opis kršitve iz obtožnice.
Razsodišče lahko obdolženca oprosti, postopek ustavi (če
tožilec obtožnico umakne) ali izreče ukrep.
Razsodišče lahko izreče naslednje disciplinske ukrepe:
1.     
opomin,
2.     
javni opomin, ki se objavi v glasilu Isis,
3.     
začasni odvzem licence za dobo do 5 let,
4.     
trajni odvzem licence (z možnostjo ponovne pridobitve licence po preteku
licenčnega obdobja po predpisanem postopku).
41. člen
Poleg disciplinskih ukrepov lahko razsodišče izreče tudi varstvene
ukrepe, in sicer:
1.     
kolegialno priporočilo,
2.     
opravičilo oškodovancu,
3.     
povračilo škode oškodovancu,
4.     
obvezno dopolnilno strokovno izobraževanje,
5.     
obvezno zdravljenje odvisnosti od alkohola ali prepovedanih drog.
Za isto kršitev lahko razsodišče izreče disciplinski in varstveni
ukrep.
42. člen
Razsodišče lahko delodajalcu zdravnika (zavod, podjetje ...)
ali zbornici (zdravnik zasebnik) predlaga začasno prepoved dela zdravnika, če
oceni, da bi lahko še pred koncem postopka pred razsodiščem prišlo do
škodljivih posledic pri zdravljenju in obravnavi bolnikov.
43. člen
Pri odločanju o vrsti izreka disciplinskega ukrepa razsodišče
upošteva oteževalne in olajševalne okoliščine.
Med oteževalne okoliščine sodijo zlasti:
-       
nepripravljenost obdolženega za odpravo napake oziroma krivice,
-       
izraba njegovega ugleda za brisanje sledi,
-       
namerno oteževanje dela razsodišča pri ugotavljanju kršitve,
-       
če je obdolženec kršitev storil naklepno ali s koristoljubnim namenom,
-       
težje poslabšanje bolnikovega stanja ali smrt,
-       
psihične ali materialne posledice, nastale zaradi kršitve.
Med olajševalne okoliščine sodijo:
-       
pripravljenost obdolženca za popravo napake,
-       
njegovo prejšnje ravnanje in ugled pri opravljanju zdravniškega poklica,
-       
posebna stiska obdolženega ali prispevek oškodovanca, ki bi bila lahko
vzrok za povzročeno dejanje.
XII. KONČNE DOLOČBE
1. Zastaranje
44. člen
Pregon kršitev po 39. členu tega pravilnika zastara v dveh
letih od storitve kršitve.
Vsako dejanje tožilca ali razsodišča v smeri odkrivanja ali
preganjanja kršitev pretrga zastaranje.
Dejanja, ki imajo znake kaznivega dejanja, zastarajo v dobi,
kot je določena za takšna kazniva dejanja v Kazenskem zakoniku RS.
2. Prekinitev postopka
45. člen
Postopek pred razsodiščem I. stopnje se lahko prekine zaradi
začasne upravičene odsotnosti zdravnika v postopku. Prekinitev postopka določi
senat I. stopnje s sklepom za največ šest mesecev. V primeru, da postopka po
šestih mesecih ni možno nadaljevati, se le-ta ustavi.
Zdravnik v postopku mora najmanj tri dni pred obravnavo odsotnost
opravičiti z verodostojno listino.
V primeru, da zdravnik v postopku ne pride na obravnavo, ko
je bil že drugič pravilno vabljen in ni pravočasno opravičil izostanka, lahko
predsednik senata I. stopnje odloči, da se obravnava opravi v njegovi
odsotnosti.
3. Obnova postopka
46. člen
V primeru, da se po pravnomočnosti sklepa na I. ali II. stopnji
pridobijo novi dokazi ali izve za nova dejstva, ki jih ni bilo mogoče uporabiti
v dosedanjem postopku, pa bi njihova uporaba lahko povzročila oprostitev ali
bistveno milejši ukrep, lahko zdravnik v postopku predlaga obnovo postopka.
Obnova postopka se lahko predlaga v roku enega leta od
pravnomočnosti sklepa.
O obnovi postopka odloča senat I. stopnje.
V obnovljenem postopku se povzamejo že izvedeni dokazi (izjave
prič, izvedeniška mnenja in drugo). Dokaz, ki je osnova za obnovo postopka, pa
se izvede v celoti.
4. Vrnitev v prejšnje stanje
47. člen
V primeru, da kdo od udeležencev v postopku zamudi kakšno
procesno dejanje brez svoje krivde, pa taka zamuda povzroči izgubo procesnih
ali drugih pravic udeleženca, lahko ta predlaga vrnitev v prejšnje stanje.
O predlogu za vrnitev v prejšnje stanje odloča senat, pred
katerim se vodi postopek.
Po izdaji pravnomočnega sklepa na II. stopnji vrnitev v prejšnje
stanje ni več možna.
5. Stroški postopka
48. člen
Stroške postopka po tem pravilniku nosi Zdravniška zbornica
Slovenije (sejnine, potni stroški, stroški izvedencev idr.).
Zdravniku v postopku se naloži plačilo stroškov, ki jih povzroči,
kolikor se ne odzove vabilu brez opravičila, čeprav je bil pravilno vabljen,
ali vztraja pri izvedbi dokazov in prič, za katere senat meni, da niso potrebni
idr.
Stroški postopka se beležijo po posebnem stroškovniku, ki je
sestavni del spisa. Stranka v postopku ima pravico do vpogleda v stroškovnik,
tako kot v ostali del spisa, vse do zaključka postopka.
O stroških postopka po prejšnjem odstavku se izda posebni
sklep, zoper sklep o stroških je možna posebna pritožba.
6. Veljavnost pravilnika
50. člen
Postopek in izrečeni ukrepi po tem pravilniku ne vplivajo in
ne izključujejo drugih odgovornosti članov zbornice (kazenska, disciplinska,
odškodninska).
51. člen
Ta pravilnik sprejme skupščina Zdravniške zbornice Slovenije
s predpisano večino glasov.
Po sprejetju na skupščini se pravilnik objavi v zborničnem glasilu
in začne veljati petnajsti dan po objavi.
V vseh primerih, ki jih je začelo razsodišče obravnavati pred
sprejetjem tega pravilnika, se uporabljajo določila pravilnika, sprejetega dne
12. 3. 1994.
Z dnem veljavnosti tega
pravilnika prenehajo veljati Pravilnik o organizaciji in delu razsodišča, ki ga
je sprejela skupščina zbornice dne 12. 3. 1994, ter spremembe in dopolnitve pravilnika
z dne 23. 3. 1999.
Ljubljana, dne 20. marca 2002.
prim. Anton Židanik, dr. med. l. r.
Predsednik skupščine
Zdravniške zbornice Slovenije
Minister za zdravje izdaja soglasje k prvemu odstavku 33. in
tretjemu odstavku 40. člena Pravilnika o organizaciji in delu razsodišča
Zdravniške zbornice Slovenije, ki se nanašata na začasni ali trajni odvzem
licence, pod št. 020-96/2004-2 z dne 27. 5. 2004.