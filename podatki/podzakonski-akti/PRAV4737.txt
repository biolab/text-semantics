I. SPLOŠNE DOLOČBE
1. člen
(vsebina pravilnika)
Ta pravilnik določa podrobnejšo vsebino, obliko in način
priprave Strategije prostorskega razvoja Slovenije (v nadaljnjem besedilu:
prostorska strategija) ter vrste njenih strokovnih podlag.
II. PODROBNEJŠA VSEBINA IN OBLIKA PROSTORSKE STRATEGIJE
1. Podrobnejša vsebina prostorske strategije
2. člen
(vsebina prostorske strategije)
Prostorska strategija vsebuje zlasti: 
-       
izhodišča in cilje prostorskega razvoja Slovenije, 
-       
zasnovo prostorskega razvoja Slovenije s prioritetami in usmeritvami za
dosego ciljev prostorskega razvoja Slovenije, 
-       
razvoj prostorskih sistemov z usmeritvami za prostorski razvoj na
regionalni in lokalni ravni, predvsem za razvoj poselitve, razvoj gospodarske
infrastrukture in razvoj krajine, 
-       
ukrepe za izvajanje prostorske strategije.
3. člen
(izhodišča in cilji prostorskega razvoja Slovenije)
(1) V izhodiščih prostorskega razvoja Slovenije se opredeli: 
-       
stanje in probleme v prostoru ter težnje prostorskega razvoja Slovenije,
-       
načela prostorskega razvoja, ki izhajajo iz dokumentov, smernic in
priporočil organov Organizacije združenih narodov, Sveta Evrope in Evropske
unije, 
-       
gospodarska, družbena in okoljska izhodišča, ki vplivajo na prostorski
razvoj v Sloveniji in so opredeljena v področnih nacionalnih dokumentih in
predpisih, 
-       
vključevanje v širši evropski in sosednji čezmejni prostor. 
(2) S prostorsko strategijo se opredelijo cilji, s katerimi
se ob upoštevanju izhodišč in temeljnih ciljev urejanja prostora razrešujejo
obstoječi in pričakovani prostorski problemi v Sloveniji, preusmerjajo
morebitne negativne težnje ter dosega večjo stopnjo urejenosti v prostoru.
4. člen
(zasnova prostorskega razvoja Slovenije)
(1) Na podlagi soočanja različnih razvojnih potreb dejavnosti
in varstvenih zahtev ohranjanja narave, varstva kulturne dediščine in okolja v
prostoru na podlagi analiz razvojnih možnosti posameznih dejavnosti v prostoru
in študije ranljivosti prostora ter izhajajoč iz izhodišč prostorskega razvoja
v Sloveniji se v zasnovi prostorskega razvoja Slovenije določijo koncept
prostorskega razvoja Slovenije kot celote, zlasti z vidika urbanega razvoja,
razvoja infrastrukturnih povezav, prepoznavnosti krajine Slovenije ter povezav
s širšim evropskim in sosednjim čezmejnim prostorom. 
(2) Za dolgoročno usmerjanje vzdržnega prostorskega razvoja
se v prioritetah in usmeritvah za dosego ciljev prostorskega razvoja določijo
prednostne naloge za uresničevanje zasnove prostorskega razvoja Slovenije.
5. člen
(razvoj prostorskih sistemov)
(1) Prostorski sistem je sistem fizičnih struktur, ki so rezultat
prostorske razmestitve in organizacije gospodarskih, družbenih in drugih
dejavnosti. Glede na prevladujoči značaj dejavnosti, ki oblikujejo prostorski
razvoj se prostorski sistemi delijo na prostorski sistem poselitve, gospodarske
javne infrastrukture in krajine. 
(2) Razvoj posameznega prostorskega sistema določa zasnovo
prostorskega razvoja, ki konkretizira koncept prostorskega razvoja Slovenije za
posamezen prostorski sistem na državni ravni in poda usmeritve za prostorski
razvoj na regionalni in lokalni ravni in sicer: 
-       
Zasnova prostorskega razvoja poselitve določa prostorske usmeritve za
razvoj mest in drugih naselij, organizacijo dejavnosti v omrežju naselij,
usmeritve za urejanje naselij, strukturo urbane rabe naselij (zlasti za
stanovanjska območja, javne funkcije, gospodarska območja, javne površine,
zeleni sistem mest), komunalno urejanje naselij ter urejanje specifičnih
območij in objektov. 
-       
Zasnova prostorskega razvoja gospodarske javne infrastrukture v povezavi
z razvojem omrežja naselij določa prostorske usmeritve za razvoj predvsem
prometnega, energetskega, komunalnega sistema, območij državnih blagovnih
rezerv in druge pomembne infrastrukture. 
-       
Zasnova prostorskega razvoja krajine določa prostorske usmeritve za
preurejanje, obnavljanje in ohranjanje prostorskih razmerij med fizičnimi
strukturami pri umeščanju novih ali posodabljanju obstoječih dejavnosti
(predvsem kmetijstva, gozdarstva, rabe voda, rudarstva, obrambe, rekreacije)
tako, da se ohranja narava, varuje kulturna dediščina in okolje, omogoča
trajnostna raba naravnih dobrin, zagotavlja kakovosti naravnega in bivalnega
okolja ter s tem ohranja prepoznavnost krajine Slovenije.
6. člen
(ukrepi za izvajanje prostorske strategije)
V prostorski strategiji se določijo ukrepi za njeno izvajanje,
in sicer zlasti: 
-       
programi in projekti za izvajanje prostorske strategije, 
-       
naloge in aktivnosti nosilcev urejanja prostora ter drugih subjektov,
pristojnih za izvajanje ciljev prostorske strategije, skladno s predpisi s
posameznih področij, 
-       
ukrepi za zagotavljanje skladnosti razvojnih aktov in prostorskih aktov
s prostorsko strategijo, 
-       
spremljanje uspešnosti doseganja ciljev prostorske strategije.
2. Oblika prostorske strategije
7. člen
(oblika prostorske strategije)
(1) Prostorsko strategijo sestavljata besedilo in
kartografski del. 
(2) Besedilo prostorske strategije vsebuje vsebine, ki so
določene s tem pravilnikom. 
(3) Kartografski del prostorske strategije vsebuje
ilustrativne prikaze zasnove prostorskega razvoja Slovenije in razvoja
prostorskih sistemov na kartah v primernih merilih.
III. NAČIN PRIPRAVE PROSTORSKE STRATEGIJE
8. člen
(pripravljavec prostorske strategije in njegove naloge)
(1) Prostorsko strategijo pripravlja ministrstvo pristojno za
prostor (v nadaljnjem besedilu: pripravljavec). 
(2) Pripravljavec pripravi program priprave, vodi postopek
priprave prostorske strategije, pripravi predlog prostorske strategije ter vodi
spis postopka o pripravi in sprejemanju prostorske strategije. 
(3) Pripravljavec lahko za pripravo prostorske strategije
določi organizacijo vseh potrebnih aktivnosti ter odgovorno osebo in druge
sodelujoče pri njeni pripravi. 
(4) Prostorska strategija se hrani in je na vpogled na sedežu
pripravljavca.
9. člen
(program priprave prostorske strategije)
(1) S programom priprave prostorske strategije (v nadaljnjem
besedilu: program priprave) se določijo predvsem ocena stanja, razlogi in
pravna podlaga za pripravo prostorske strategije, predmet in programska
izhodišča prostorske strategije, nosilci urejanja prostora in drugi udeleženci,
ki bodo sodelovali pri pripravi prostorske strategije ter njihove obveznosti. 
(2) S programom priprave se natančneje določijo tudi vrste in
obseg strokovnih podlag za pripravo prostorske strategije ter obveznosti v
zvezi z njihovo pripravo in njihovim financiranjem.
10. člen
(smernice za pripravo prostorske strategije)
(1) Na podlagi sprejetega programa priprave pripravljavec
zaprosi nosilce urejanja prostora, navedene v programu priprave, da dajo
smernice za pripravo prostorske strategije (v nadaljnjem besedilu: smernice).
Smernice določajo usmeritve in pogoje za izdelavo prostorske strategije. 
(2) V smernicah morajo pristojni nosilci urejanja prostora
navesti vsebine za pripravo prostorske strategije, kot jih določajo veljavni
predpisi in drugi pravni akti na njihovem področju in so v povezavi s
prostorsko strategijo. 
(3) Skupaj s smernicami lahko nosilci urejanja prostora
podajo tudi strokovne podlage za pripravo prostorske strategije.
11. člen
(odnos do javnosti)
Po sprejemu programa priprave na Vladi Republike Slovenije
zagotovi pripravljavec prostorske strategije prost elektronski dostop do vseh
potrebnih informacij o pripravi prostorske strategije in elektronski naslov za
komuniciranje z javnostjo.
12. člen
(spremembe in dopolnitve prostorske strategije)
(1) Prostorska strategija se pripravlja ter spreminja in
dopolnjuje na podlagi poročila o stanju na področju urejanja prostora,
razvojnih strategij in programov posameznega področja razvoja oziroma varstva. 
(2) Pobudo za spremembe in dopolnitve prostorske strategije
lahko poda minister za prostor ali drugi ministri. 
(3) Za pripravo sprememb in dopolnitev prostorske strategije
se smiselno upoštevajo določbe tega pravilnika.
IV. VRSTE STROKOVNIH PODLAG ZA PRIPRAVO PROSTORSKE STRATEGIJE
13. člen
(vrste strokovnih podlag za pripravo prostorske strategije)
Strokovne podlage za pripravo prostorske strategije so: 
-       
strokovne podlage pripravljavca, 
-       
strokovne podlage nosilcev urejanja prostora.
14. člen
(strokovne podlage pripravljavca)
(1) Pripravljavec izdela strokovne podlage kot temeljne
študije za ugotavljanje medsebojnih učinkov posameznih dejavnosti v prostoru
ter za ugotavljanje vplivov posameznih dejavnosti na prostor oziroma na njegove
posamezne sestavine. Strokovne podlage pripravljavca vsebujejo predvsem: 
-       
analizo stanja in trendov prostorskega razvoja, 
-       
analizo razvojnih možnosti dejavnosti v prostoru, 
-       
študijo ranljivosti prostora. 
(2) Poleg temeljnih študij, navedenih v prejšnjem odstavku
pripravljavec izdela strokovne podlage kot osnovo za pripravo predloga
prostorske strategije. Strokovne podlage morajo biti izdelane za vsebine, ki se
nanašajo na: 
-       
gospodarska, družbena in okoljska izhodišča prostorskega razvoja ter
mednarodna izhodišča, 
-       
zasnovo prostorskega razvoja predvsem vizijo in koncept prostorskega
razvoja ter usmeritve za regionalni razvoj, 
-       
razvoj poselitve predvsem za omrežje naselij, razvoj in urejanje
naselij, varstvo naselbinske dediščine ob upoštevanju kakovost bivanja, 
-       
razvoj gospodarske javne infrastrukture predvsem za prometni,
energetski, komunalni in telekomunikacijski sistem v povezavi z razvojem omrežja
naselij, 
-       
razvoj krajine predvsem za gozdarstvo, kmetijstvo, rabo voda, rudarstvo,
rekreacijo in obrambo ob zagotavljanju kakovosti naravnega in bivalnega okolja
ter ohranjanja prepoznavnosti krajine.
15. člen
(strokovne podlage nosilcev urejanja prostora) 
(1) Strokovne podlage nosilcev urejanja prostora vsebujejo
predvsem: 
-       
analizo stanja in trendov prostorskega razvoja posamezne dejavnosti, 
-       
strokovna dognanja o posameznih dejavnostih v prostoru, 
-       
analizo razvojnih možnosti posameznih dejavnosti v prostoru, 
-       
druge pogoje in usmeritve za razvoj posameznih dejavnosti v prostoru,
opredeljenih v razvojnih in drugih dokumentih. 
(2) Strokovne podlage nosilcev urejanja prostora izdelajo
samostojno posamezni pristojni nosilci urejanja prostora za posamezno področje
razvoja oziroma varstva. 
(3) Strokovne podlage za področje razvoja morajo biti
izdelane zlasti za: 
-       
gospodarski razvoj, 
-       
razvoj poselitve ter zemljiške in stanovanjske politike, 
-       
razvoj prometne, informacijske, energetske, državnih blagovnih rezerv,
oskrbe in čiščenja voda, ravnanja z odpadki; 
-       
razvoj kmetijstva, gozdarstva, ribištva in lovstva, 
-       
rabo in urejanja voda, 
-       
izkoriščanje mineralnih surovin, 
-       
omrežje družbenih dejavnosti: socialnega razvoja in varstva, šolstva,
znanosti in športa, zdravstvenega varstva, pravosodja, varnostnih dejavnosti in
kulturnih dejavnosti, 
-       
regionalni razvoj, 
-       
obrambo. 
(4) Strokovne podlage za področje varstva morajo biti
izdelane predvsem za: 
-       
varstvo okolja, 
-       
ohranjanje narave, 
-       
varstvo kulturne dediščine, 
-       
varstvo pred naravnimi in drugimi nesrečami. 
(5) Strokovne podlage lahko nosilci urejanja prostora
izdelajo tudi za druga področja, določena v programu priprave.
16. člen
(analiza stanja in trendov)
Analiza stanja in trendov mora vsebovati: 
-       
ugotovljene razlike med načrtovanim in dejanskim stanjem v prostoru, 
-       
prikaz najbolj perečih vprašanj in trendov v prostorskem razvoju, 
-       
možnosti za razreševanje in nadaljnje usmerjanje prostorskega razvoja.
17. člen
(analiza razvojnih možnosti)
Analiza razvojnih možnosti mora vsebovati: 
-       
cilje prostorskega razvoja, 
-       
analizo prostorskih razvojnih možnosti v variantah, 
-       
predlog prostorske zasnove za posamezno področje.
18. člen
(študija ranljivosti prostora)
Študija ranljivosti prostora je študija vplivov načrtovanih
dejavnosti na sestavine prostora na podlagi vrednostnih analiz in mora
vsebovati analizo vplivov posameznih dejavnosti na: 
-       
okolje, zlasti na naravo in človekovo okolje, vključno s kulturno
dediščino, in na naravne vire, 
-       
krajino, zlasti z vidika zagotavljanja njene prepoznavnosti, 
-       
regionalni in urbani razvoj, zlasti z vidika preudarne rabe prostora in
zagotavljanja možnosti za učinkovito izvajanje posameznih dejavnosti.
19. člen
(priprava rešitev)
Na podlagi analize stanja in trendov, analize razvojnih
možnosti in študije ranljivosti prostora se pripravi predlog ustreznih rešitev
za prostorsko strategijo.
V. KONČNA DOLOČBA
20. člen
(veljavnost pravilnika)
Ta pravilnik začne veljati naslednji dan po objavi v Uradnem
listu Republike Slovenije.
Št. 350-01-25/2003
Ljubljana, dne 16. aprila 2003.
EVA 2003-2511-0049
mag. Janez Kopač l. r. 
Minister 
za okolje, prostor in energijo