1. člen
(vsebina)
Ta uredba določa:
-       
način izvajanja pooblastila zakonitega zastopnika mladoletnika brez
spremstva (v nadaljnjem besedilu: zakoniti zastopnik),
-       
način medsebojnega sodelovanja zakonitega zastopnika, urada Vlade
Republike Slovenije, pristojnega za oskrbo migrantov (v nadaljnjem besedilu:
urad), ministrstva, pristojnega za notranje zadeve, krajevno pristojnega centra
za socialno delo (v nadaljnjem besedilu: center) in ustanove, v kateri je
mladoletnik brez spremstva nastanjen, pri izvajanju skrbi za osebnost, pravice
in koristi mladoletnika brez spremstva (v nadaljnjem besedilu: mladoletnik),
-       
način zagotavljanja ustrezne nastanitve, oskrbe in obravnave
mladoletnika,
-       
način oblikovanja in vodenja seznama zakonitih zastopnikov, ki ga vodi
ministrstvo, pristojno za družino in socialne zadeve,
-       
vsebino, način izvedbe in trajanje usposabljanja kandidatov za zakonite
zastopnike ter obrazce potrdil o usposobljenosti za zakonitega zastopnika,
-       
način povrnitve stroškov usposabljanja uradu ob zavrnitvi zastopanja.
2. člen
(način izvajanja pooblastila)
(1) Zakoniti zastopnik zastopa mladoletnika tako in v
tolikšnem obsegu, kot je določeno v Zakonu o mednarodni zaščiti (Uradni list
RS, št. 16/17 – uradno prečiščeno besedilo in 54/21; v nadaljnjem besedilu:
zakon).
(2) Zakoniti zastopnik se pri vsakem pomembnejšem opravilu in
odločitvah, ki zadevajo mladoletnika, posvetuje z njim, pri čemer upošteva njegovo
mnenje v skladu z njegovo starostjo, zrelostjo in razvojnimi zmogljivostmi.
(3) Zakoniti zastopnik mladoletnika primerno in redno obvešča
o izvedenih dejavnostih.
(4) Če mladoletnik zakonito zastopanje potrebuje tudi na
področju, ki ga pooblastilo iz tretjega odstavka 16. člena zakona ne zajema, se
mu za to imenuje skrbnik v skladu z zakonom, ki ureja družinska razmerja. V
takih primerih organ, ki vodi postopek v primeru iz prejšnjega stavka, nemudoma
obvesti center.
(5) Zakoniti zastopnik lahko hkrati zastopa največ tri
mladoletnike. Kadar ni mogoče zagotoviti zakonitega zastopanja za vsakega
mladoletnika, ki to potrebuje, lahko zakoniti zastopnik izjemoma hkrati zastopa
največ pet mladoletnikov.
3. člen
(medsebojno sodelovanje)
(1) Medsebojno sodelovanje zakonitega zastopnika, urada,
ministrstva, pristojnega za notranje zadeve, centra in ustanove, v kateri je
mladoletnik nastanjen, mora biti usmerjeno v zagotovitev največje
mladoletnikove koristi. Zakoniti zastopnik, urad, ministrstvo, pristojno za notranje
zadeve, center in ustanova, v kateri je mladoletnik nastanjen, drug drugega
redno obveščajo o vseh pomembnih dejstvih oziroma izvedenih dejavnostih, ki
zadevajo mladoletnika.
(2) Urad in ustanove, v katerih so nastanjeni mladoletniki,
zakonitemu zastopniku in centru v skladu s hišnim redom ustanove, v kateri je
posamezen mladoletnik nastanjen, in razporedom dejavnosti omogočijo dostop do
mladoletnika.
(3) Ob izginotju mladoletnika ustanova, v kateri je ta
nastanjen, o tem nemudoma obvesti policijo, zakonitega zastopnika in urad, ta
pa o tem nemudoma obvesti ministrstvo, pristojno za notranje zadeve. Policija
uporabi vsa razpoložljiva sredstva in postopke za iskanje pogrešanega
mladoletnika.
4. člen
(nastanitev, oskrba in obravnava mladoletnikov)
(1) Postopek nastanitve mladoletnika se izvede ob sodelovanju
urada, zakonitega zastopnika in centra.
(2) Mladoletniku se zagotavlja pravica do tolmača, če je to
potrebno za razumevanje postopka iz prejšnjega odstavka ali za zagotavljanje
primerne oskrbe in obravnave.
5. člen
(javni poziv kandidatom za zakonite zastopnike)
(1) Ministrstvo, pristojno za družino in socialne zadeve, po
potrebi objavi javni poziv za pridobivanje kandidatov za zakonite zastopnike.
(2) Ministrstvo, pristojno za družino in socialne zadeve,
kandidate za zakonite zastopnike, ki izpolnjujejo pogoje, kot jih za skrbnika
določa zakon, ki ureja družinska razmerja, povabi na razgovor, na katerem se
dodatno preveri izpolnjevanje pogojev za zakonitega zastopnika. Po opravljenih
razgovorih so izbrani kandidati povabljeni na usposabljanje za zakonite
zastopnike. Kandidate, ki niso izbrani, ministrstvo, pristojno za družino in
socialne zadeve, o tem obvesti.
6. člen
(usposabljanje)
(1) Usposabljanje kandidatov za zakonite zastopnike traja 40
ur (16 ur teoretičnega dela in 24 ur praktičnega dela). Po opravljenem
usposabljanju Fakulteta za socialno delo Univerze v Ljubljani kandidatu izda
potrdilo o usposobljenosti za zakonitega zastopnika na obrazcu iz Priloge 1, ki
je sestavni del te uredbe. Ministrstvo, pristojno za družino in socialne
zadeve, na podlagi izdanega potrdila kandidata vpiše na seznam zakonitih
zastopnikov.
(2) Zakoniti zastopnik mora vsaka tri leta od uvrstitve na
seznam zakonitih zastopnikov opraviti obdobno usposabljanje, ki traja osem ur.
Na to ga povabi ministrstvo, pristojno za družino in socialne zadeve. Fakulteta
za socialno delo Univerze v Ljubljani zakonitemu zastopniku po opravljenem
obdobnem usposabljanju izda potrdilo na obrazcu iz Priloge 2, ki je sestavni
del te uredbe.
(3) Potrdili iz prvega in drugega odstavka tega člena
Fakulteta za socialno delo Univerze v Ljubljani izda v fizični in elektronski
obliki.
7. člen
(program usposabljanja)
(1) Usposabljanje in obdobno usposabljanje iz prejšnjega
člena obsegata družinsko pravo, socialno delo, psihologijo, varstvo človekovih
pravic in temeljnih svoboščin ter azilno pravo.
(2) Usposabljanje s področja družinskega prava zajema
naslednje sklope:
-       
skrbništvo,
-       
rejništvo,
-       
varstvo otrokovih pravic.
(3) Usposabljanje s področja socialnega dela zajema naslednje
sklope:
-       
zakonodaja o socialnem varstvu v Republiki Sloveniji,
-       
spretnosti v socialnem delu z upoštevanjem načela največje otrokove
koristi,
-       
medkulturne, rasne in verske značilnosti (delovanje verstev oziroma
vpliv okolja na posameznika, kulturne in religiozne posebnosti, kulturni šok),
-       
razvoj medkulturnih kompetenc pri zagovorništvu otrok (samozavedanje
lastnega sistema vrednot, spopadanje s stereotipi, prilagodljivost),
-       
načela dobre prakse pri delu z mladoletniki,
-       
komunikacijske veščine,
-       
temeljni standardi za zakonite zastopnike mladoletnikov.
(4) Usposabljanje s področja psihologije zajema naslednje
sklope:
-       
razvojna psihologija (odraščanje v povezavi z izgradnjo in izgubo
identitete, vplivi okolja, otrokove temeljne potrebe, motivacija, čustvovanje),
-       
značilnosti mladoletnikov,
-       
delo z otrokom (vzpostavljanje zaupnega odnosa, način pogovora z
otrokom, posttravmatski sindrom, izpostavljenost otrok tveganjem in
nevarnostim).
(5) Usposabljanje s področja varstva človekovih pravic in temeljnih
svoboščin ter azilnega prava zajema naslednje sklope:
-       
splošno o varstvu človekovih pravic in temeljnih svoboščin,
-       
mednarodna zaščita kot človekova pravica,
-       
zakonodaja Evropske unije o mednarodni zaščiti,
-       
pravni okvir mednarodne zaščite v Republiki Sloveniji,
-       
splošna načela zakona, ki ureja splošni upravni postopek,
-       
trgovina z ljudmi: dejavniki tveganja ter strategije preprečevanja in
spoprijemanja.
8. člen
(seznam zakonitih zastopnikov)
(1) Ministrstvo, pristojno za družino in socialne zadeve,
vodi seznam zakonitih zastopnikov (v nadaljnjem besedilu: seznam), na katerega
uvrsti prejemnike potrdila o usposobljenosti. Seznam ter vsako spremembo
seznama pošlje centru. Na seznamu se vodijo naslednji podatki zakonitih
zastopnikov: ime in priimek, datum rojstva, naslov, telefonska številka in
elektronski naslov.
(2) Urad, ministrstvo, pristojno za notranje zadeve,
ministrstvo, pristojno za družino in socialne zadeve, center ter ustanova, v
kateri je mladoletnik nastanjen, se medsebojno redno obveščajo o dejstvih za
izbris s seznama zakonitega zastopnika, kot so določena v zakonu.
9. člen
(podpora pri izvajanju zakonitega zastopništva)
(1) Center zakonitim zastopnikom zagotavlja vso potrebno
strokovno pomoč in podporo pri izvajanju zakonitega zastopništva.
(2) Urad v sodelovanju s pristojnimi organi pripravi potrebna
gradiva in informacije, ki so v podporo zakonitim zastopnikom pri izvajanju
njihovih nalog. To vključuje:
-       
pripravo gradiva z otrokom prijaznimi informacijami o pravicah
mladoletnika, obsegu zakonitega zastopništva, nalogah, omejitvah in dostopu do
zakonitega zastopnika, storitvah, ki so mu na voljo za podporo in pomoč,
vključno s telefonskimi številkami za pomoč, ter pritožbenih postopkih oziroma
mehanizmih, ki so mu na voljo v primeru zlorab, kršitev dolžnosti zakonitega
zastopnika ali njegovih pravic; gradivo vsebuje ustrezne smernice o obliki in
načinu podajanja posameznih informacij mladoletniku v njemu razumljivem jeziku,
-       
pripravo praktičnega priročnika za pomoč pri izvajanju nalog zakonitih
zastopnikov, vključno s podrobnim opisom njihovih nalog, informacijami o
dostopu do ključnih storitev in služb ter obveznostmi ob izginotju otroka.
(3) Gradivo in priročnik iz prejšnjega odstavka se
posodabljata glede na spremenjene okoliščine.
10. člen
(način povrnitve stroškov usposabljanja)
Center redno obvešča urad o zakonitih zastopnikih, ki so
neupravičeno zavrnili zastopanje. Če zakoniti zastopnik dvakrat neupravičeno
zavrne zastopanje, mu urad izda odločbo o povrnitvi stroškov njegovega
usposabljanja. V odločbi določi višino povrnitve stroškov njegovega
usposabljanja in rok, v katerem mora povrniti stroške.
KONČNI DOLOČBI
11. člen
(prenehanje veljavnosti)
Z dnem uveljavitve te uredbe preneha veljati Uredba o načinu
izvajanja zakonitega zastopanja mladoletnikov brez spremstva ter načinu
zagotavljanja ustrezne nastanitve, oskrbe in obravnave mladoletnikov brez
spremstva zunaj azilnega doma ali njegove izpostave (Uradni list RS, št.
35/17).
12. člen
(začetek veljavnosti)
Ta uredba začne veljati 9. novembra 2021.
Št. 00717-69/2021
Ljubljana, dne 14. oktobra 2021
EVA 2021-1711-0050
Vlada Republike Slovenije
Janez Janša
predsednik

Priloga
1: Potrdilo o usposobljenosti zakonitega zastopnika
Priloga
2: Potrdilo o opravljenem obdobnem usposabljanju zakonitega zastopnika