I. SPLOŠNE DOLOČBE
1. člen
Ta pravilnik določa načine ugotavljanja
skladnosti in označitve z oznakami skladnosti za posamezne vrste merilnih
instrumentov (v nadaljnjem besedilu: merila), ki se dajejo v promet in prvo
uporabo v Republiki Sloveniji in vsebino znaka EEC odobritve tipa meril v
skladu z Direktivo Sveta 71/316/EGS z dne 26. julija 1971 o približevanju
zakonodaje držav članic, ki se nanašajo na skupne določbe za merilne
instrumente in metode meroslovne kontrole (UL L št. 202 z dne 6. 9. 1971, str.
1), zadnjič spremenjeno z Direktivo Komisije 2007/13/ES z dne 7. marca 2007 o
spremembi Priloge II k Direktivi Sveta 71/316/EGS o približevanju zakonodaj
držav članic, ki se nanašajo na skupne določbe za merilne instrumente in metode
meroslovne kontrole (UL L št. 73 z wdne 13. 3. 2007, str. 10).
Ta pravilnik se izda ob upoštevanju
postopka informiranja v skladu z Direktivo (EU) 2015/1535 Evropskega parlamenta
in Sveta z dne 9. septembra 2015 o določitvi postopka za zbiranje informacij na
področju tehničnih predpisov in pravil za storitve informacijske družbe (UL L
št. 241 z dne 17. 9. 2015, str. 1).
Določbe tega pravilnika se ne uporabljajo
za proizvode, ki se v skladu z nacionalno zakonodajo, ki zagotavlja enakovredno
raven varovanja javnega interesa, kot je določena v zakonodaji Republike
Slovenije, zakonito proizvajajo oziroma tržijo v drugih državah članicah
Evropske unije in Turčiji ali proizvajajo v državah Evropskega združenja za
prosto trgovino (EFTA), ki so hkrati podpisnice Sporazuma o Evropskem
gospodarskem prostoru.
Ta pravilnik se izvaja v skladu z Uredbo
(EU) 2019/515 Evropskega parlamenta in Sveta z dne 19. marca 2019 o vzajemnem
priznavanju blaga, ki se zakonito trži v drugi državi članici, in o
razveljavitvi Uredbe (ES) št. 764/2008 (UL L št. 91 z dne 29. 3. 2019, str. 1).
2. člen
Načini ugotavljanja skladnosti po tem
pravilniku in z njimi povezani postopki ugotavljanja skladnosti za posamezne
vrste meril so:
-      
odobritev tipa merila,
-      
prva overitev merila,
-      
neposredna overitev posamičnega merila,
-      
izjava o skladnosti s tipom merila,
-      
EEC‑odobritev tipa merila,
-      
EEC‑prva overitev merila in
-      
obvezna predhodna odobritev.
3. člen
Ta pravilnik se nanaša na merila, njihove
sestavne dele, dodatne naprave in merilno opremo.
3.a člen
Certifikati in odločbe, ki so izdani na
podlagi tega pravilnika in na podlagi katerih se lahko merila dajejo v promet
in prvo uporabo, se skupaj s prilogami objavijo v spletni aplikaciji Urada
Republike Slovenije za meroslovje (v nadaljnjem besedilu: urad).
3.b člen
Urad lahko v postopkih, ki jih vodi po tem
pravilniku, zahteva od vložnika, da zagotovi vso potrebno opremo za izvedbo
preskusa merila.
3.c člen
Kadar ta pravilnik tako določa, opravljata
dejanja v postopkih iz tega pravilnika proizvajalec merila (v nadaljnjem
besedilu: proizvajalec) ali predstavnik proizvajalca, ki morata imeti sedež v
Republiki Sloveniji ali v drugi državi članici Evropske unije.
Če proizvajalec nima sedeža v Republiki
Sloveniji ali v drugi državi članici Evropske unije, mora imeti predstavnika s
sedežem v Republiki Sloveniji ali v drugi državi članici Evropske unije.
II. ODOBRITEV TIPA MERILA
4. člen
Postopek odobritve tipa merila (v
nadaljnjem besedilu: odobritev tipa) je zaporedje dejanj, izvedenih pred
preskusom merila, med njim in po njem, kadar je merilo primerek predvidene
proizvodnje (v nadaljnjem besedilu: tip merila), na podlagi katerih urad odloči
o skladnosti tipa merila s predpisi.
Odobritev tipa se šteje za popolno tudi, če
so v njej navedeni različni pogoji, ki omejujejo uporabo merila, pri čemer se
omejitve nanašajo na področja uporabe ter na število meril, za katera je
odobritev tipa dana. (črtan)
5. člen
Zahtevo za odobritev tipa lahko vloži
proizvajalec ali predstavnik proizvajalca in mora vsebovati naslednje podatke:
-      
firmo in sedež proizvajalca,
-      
tip merila,
-      
vrsto merila in namen uporabe,
-      
popis meril, naprav in drugih bistvenih
sestavnih delov, ki tvorijo tip merila, za katerega se zahteva odobritev tipa,
-      
meroslovni predpis, na podlagi katerega se
zahteva odobritev tipa.
Sestavni del zahteve za odobritev
tipa je tehnična dokumentacija, ki mora vsebovati:
a)  splošni opis merila,
b)  zasnovo konstrukcije ter proizvodne skice in načrte sestavnih
delov, podsestavov, vezij in podobno,
c)  če je to potrebno, opis elektronskih naprav z risbami, diagrami,
diagrami poteka logičnih podatkov in informacij o programski opremi, ki
pojasnjujejo njihove lastnosti in delovanje,
d)  natančnejše opise in razlage, če so ti potrebni za razumevanje
dokumentov iz prejšnje točke, vključno z opisom delovanja tipa merila,
e)  opis načina izvedbe in zaščite nastavitve parametrov s predlogom za
mesto in način žigosanja,
f)   navodila za uporabo,
g)  opis rešitev, ki so bile sprejete, da bi bile izpolnjene predpisane
meroslovne zahteve, in navedbo upoštevanih standardov,
h)  če je to potrebno, rezultate projektnih izračunov, pregledov in
podobno,
i)    poročila o preskusih, če obstajajo,
j)    certifikate o odobritvi tipa in rezultate ustreznih preskusov na
tipu merila, ki vsebuje dele, ki so istovetni tistim v načrtu, če ti obstajajo.
Zahtevo iz prvega odstavka tega člena in dokumentacijo
navedeno v točkah a in f prejšnjega odstavka se predloži v slovenskem jeziku,
ostala dokumentacija iz prejšnjega odstavka pa je lahko v enem od uradnih
jezikov Evropske unije, ki ga sprejme urad.
Predstavnik proizvajalca mora zahtevi
priložiti tudi pisno pooblastilo proizvajalca za zastopanje proizvajalca za
dajanje meril na trg v Republiki Sloveniji.
6. člen
Ne glede na prejšnji člen vložnik na
zahtevo urada predloži tudi druge podatke oziroma dokumentacijo o merilu, če so
bistveni za ugotavljanje skladnosti tipa merila s predpisi.
7. člen
Vložnik mora predložiti v postopek odobritve
tipa najmanj eno različico merila, ki jo določi urad. Na zahtevo urada je
vložnik dolžan predložiti tudi več meril.
8. člen
Urad po pregledu zahteve za odobritev tipa
in ugotovitvi, da je zahteva popolna, če je
potrebno, določi izvajalca ter kraj in obseg preskusa tipa
merila. Izvajalec preskusa tipa merila na podlagi svojih ugotovitev izdela poročilo
o preskusu tipa merila.
Preskus tipa merila obsega preverjanje in ovrednotenje (v
nadaljnjem besedilu: ovrednotenje), ali je tip merila izdelan skladno s predloženo
tehnično in drugo dokumentacijo, ter preglede in/ali preskuse, s katerimi se
preveri, ali rešitve, ki jih je sprejel proizvajalec, ustrezajo predpisanim
meroslovnim zahtevam.
Po izvedenem preskusu tipa merila urad
pregleda poročilo o preskusu tipa merila in odloči o odobritvi oziroma
zavrnitvi odobritve tipa.
9. člen
(črtan)
10. člen
(črtan)
11. člen
(črtan)
12. člen
(črtan)
13. člen
(črtan)
14. člen
(črtan)
15. člen
Poročilo o preskusu iz prvega odstavka 8. člena
tega pravilnika mora vsebovati:
-      
poročilo o skladnosti meril s tehnično dokumentacijo,
-      
poročilo o rezultatih preskusa,
-      
poročilo o tehničnih ugotovitvah izvajalca
preskusa,
-      
priporočila v zvezi z odobritvijo tipa.
Poročilo o preskusu dobi vložnik zahteve za
odobritev tipa samo na posebno pisno zahtevo. (črtan)
16. člen
Če tip merila izpolnjuje zahteve,
določene z meroslovnimi predpisi za posamezno vrsto meril, urad izda certifikat
o odobritvi tipa merila s prilogo.
Certifikat o odobritvi tipa merila s
prilogo mora vsebovati naslednje podatke:
-      
firmo in sedež proizvajalca, oznako tipa
merila, uradno oznako tipa merila, datum izdaje odobritve in veljavnosti
odobritve, meroslovne predpise, s katerimi je odobreni tip merila skladen,
-      
meroslovne lastnosti tipa merila,
-      
ukrepe, potrebne za zagotovitev neoporečnosti
merila (namestitev zaščitnih oznak, prepoznavanje programske opreme itd.),
-      
informacije o drugih elementih, potrebnih za
prepoznavanje merila in za kontrolo skladnosti njihove zunanjosti s tipom,
-      
če je to primerno, vsako informacijo, potrebno
za preverjanje lastnosti izdelanega merila.
V certifikatu o odobritvi tipa merila so lahko navedeni
različni pogoji, ki omejujejo uporabo merila, pri čemer se omejitve nanašajo na
področja uporabe ter na število meril, za katera je dana odobritev tipa.
Urad lahko izda certifikat o začasni odobritvi tipa merila,
če ugotovi, da je za ugotovitev skladnosti nekaterih lastnosti merila
potrebnega več časa, v katerem se da vzorec merila v uporabo in sočasno
nadaljuje z ovrednotenjem in proučevanjem. (črtan)
Certifikat iz prejšnjega odstavka se izda za dobo največ
enega leta in se lahko izjemoma podaljša še za eno leto. (črtan)
17. člen
Vložnik zahteve za odobritev tipa je dolžan
hraniti certifikat o odobritvi tipa merila s prilogo in tehnično dokumentacijo
o tipu merila, ki jo je potrdil urad, še 10 let po izdelavi zadnjega primerka
zadevnega tipa merila.
Urad lahko zahteva, da se primerek
odobrenega tipa merila hrani pri vložniku oziroma proizvajalcu še do 5 let po
pridobitvi odobritve tipa.
18. člen
Certifikat o odobritvi tipa merila se izda
za dobo 10 let. Na zahtevo proizvajalca ali predstavnika proizvajalca se lahko
na podlagi obstoječe in morebitne dodatno zahtevane dokumentacije veljavnost
certifikata obnovi za zaporedna obdobja po 10 let.
Certifikat o odobritvi tipa merila se
obnovi oziroma podaljša z dodatkom k certifikatu.
19. člen
(črtan)
20. člen
Uradna oznaka tipa merila, ki se uporablja
za identifikacijo odobrenega tipa merila, je sestavljena iz:
-      
dvočrkovne oznake SI,
-      
dveh zadnjih številk koledarskega leta izdaje
certifikata o odobritvi tipa merila,
-      
dvoštevilčne oznake skupine meril,
-      
tekoče zaporedne številke certifikata o
odobritvi tipa merila v danem letu.
21. člen
Če urad ugotovi, da tip merila ne
izpolnjuje zahtev, določenih z meroslovnimi predpisi za posamezno vrsto meril,
zavrne odobritev tipa.
Odločba o zavrnitvi odobritve tipa merila
mora vsebovati naslednje podatke: popis meril in bistvenih sestavnih delov;
navedbo meroslovnih predpisov in pomembnejše vložnikove dokumentacije, na
podlagi katerih je bil izveden preskus tipa merila; navedbo značilnosti in
vrednosti parametrov, ki so bile spoznane za hibne, in ustrezne sprejemljive
vrednosti ter druge neizpolnjene pogoje.
Zoper odločbo o zavrnitvi odobritve tipa
merila je dopustna pritožba na ministrstvo, pristojno za meroslovje. Pritožba
ne zadrži izvršitve odločbe.
22. člen
Če proizvajalec na odobrenem tipu merila
uvede take spremembe, iz katerih ne izhaja nov tip merila, je proizvajalec ali predstavnik proizvajalca dolžan
vložiti zahtevo za dodatek k certifikatu o odobritvi tipa merila. Zahteva za
dodatek k certifikatu o odobritvi tipa merila mora vsebovati veljavno uradno
oznako tipa merila z navedbo vseh dosedanjih sprememb oziroma dopolnitev na
odobrenem tipu merila ter vzrok za zahtevane spremembe.
Zahtevi iz prejšnjega odstavka je treba
priložiti dokumentacijo o spremembah in dopolnitvah tipa merila in primerek
spremenjenega merila, ki ga določi urad.
23. člen
Proizvajalec ali predstavnik
proizvajalca lahko vloži zahtevo za dodatek k
certifikatu o odobritvi tipa merila tudi v primeru, da zahtevane spremembe v
zvezi z odobrenim tipom merila niso nastale zaradi sprememb na odobrenem tipu
merila.
III. PRVA OVERITEV MERILA
24. člen
Prva overitev merila (v nadaljnjem
besedilu: prva overitev) pomeni pregled novega ali obnovljenega merila in
potrditev njegove skladnosti z odobrenim tipom in/ali predpisanimi meroslovnimi
zahtevami za zadevno vrsto merila. Skladnost merila se potrdi z označitvijo
merila z oznako prve overitve in/ali izdajo potrdila o skladnosti s predpisi.
Prva overitev se lahko v primerih,
navedenih v predpisih za posamezne vrste meril, in v skladu s sprejetimi
preskusnimi postopki izvede po metodi, ki ni metoda preverjanja posameznega
merila.
Prve overitve izvede urad ali oseba, ki jo za izvajanje
overitev imenuje urad (v nadaljnjem besedilu: organ za ugotavljanje
skladnosti).
Veljavnost oznake prve overitve preneha
zadnji dan koledarskega leta, ki sledi letu, v katerem so bila merila označena
z oznako prve overitve in/ali je bilo izdano potrdilo o skladnosti s predpisi,
razen če je s posebnim predpisom določeno drugače. Rok veljavnosti prve
overitve za posamezno vrsto merila je enak roku veljavnosti redne overitve za
to vrsto merila.
25. člen
Zahtevo za prvo overitev mora podati
proizvajalec ali predstavnik proizvajalca.
Zahteva iz prejšnjega odstavka mora
vsebovati naslednje podatke:
-      
podatke o vložniku zahteve,
-      
ime firme in sedež (ime in naslov)
proizvajalca,
-      
pisno pooblastilo proizvajalca za zastopanje
proizvajalca za dajanje meril na trg v Republiki Sloveniji, če je vložnik
zahteve predstavnik proizvajalca,
-      
podatke o merilu (vrsta merila, tip merila,
uradna oznaka, če ta obstaja, serijska številka),
-      
dokumentacijo o merilu iz drugega odstavka 5.
člena tega pravilnika, razen točk g) in j), v slovenskem jeziku, če odobritev
tipa ni predpisana,
-      
navedbo predvidenega kraja uporabe merila, če
je to pomembno za veljavnost overitve.
26. člen
Postopek prve overitve zajema:
1.    
pregled zahteve za prvo overitev,
2.    
identifikacijo merila, da se ugotovi, ali:
a)   
merilo spada v vrsto meril, za katero ni
predpisana odobritev tipa merila. Če za merilo ni predpisana odobritev tipa, se
ugotovi, ali merilo izpolnjuje predpisane meroslovne in z njimi povezane tehnične
zahteve za posamezno vrsto meril,
b)   
je merilo pridobilo odobritev tipa in ali je
merilo skladno z odobrenim tipom in predpisanimi meroslovnimi zahtevami za
posamezno vrsto meril, ki so bile v veljavi na dan izdaje certifikata o
odobritvi tipa merila,
3.    
preskus merila skladno s predpisanimi
meroslovnimi zahtevami za posamezno vrsto merila, ki se nanaša zlasti na
a)   
meroslovne lastnosti,
b)   
največje dopustne pogreške,
c)   
konstrukcijo, ali ta zagotavlja, da se merilne
lastnosti pod normalnimi pogoji uporabe ne bodo dosti poslabšale,
d)   
prisotnost predpisanih napisov in ploščic z
žigom oziroma možnosti za označitev z oznakami prve overitve,
4.    
namestitev oznak prve overitve in/ali izdajo potrdila o skladnosti s predpisi, če je ugotovljena skladnost z
zahtevami za prvo overitev.
O postopku prve overitve merila se izda
poročilo o overitvi, ki vsebuje:
-      
podatke o izdajatelju poročila o prvi overitvi,
-      
besedilo »MIRS ID XXX«, kjer »XXX« predstavlja
trimestno identifikacijsko številko, ki je določena v odločbi o imenovanju, če
poročilo o overitvi izda oseba, ki jo za izvajanje overitev imenuje urad,
-      
sklicevanje na akreditacijo izdajatelja, če je
akreditiran,
-      
podatek o vrsti overitve (prva),
-      
podatke, ki so zahtevani za identifikacijo
merila,
-      
meroslovne podatke o merilu, ki so pomembni pri
overitvi,
-      
podatke o pogojih, pri katerih je bil preskus
merila opravljen,
-      
rezultate pregleda in preskusa,
-      
ugotovljene pogreške merila in pripadajoče
največje dopustne pogreške,
-      
ugotovitve o skladnosti merila s predpisom,
-      
datum pregleda merila,
-      
enolično identifikacijo poročila in datum
izdaje in
-      
podpis ali drugo označbo odobritve pooblaščenega
osebja.
Če se prva overitev merila zavrne, se v poročilu navedejo razlogi za zavrnitev. Kopijo poročila prejme vložnik zahteve.
27. člen
(črtan)
28. člen
(črtan)
29. člen
Vrste in oblike oznak, s katerimi se
označijo merila pri prvi overitvi, so:
-      
oznaka v obliki žiga,
-      
oznaka v obliki nalepke,
-      
oznaka v obliki tiska,
-      
zaščitna oznaka v obliki nalepke,
-      
zaščitna oznaka v obliki žiga.
Oznaka v obliki žiga ima obliko kroga s
premerom 7 mm, v katerem je enakokraka tehtnica z visečima skodelicama.
Nad tehtnico levo je oznaka »SI«, desno zadnji dve številki tekočega leta, med
visečima skodelicama je številka organa za ugotavljanje skladnosti.
Če je oznaka v obliki žiga dvostranska, ima
druga stran oznake obliko ščita v višini 7 mm, v katerem je oznaka »SI«.
Oznaka v obliki nalepke ima obliko kroga s
premerom 15 mm, v katerem je enakokraka tehtnica z visečima skodelicama. Nad
tehtnico levo je oznaka »SI«, desno zadnji dve številki tekočega leta, med
visečima skodelicama pa številka organa za ugotavljanje skladnosti. Oznaka je
bele barve z modro obrobo in modrimi napisi.
Oznaka v obliki tiska se vidno, čitljivo in
neizbrisno s tiskom, graviranjem ali primerljivo tehnologijo označi na merilu
ali njegovi napisni ploščici.
Oznaka v obliki tiska ima enako obliko in
vsebino kot oznaka v obliki nalepke. Obroba in napisi so črne barve.
Oznako v obliki tiska lahko uporablja
proizvajalec iz V. poglavja tega pravilnika.
Predpisane dimenzije žigov se lahko v
utemeljenih primerih izjemoma spremenijo, pri čemer morajo oblike žigov ostati
nespremenjene. Dimenzije se lahko spremenijo le v obsegu, ki še zagotavlja
čitljivost s prostim očesom.
Zaščitna oznaka v obliki nalepke ima ovalno
obliko z velikostjo 20 mm x 8 mm. Nalepka je oranžne barve s črnimi napisi. Na
sredini je enakokraka tehtnica z visečima skodelicama. Nad tehtnico je oznaka
»SI«, med visečima skodelicama pa številka organa za ugotavljanje skladnosti.
Zaščitna oznaka v obliki žiga ima obliko
šesterokotnika, z očrtanim krogom premera 7 mm, v katerem je velika črka Z. Na
levi strani črke je oznaka »SI«, na desni pa evidenčna številka urada ali
osebe, ki jih za izvajanje overitev imenuje urad. Zaščitna oznaka se uporablja
na obeh straneh.
Vrste, oblika in vsebina oznak so določene
v Prilogi 1, ki je sestavni del tega pravilnika.
Potrebno število oznak za potrditev skladnosti
meril s predpisanimi meroslovnimi zahtevami dobijo pri uradu osebe, ki jih za
izvajanje overitev imenuje urad.
Skladnost merila s predpisi se lahko
namesto z oznako potrdi tudi z izdajo potrdila o skladnosti merila s predpisi,
če konstrukcija merila ne
omogoča namestitve oznake prve overitve. Na zahtevo vložnika se izda potrdilo o
skladnosti merila s predpisi tudi, če je bilo merilo označeno z oznako.
Potrdilo o skladnosti s predpisi mora
vsebovati naslednje podatke:
-      
podatke o izdajatelju potrdila,
-      
besedilo »MIRS ID XXX«, kjer »XXX« predstavlja
trimestno identifikacijsko številko, ki je določena v odločbi o imenovanju
oziroma certifikatu o odobritvi sistema kakovosti, če potrdilo o skladnosti s
predpisi izda oseba, ki jo za izvajanje overitev imenuje urad ali proizvajalec
iz V. poglavja tega pravilnika,
-      
pravno podlago za izdajo potrdila,
-      
naslov »potrdilo o skladnosti«,
-      
podatke o proizvajalcu,
-      
vrsto in tip merila (pri merilnih sistemih
popis sestavnih delov),
-      
uradno oznako certifikata o odobritvi tipa merila,
-      
serijsko številko merila (pri merilnih sistemih
serijske številke sestavnih delov),
-      
rok, do katerega velja prva overitev,
-      
izjavo, da so bili pri izvajanju meritev
uporabljeni etaloni, katerih sledljivost je bila preverjena na nacionalne ali
mednarodne etalone in
-      
podatke o meroslovnem predpisu, na podlagi
katerega je bila ugotovljena skladnost,
-      
podpis pooblaščene osebe in žig, če ga
izdajatelj potrdila uporablja.
Na potrdilu o skladnosti s predpisi
navajanje logotipov, razen logotipa izdajatelja, ni dovoljeno.
IV. NEPOSREDNA OVERITEV POSAMIČNEGA MERILA
30. člen
Neposredna overitev posamičnega merila je
postopek, v katerem urad ugotavlja skladnost posamičnega merila z meroslovnimi
predpisi.
Posamično merilo je merilo, ki je načrtovano
in izdelano za posebno uporabo ter ni primerek predvidene proizvodnje. (črtan)
31. člen
Zahtevo za neposredno overitev posamičnega
merila vloži proizvajalec ali predstavnik proizvajalca in mora vsebovati
naslednje podatke:
-      
firmo in sedež (ime in naslov) proizvajalca,
-      
vrsto merila in namen uporabe,
-      
identifikacijsko številko merila z letom
izdelave,
-      
mesto, kjer se merilo nahaja.
32. člen
Sestavni del zahteve za neposredno
overitev posamičnega merila je tehnična dokumentacija o merilu, ki mora
vsebovati:
-      
splošni opis merila,
-      
zasnovo konstrukcije in proizvodne skice ter
načrte elementov, podsestavov in vezij,
-      
opis načina izvedbe in zaščite nastavitve
parametrov s predlogom za določitev mesta in načina žigosanja, sestavno risbo,
fotografijo merila in podobno,
-      
natančnejše opise in razlage, če so ti potrebni
za razumevanje dokumentov iz prejšnje alinee, vključno z opisom delovanja
merila,
-      
opis rešitev, ki so bile sprejete, da bi bile
izpolnjene predpisane meroslovne zahteve, in navedbo upoštevanih standardov,
-      
navodilo za uporabo merila,
-      
poročila o preskusih, če obstajajo,
-      
certifikate o odobritvi tipa merila za
posamezne sestavne dele, če obstajajo.
Ne glede na prejšnji odstavek vložnik na zahtevo urada
predloži tudi druge podatke oziroma dokumentacijo o merilu, če so bistveni za
neposredno overitev posamičnega merila.
Predstavnik proizvajalca je dolžan zahtevi
priložiti tudi pisno pooblastilo proizvajalca za zastopanje proizvajalca za
dajanje meril na trg v Republiki Sloveniji.
33. člen
Preskus za neposredno overitev posamičnega
merila mora vsebovati:
-      
pregled tehnične dokumentacije o merilu in
ugotavljanje njene skladnosti z meroslovnimi zahtevami,
-      
identifikacijo merila,
-      
preskus meroslovnih lastnosti in uporabnosti
merila.
34. člen
Poročilo o preskusu posamičnega merila mora
vsebovati:
-      
podatke o meroslovnih lastnostih in uporabnosti
merila,
-      
identifikacijsko številko z letom izdelave,
-      
podatke o preskušanju z rezultati preskusa,
-      
način označitve merila,
-      
splošne ugotovitve o meroslovnih lastnostih in
uporabnosti merila.
Če se neposredna overitev posamičnega
merila zavrne, se v poročilu navedejo razlogi za zavrnitev. Kopijo tega poročila
prejme vložnik zahteve.
35. člen
Če se s preskusom posamičnega merila ugotovi, da merilo
izpolnjuje predpisane meroslovne zahteve, urad merilo označi na način, ki je v
tem pravilniku določen za prvo overitev.
Ne glede na označitev iz prejšnjega
odstavka tega člena urad izda za merilo tudi potrdilo o skladnosti merila s
predpisi.
36. člen
O postopkih neposredne overitve posamičnega
merila vodi urad posebno evidenco.
V. IZJAVA O SKLADNOSTI S TIPOM MERILA (ZAGOTAVLJANJE
KAKOVOSTI PROIZVODNJE)
37. člen
Izjava o skladnosti s tipom merila (v
nadaljnjem besedilu: izjava o skladnosti s tipom) je del postopka ugotavljanja
skladnosti, s katero proizvajalec, ki izpolnjuje obveznosti iz 38. člena tega
pravilnika, izjavlja, da so zadevna merila skladna s tipom merila, opisanim v
certifikatu o odobritvi tipa merila, in da izpolnjujejo predpisane meroslovne
zahteve.
Proizvajalec mora voditi odobren sistem
kakovosti za proizvodnjo, kontrolo končnega izdelka in preskušanje zadevnega
merila, kot je določeno v 39. členu tega pravilnika, in je pod nadzorom, kot je
določeno v 43. členu tega pravilnika.
38. člen
Proizvajalec ali
predstavnik proizvajalca vloži pri uradu zahtevo za odobritev sistema kakovosti. Zahteva mora
vsebovati:
a)  vse ustrezne podatke o merilu, ki ga sistem kakovosti zajema,
b)  dokumentacijo o sistemu kakovosti,
c)  tehnično dokumentacijo o odobrenem tipu in kopijo certifikata o
odobritvi tipa merila.
Predstavnik proizvajalca mora zahtevi
priložiti tudi pisno pooblastilo proizvajalca za zastopanje proizvajalca za
dajanje meril na trg v Republiki Sloveniji.
39. člen
Sistem kakovosti mora zagotavljati
skladnost merila z odobrenim tipom in s predpisanimi meroslovnimi zahtevami za
zadevno vrsto merila.
Vsi elementi, zahteve in določbe, ki jih
sprejme proizvajalec, morajo biti dokumentirani sistematično in urejeno v
obliki pisnih pravil, postopkov in navodil. Taka dokumentacija sistema
kakovosti mora zagotavljati pravilno razumevanje programov kakovosti, načrtov,
priročnikov in zapisov.
Dokumentacija sistema kakovosti mora zlasti
vsebovati ustrezen opis:
a)  ciljev kakovosti in organizacijske strukture, odgovornosti in
pooblastil vodstva v zvezi s kakovostjo,
b)  proizvodnega procesa, tehnik obvladovanja in zagotavljanja
kakovosti ter sistematičnih ukrepov, ki jih bo proizvajalec uporabljal,
c)  pregledov in preskusov, ki jih bo proizvajalec izvedel pred
proizvodnjo, med njo in po njej, in njihove pogostnosti,
d)  zapisov kakovosti, kot so poročila kontrole, preskusov, kalibracij,
personalni zapisi in drugo,
e)  načinov, kako bo spremljal doseganje zahtevane kakovosti izdelkov
in uspešno delovanje sistema kakovosti.
40. člen
Urad izvede presojo sistema kakovosti, ki
vključuje tudi ocenjevalni obisk proizvajalčevih prostorov.
Če urad ugotovi, da proizvajalec izpolnjuje zahteve iz tega
poglavja, izda certifikat o odobritvi sistema kakovosti proizvajalca.
Če urad ugotovi, da proizvajalec ne izpolnjuje zahtev iz tega
poglavja, z odločbo zavrne zahtevo za odobritev sistema kakovosti. Zoper to
odločbo je dovoljena pritožba na ministrstvo, pristojno za meroslovje.
41. člen
Proizvajalec mora izvajati obveznosti, ki
izhajajo iz odobrenega sistema kakovosti, ga redno vzdrževati in zagotavljati
njegovo nenehno primernost in učinkovitost.
42. člen
Proizvajalec ali
predstavnik proizvajalca mora obvestiti urad o vsaki bistveni nameravani dopolnitvi oziroma
spremembi sistema kakovosti.
Urad oceni predlagane spremembe in odloči,
ali bo dopolnjen sistem kakovosti še vedno izpolnjeval zahteve tega pravilnika,
oziroma odloči o potrebi po ponovni presoji sistema kakovosti.
43. člen
Nadzor nad pravilnim izpolnjevanjem
proizvajalčevih obveznosti, ki izhajajo iz odobrenega sistema kakovosti,
periodično izvaja urad.
Proizvajalec mora uradu za kontrolne namene
omogočiti dostop do proizvodnih, kontrolnih, preskuševalnih in skladiščnih
prostorov in mu mora priskrbeti vse potrebne informacije, zlasti:
a)  dokumentacijo o sistemu kakovosti in
b)  zapise kakovosti, kot so poročila kontrole, preskusov, kalibracij,
personalne zapise in drugo.
Urad lahko izvaja tudi nenapovedane obiske
pri proizvajalcu. Med takimi obiski lahko urad izvede, če je potrebno, tudi
ustrezne preskuse, s katerimi ugotovi, ali sistem kakovosti deluje pravilno.
Urad proizvajalcu izda poročilo o pregledu,
in kjer je ustrezno, tudi poročilo o preskusih.
44. člen
Proizvajalec mora vsako merilo, skladno s
certifikatom o odobritvi tipa merila, izdanim za to merilo, označiti z oznako
prve overitve iz 29. člena tega
pravilnika, s čimer zagotavlja skladnost merila s tipom, opisanim v certifikatu
o odobritvi tipa merila, in meroslovnimi zahtevami zadevne vrste meril.
Proizvajalec lahko za merila izda tudi
potrdilo o skladnosti merila s predpisi.
45. člen
Proizvajalec mora za vsak tip merila sestaviti pisno izjavo o skladnosti s tipom merila. Izjava
o skladnosti mora biti dostopna uradu. Izjavo o skladnosti s tipom merila, ki
mora identificirati tip merila, za katerega je bila
izdana, mora proizvajalec hraniti še 10 let po izdelavi zadnjega primerka
merila.
Kopija izjave o skladnosti s tipom merila
mora biti priložena vsakemu merilu, ki je dano v promet.
46. člen
Proizvajalec ali
predstavnik proizvajalca mora še 10 let po izdelavi
zadnjega primerka merila hraniti kopijo dokumentacije iz 38. člena, odločitve
iz 42. člena ter poročila nadzornih pregledov iz 43. člena tega pravilnika.
47. člen
(črtan)
VI. EEC-ODOBRITEV TIPA MERILA
48. člen
EEC‑odobritev tipa merila (v nadaljnjem
besedilu: EEC‑odobritev tipa) je podlaga za predložitev merila v EEC‑prvo
overitev merila (v nadaljnjem besedilu: EEC‑prva overitev). Če se EEC‑prva
overitev ne zahteva, pomeni EEC‑odobritev tipa pooblastilo za dajanje meril v
promet oziroma začetek uporabe. Če posebni predpis o meroslovnih zahtevah za
določeno vrsto meril določa, da za to vrsto meril EEC‑odobritev tipa ni
potrebna, se merila te vrste predložijo neposredno v EEC‑prvo overitev.
Urad izda certifikat o EEC-odobritvi tipa
merila za vsak tip merila, za katerega ima ustrezno kontrolno opremo.
Zahtevo za EEC-odobritev tipa lahko vloži
samo proizvajalec ali njegov pooblaščeni zastopnik s sedežem v Evropski uniji.
Urad zavrže zahtevo za EEC-odobritev tipa, če ugotovi, da je bila za isto
merilo že vložena zahteva za EEC-odobritev tipa v eni izmed držav Evropske
unije.
Urad obvešča druge pristojne institucije v
državah Evropske unije o vsaki spremembi ali dodatku k odobrenemu tipu merila, če
take spremembe vplivajo ali bi lahko vplivale na merilne rezultate ali na
predpisane pogoje za uporabo merila.
Za spremenjen tip merila se namesto dodatka
k prvotnemu certifikatu o EEC-odobritvi tipa merila podeli nova EEC-odobritev
tipa, če se tip merila spremeni potem, ko so se spremenile predpisane
meroslovne zahteve za zadevno vrsto merila tako, da bi bilo spremenjeni tip
mogoče odobriti samo v skladu s temi zahtevami.
49. člen
Če je EEC-odobritev tipa podeljena pomožni
opremi, morajo biti v certifikatu o EEC-odobritvi tipa merila navedeni:
a)  tipi meril, na katere je ta oprema lahko priključena ali vanj
vgrajena,
b)  splošni pogoji za celovito delovanje meril, za katere je
EEC-odobritev tipa odobrena.
50. člen
Če je merilo uspešno opravilo pregled za
EEC-odobritev tipa, urad izda certifikat o EEC-odobritvi tipa merila.
Vložnik lahko na vsako merilo, ki je
skladno z odobrenim tipom, pritrdi ali da pritrditi znak EEC-odobritve tipa, ki
je določen v tem certifikatu.
Če EEC-prva overitev ni predpisana, mora
vložnik na vsako merilo, ki je skladno z odobrenim tipom, pritrditi ali dati
pritrditi znak EEC-odobritve tipa, ki je določen v certifikatu o EEC-odobritvi
tipa merila.
51. člen
Certifikat o EEC-odobritvi tipa velja 10
let in se lahko podaljša za zaporedna obdobja po 10 let. Število meril, ki se
lahko izdelajo skladno z odobrenim tipom, ni omejeno, razen če v certifikatu o
EEC-odobritvi tipa ni določeno drugače.
Certifikata o EEC-odobritvi tipa ni mogoče
podaljšati v primeru, da se predpisane meroslovne zahteve spremenijo tako, da
se taka EEC-odobritev tipa na podlagi novih predpisov ne bi mogla podeliti.
Merila, ki so bila dana v uporabo v času
veljavnosti EEC-odobritve tipa, ostanejo v uporabi, čeprav je rok veljavnosti
EEC-odobritve tipa potekel.
Če se uporabijo nove tehnike, ki niso določene
z veljavnimi predpisi o meroslovnih zahtevah za posamezno vrsto meril, se lahko
podeli EEC-odobritev tipa z omejenim učinkom.
52. člen
Certifikat o EEC-odobritvi tipa lahko
vsebuje naslednje omejitve:
a)  omejeno število meril, ki jih lahko odobritev zajema,
b)  obveznost obveščanja urada o mestih namestitve meril,
c)  omejitve uporabe,
d)  posebne omejitve, ki zadevajo uporabljeno tehniko.
Certifikat o EEC-odobritvi tipa z
omejitvami iz prejšnjega odstavka se podeli samo:
a)  če so predpisane nove meroslovne zahteve za to vrsto meril,
b)  če največji dopustni pogreški, predpisani s predpisi, ki določajo
meroslovne zahteve za posamezno vrsto meril, niso bili preseženi.
Tak certifikat o EEC-odobritvi tipa se izda
za dobo največ 2 let. Po preteku veljavnosti se lahko podaljša za nadaljnje
obdobje največ do 3 let.
53. člen
Če se za merila, ki izpolnjujejo predpisane
meroslovne zahteve za posamezno vrsto meril, ne zahteva EEC-odobritev tipa,
lahko proizvajalec na lastno odgovornost označi tako merilo s posebnim znakom
iz četrtega odstavka 57. člena tega pravilnika.
54. člen
Certifikat o EEC-odobritvi tipa merila, ki
ga je podelil urad, lahko urad razveljavi, če:
a)  merila, za katere je bila taka odobritev podeljena, niso skladna z
odobrenim tipom ali s predpisanimi meroslovnimi zahtevami za to vrsto meril,
b)  niso izpolnjene meroslovne zahteve, navedene v certifikatu o
EEC-odobritvi tipa merila, ali določila drugega odstavka 51. člena,
c)  urad ugotovi, da odobritev tipa ne bi smela biti podeljena oziroma
je bila podeljena na nepravilen način.
Urad razveljavi certifikat o EEC-odobritvi
tipa merila tudi, če se pri merilih, konstruiranih skladno z odobrenim tipom,
med uporabo odkrije hiba splošne narave, zaradi katere so merila neprimerna za
predvideno uporabo.
V primeru iz prejšnjega odstavka lahko urad
do nadaljnjega prepove dajanje v promet in začetek uporabe zadevnih meril.
Enako velja tudi v primerih iz prvega odstavka tega člena za merila, ki so
oproščena EEC-prve overitve, če proizvajalec po ustreznem opozorilu ne uskladi
meril z odobrenim tipom ali zahtevami v predpisih o meroslovnih zahtevah za
posamezno vrsto meril.
Odločitve iz tega člena izreče urad z odločbo.
Zoper to odločbo je dopustna pritožba na ministrstvo, pristojno za meroslovje.
Pritožba ne zadrži izvršitve odločbe.
55. člen
Zahteva za EEC-odobritev tipa in z njo
povezana dokumentacija, vključno s priloženimi dokumenti, morata biti v
slovenskem jeziku. Obenem mora vložnik kopijo zahteve poslati vsem pristojnim
organom držav članic Evropske unije.
Zahteva iz prejšnjega odstavka mora
vsebovati naslednje podatke:
a)  ime in naslov proizvajalca oziroma podjetja ali njegovih pooblaščenih
zastopnikov,
c)  predvideni namen uporabe,
d)   merilne lastnosti,
e)   morebitno blagovno znamko ali tip.
Zahtevi se v dvojniku priloži
dokumentacija, potrebna za njeno ovrednotenje, zlasti pa:
1.    
opis:
a)   konstrukcije in delovanja merila,
b)   zaščitnih ukrepov, ki zagotavljajo pravilno delovanje merila,
c)   naprav za reguliranje in naravnavanje,
d)   predvidenih mest za znake overitve in plombe (če so potrebne),
2.    
risbe splošne razporeditve in po potrebi
podrobne risbe pomembnejših sestavnih delov,
3.    
shemo, ki ilustrira principe delovanja, in po
potrebi fotografijo,
4.    
zahtevi je treba priložiti tudi dokumentacijo,
ki se nanaša na že podeljene odobritve tipa merila iz II. točke tega
pravilnika.
56. člen
Pregled za EEC-odobritev tipa zajema:
1.    
preučitev dokumentacije in pregled merilnih
lastnosti tipa. Merilne lastnosti se ugotavljajo v laboratorijih urada ali na
kraju izdelave, dobave oziroma montaže merila,
2.    
samo pregled predložene dokumentacije, če so
merilne lastnosti poznane do podrobnosti,
3.    
celovito delovanje merila pod normalnimi pogoji
uporabe, pod katerimi mora merilo ohranjati zahtevane merilne lastnosti.
Urad lahko od vložnika zahteva, da mu za
izvedbo odobritvenih preskusov da na voljo etalone in ustrezna sredstva v
materialu ter pomožno osebje.
57. člen
V certifikatu o EEC-odobritvi tipa merila
se podajo rezultati pregleda tipa in določene druge zahteve, ki jim mora merilo
ustrezati. Certifikatu se priložijo opisi, risbe in sheme, ki so potrebne za
prepoznavanje tipa in razlago njegovega delovanja.
Znak EEC-odobritve tipa iz drugega odstavka
50. člena tega pravilnika je stilizirana črka, ε ki vsebuje:
-      
v zgornjem delu razločno veliki tiskani črki
države članice Evropske skupnosti, ki je izdala certifikat o EEC-odobritvi tipa
merila (B za Belgijo, BG za Bolgarijo, CZ za Češko republiko, CY za Ciper, D za
Zvezno republiko Nemčijo, EST za Estonijo, F za Francijo, H za Madžarsko, I za
Italijo, L za Luksemburg, LV za Latvijo, LT za Litvo, M za Malto, NL za
Nizozemsko, PL za Poljsko, RO za Romunijo, SI za Slovenijo, SK za Slovaško) in
zadnji dve številki letnice odobritve,
-      
v spodnjem delu oznako (identifikacijsko
številko), ki jo določi urad.
Pri omejeni EEC-odobritvi tipa se pred
stilizirano črko ε postavi črka P, ki je enako velika kot ε.
Merila iz 53. člena tega pravilnika se označijo
s posebnim znakom, ki je enak znaku EEC-odobritve tipa, s to razliko, da je
stilizirana črka ε simetrično zasukana okrog navpične osi in nima nobene druge
oznake, razen če ni s predpisom, ki določa meroslovne zahteve za posamezno
merilo, določeno drugače.
Merila iz 62. člena tega pravilnika se označijo
z znakom, ki je enak znaku EEC-odobritve in se nahaja v šesterokotniku.
Znaki iz tega člena, ki jih proizvajalec
pritrdi skladno z določili tega pravilnika, morajo biti pritrjeni na vidnem
mestu na vsakem merilu ter na vsej pomožni opremi, ki je predložena v overitev.
Znaki morajo biti čitljivi ter neizbrisni. Če pritrditev takih znakov
predstavlja tehnične težave, se lahko v dogovoru z uradom naredijo oziroma
sprejmejo izjeme.
Vrste, oblike in vsebina oznak so navedene
v Prilogi II., ki je sestavni del tega pravilnika.
58. člen
Urad lahko zahteva deponiranje vzorca
merila, za katerega je bila podeljena EEC odobritev tipa. Namesto takega vzorčnega
merila lahko urad dovoli deponiranje delov merila, modelov skale ali risb in to
navede v certifikatu o EEC-odobritvi tipa merila.
Urad pošlje kopije certifikata o
EEC-odobritvi tipa merila hkrati z obvestilom vložniku zahteve Komisiji
Evropske unije in pristojnim organom za izdajo certifikata o EEC-odobritvi tipa
v posameznih državah članicah Evropske unije.
Razveljavitev certifikata o EEC-odobritvi
tipa merila in drugo obveščanje v zvezi z obsegom in veljavnostjo EEC-odobritve
tipa je prav tako predmet postopka objave iz prejšnjega odstavka.
VII. EEC-PRVA OVERITEV
59. člen
EEC-prva overitev pomeni pregled novega ali
obnovljenega merila in potrditev njegove skladnosti z odobrenim tipom in/ali
meroslovnimi zahtevami glede merilnih lastnosti, tehnične konstrukcije in
delovanja. Skladnost merila se potrdi z označitvijo merila z znakom EEC-prve
overitve.
EEC-prva overitev se lahko v primerih,
navedenih v predpisih za posamezne vrste meril, in skladno s sprejetimi
preskusnimi postopki izvede po metodi, ki ni metoda preverjanja posameznega
merila.
Če ima organ za ugotavljanje skladnosti
potrebno opremo, sam izvede EEC-prvo overitev za merila, ki so bila predložena
v overitev.
Veljavnost EEC-prve overitve traja do konca
leta, ki sledi letu, v katerem so bila merila označena z znakom prve overitve,
razen če je s posebnim predpisom o meroslovnih zahtevah za posamezno vrsto
merila določeno drugače.
60. člen
Ko je merilo predloženo v EEC-prvo
overitev, organ za ugotavljanje skladnosti ugotovi, ali:
a)  merilo spada v vrsto, ki je oproščena EEC-odobritve tipa. V tem
primeru ugotavlja, ali merilo izpolnjuje tehnične, konstrukcijske in
funkcionalne zahteve, ki so predpisane za to vrsto merila,
b)  ima merilo EEC-odobritev tipa. V tem primeru ugotavlja, ali je
merilo skladno z odobrenim tipom in s predpisanimi meroslovnimi zahtevami, ki
so bile v veljavi na dan izdaje certifikata o EEC-odobritvi tipa merila.
Pregled ob EEC-prvi overitvi se skladno s
predpisanimi meroslovnimi zahtevami nanaša zlasti na:
a)  merilne lastnosti,
b)  največje dopustne pogreške,
c)  konstrukcijo, če le-ta zagotavlja, da se merilne lastnosti pod
normalnimi pogoji uporabe ne bodo dosti poslabšale,
d)  prisotnost predpisanih napisov in ploščic z žigom oziroma možnosti
za označitev z oznakami EEC-prve overitve.
61. člen
Po opravljenem pregledu in če je bila
ugotovljena skladnost merila z zahtevami za EEC-prvo overitev, organ za
ugotavljanje skladnosti na merilo pritrdi delni ali končni znak EEC-prve
overitve iz 65. člena tega pravilnika.
62. člen
Če EEC-prva overitev za merila, ki
izpolnjujejo meroslovne zahteve za posamezno vrsto meril, ni potrebna, mora
proizvajalec tako merilo na lastno odgovornost označiti z oznako iz petega
odstavka 57. člena tega pravilnika.
63. člen
EEC-prva overitev se glede na predpisane
meroslovne zahteve lahko izvede v eni ali več stopnjah. Ponavadi se EEC-prva
overitev izvede v dveh stopnjah.
EEC-prva overitev se izvede:
a)  v eni stopnji na merilih, ki kot cela zapustijo proizvodnjo in jih
je mogoče brez predhodnega razstavljanja prenesti na mesto namestitve,
b)  v dveh ali več stopnjah na merilih, katerih pravilno delovanje je
odvisno od razmer, v katerih so nameščena oziroma se uporabljajo.
V prvi stopnji postopka prve overitve se
zlasti ugotavlja, ali je merilo skladno z odobrenim tipom, oziroma pri merilu,
za katerega EEC-odobritev tipa ni predpisana, ali je merilo skladno s
predpisanimi meroslovnimi zahtevami.
64. člen
Če v predpisu, ki določa meroslovne zahteve
za posamezno vrsto merila, ni določen kraj, kjer naj se izvede EEC-prva
overitev, se merila, ki se overjajo samo v eni stopnji, overijo na kraju, ki ga
določi organ za ugotavljanje skladnosti.
Merila, ki se overjajo v dveh ali več
stopnjah, se praviloma overijo na kraju, ki ga določi organ za ugotavljanje
skladnosti, ki je izvedel prvo stopnjo overitve, ali druga oseba, ki jo za
izvajanje overitev imenuje urad.
Zadnja stopnja overitve se izvede na kraju
namestitve merila.
Kadar se prva overitev izvaja izven kraja,
kjer ima urad sedež, lahko urad zahteva od vložnika, da mu omogoči izvedbo
overitve s tem, da mu da na voljo:
a)  etalone in ustrezna sredstva v materialu ter pomožno osebje,
b)  kopijo certifikata o EEC-odobritvi tipa merila.
65. člen
Glede na predpisane meroslovne zahteve za
posamezno vrsto meril so znaki EEC-prve overitve naslednji:
Končni znak EEC-prve overitve, ki ga
sestavljata dva žiga:
a)  prvi žig predstavlja črka “e”, ki vsebuje:
- 
v zgornjem delu razločni veliki tiskani črki
države članice Evropske skupnosti, ki je izdala certifikat o EEC-odobritvi tipa
merila,
- 
v spodnjem delu identifikacijsko številko
organa za ugotavljanje skladnosti,
b)  drugi žig sestavljata zadnji dve številki letnice overitve v
šesterokotniku.
Končni znak EEC-prve overitve se pritrdi na
dodeljeno mesto na merilu, ki je popolnoma overjeno in je bila ugotovljena
skladnost s predpisanimi meroslovnimi zahtevami.
Znak delne EEC-prve overitve sestavlja samo
prvi žig. Žig služi tudi kot plomba.
Mere, podane na risbah v Prilogi III., ki
je sestavni del tega pravilnika, so relativne in so odvisne od premera kroga,
ki je opisan okrog majhne črke “e” in okrog polja šesterokotnika. Dejanski
premeri krogov, opisanih okrog znakov, so 1,6 mm, 3,2 mm, 6,3 mm in 12,5 mm.
Znak delne EEC-prve overitve se pritrdi:
a)  na mesto, na katerem je odtisnjen datum, ali na katerokoli drugo
mesto, ki je določeno v predpisih, ki določajo meroslovne zahteve za posamezno vrsto
merila, če se overitev izvaja v več stopnjah na merilu ali delu merila, ki
izpolnjuje pogoje in predpisana dejanja, ki se ne izvajajo na kraju namestitve,
b)  v vseh primerih kot plomba na mestih, določenih s predpisi, ki določajo
meroslovne zahteve za posamezno vrsto merila.
VII.a Obvezna predhodna odobritev
65.a člen
V postopku obvezne predhodne odobritve urad odloči o tem, ali
se z merilom, ki se v skladu z nacionalno zakonodajo zakonito trži v drugi
državi članici Evropske unije oziroma v državi članici Evropskega združenja za prosto trgovino ali Turčiji,
zagotavlja enakovredna raven varovanja javnega interesa, kot je določena v
meroslovnih predpisih, ki veljajo za to merilo v Republiki Sloveniji.
Postopek obvezne predhodne odobritve
vključuje pregled nacionalne zakonodaje države, kjer je bilo merilo proizvedeno
oziroma se je dalo v promet, preverjanje vseh podatkov v zvezi s predhodno
izvedenim postopkom ugotavljanja skladnosti v tej državi ter ugotavljanje
ustrezne usposobljenosti institucije, ki je izvedla postopek ugotavljanja
skladnosti za merilo. Postopek obvezne predhodne odobritve lahko vključuje tudi
preskus merila.
Postopka ugotavljanja skladnosti iz
prejšnjega odstavka sta odobritev tipa merila iz II. poglavja in prva overitev
merila iz III. in V. poglavja tega pravilnika.
Zahtevo za obvezno predhodno odobritev
lahko vloži fizična ali pravna oseba, ki daje merilo prvič v promet v Republiki
Sloveniji, oziroma vsak, ki izkaže pravni interes, če je merilo že v prometu
ali uporabi. Zahteva mora vsebovati poleg splošnih podatkov o vložniku še
podatke o:
-      
firmi in sedežu proizvajalca oziroma izvajalca
prve overitve merila,
-      
merilu (vrsta merila, proizvajalčeva oznaka
izvedbe tipa merila, uradna oznaka),
-      
certifikatu o odobritvi tipa, ki ga je izdal
pooblaščeni organ v eni od držav iz prvega odstavka tega člena (v nadaljnjem
besedilu: tuj certifikat), podatke o organu, ki ga je izdal,
-      
meroslovnem predpisu, na podlagi katerega je
bil izdan tuj certifikat, in
-      
meroslovnem predpisu, ki za merilo velja v
Republiki Sloveniji.
Zahtevi se priloži tudi kopija tujega
certifikata o odobritvi tipa s prilogo. Če urad oceni za potrebno, se priloži
tudi njegov prevod v slovenščino ali v enem od uradnih jezikov Evropske unije,
ki ga sprejme urad.
Na zahtevo vložnik zahteve predloži tudi
dodatna dokazila ter enega ali več primerkov merila.
65.b člen
Če se zahteva za obvezno predhodno
odobritev nanaša na že izvedeno prvo overitev v eni od držav iz prvega odstavka
prejšnjega člena mora vložnik posredovati uradu podatke o:
-      
firmi in sedežu izvajalca prve overitve in
pooblastilu za izvajanje prvih overitev, in
-      
vrsti in obliki oznak, ki jih izvajalec prve
overitve uporablja za označevanje skladnosti meril in njihovo zaščito.
Zahtevi iz prejšnjega odstavka se priloži tudi slikovno gradivo
o oznakah iz druge alinee prejšnjega odstavka.
65.c člen
Če urad ugotovi, da se z merilom, ki se v
skladu z nacionalno zakonodajo zakonito trži v državah iz prvega odstavka 65.a
člena, zagotavlja enakovredna raven varovanja javnega interesa v Republiki
Sloveniji, izda odločbo o skladnosti zadevnih meril s predpisanimi zahtevami,
ki veljajo v Republiki Sloveniji.
65.č člen
Če urad ugotovi, da se z merilom, ki se v
skladu z nacionalno zakonodajo zakonito trži v državah iz prvega odstavka
prejšnjega člena, ne zagotavlja enakovredna raven varovanja javnega interesa v
Republiki Sloveniji, izda negativno odločbo, s katero odloči, da zadevna merila
niso skladna s predpisanimi zahtevami, ki veljajo v Republiki Sloveniji.
Zoper negativno odločbo je dopustna pritožba
na ministrstvo, pristojno za meroslovje. Pritožba ne zadrži izvršitve odločbe.
65.d člen
Napisi in oznake na merilu morajo biti v slovenskem jeziku
oziroma morajo biti podani tako, da je zagotovljena ustrezna informiranost vseh
uporabnikov merila.

Priloga 1: Vrsta, oblika in vsebina oznak iz 29. člena
Priloga
2: Vrsta, oblika in vsebina oznak iz 57. člena
Priloga
3: Vrsta, oblika in vsebina oznak iz 65. člena 

Pravilnik o načinih ugotavljanja skladnosti za
posamezne vrste merilnih instrumentov ter o vrstah in načinih njihove označitve
z oznakami skladnosti (Uradni list RS, št. 72/01) vsebuje naslednje prehodne in
končne določbe:
»VIII. PREHODNE IN KONČNE DOLOČBE
66. člen
Certifikati oziroma odločbe o odobritvi
tipa merila, izdane pred uveljavitvijo tega pravilnika, veljajo še naprej.
67. člen
Urad razveljavi odločbo o odobritvi tipa
merila, ki jo je izdal Zvezni zavod za mere in plemenite kovine nekdanje SFRJ,
v primeru, da urad ali stranka ne razpolagata z dokumentacijo, na podlagi
katere je bila izdana odločba.
Urad objavi odločbo, s katero razveljavi
odločbo iz prejšnjega odstavka, v Uradnem listu Republike Slovenije.
68. člen
Določbe pete in šeste alinee prvega
odstavka 2. člena in določbe VI. in VII. poglavja tega pravilnika se začnejo
uporabljati z dnem pristopa Republike Slovenije k Evropski uniji.
69. člen
Z dnem, ko začne veljati ta pravilnik,
prenehata veljati navodilo o postopku odobritve tipa merila (Uradni list RS, št.
65/97) in navodilo o postopku neposredne overitve posamičnega merila (Uradni
list RS, št. 65/97).
70. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o načinih ugotavljanja skladnosti za posamezne vrste merilnih
instrumentov ter o vrstah in načinih njihove označitve z oznakami skladnosti
(Uradni list RS, št. 53/07) vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o načinih ugotavljanja skladnosti za posamezne vrste merilnih
instrumentov ter o vrstah in načinih njihove označitve z oznakami skladnosti
(Uradni list RS, št. 79/13) vsebuje naslednji prehodni in
končno določbo:
»PREHODNI IN KONČNA DOLOČBA
26. člen
Za merila v uporabi, ki imajo na dan
uveljavitve tega pravilnika veljavno overitev, se rok overitve izteče z iztekom
veljavnosti dane overitve.
27. člen
Vsi postopki, ki so v teku na dan
uveljavitve tega pravilnika, se zaključijo po dosedaj veljavnem pravilniku.
28. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik
o spremembah in dopolnitvah Pravilnika o načinih ugotavljanja skladnosti za
posamezne vrste merilnih instrumentov ter o vrstah in načinih njihove označitve
z oznakami skladnosti (Uradni list RS, št. 103/22)
vsebuje naslednjo končno določbo:
»KONČNA DOLOČBA
26. člen
Ta pravilnik začne veljati petnajsti dan po
objavi v Uradnem listu Republike Slovenije.«.