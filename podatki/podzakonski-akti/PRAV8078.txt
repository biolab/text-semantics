I. SPLOŠNE DOLOČBE
1. člen
Ta pravilnik ureja in določa:
-      
vodenje poslovnih knjig in računovodsko poročanje o upravljanju denarnih
sredstev sistema enotnega zakladniškega računa (v nadaljnjem besedilu: EZR)
države oziroma občine;
-      
priznavanje prihodkov in odhodkov pri vrednotenju posameznih bilančnih
postavk upravljavca sredstev sistema EZR;
-      
način vpisovanja podatkov, potrebnih za spremljanje upravljanja denarnih
sredstev sistema EZR, v plačilno navodilo.
2. člen
(1) Denarna sredstva sistema EZR
države oziroma občine upravlja ministrstvo, pristojno za finance, oziroma
občinska uprava (v nadaljnjem besedilu: upravljavec sredstev sistema EZR) prek
zakladniškega podračuna EZR. Zakladniški podračun (v nadaljnjem besedilu: ZP)
se ne uporablja za izvrševanje proračunov subjektov, vključenih v sistem EZR,
zato se upravljavec sredstev sistema EZR registrira pri Agenciji Republike
Slovenije za javnopravne evidence in storitve (v nadaljnjem besedilu: AJPES) s
svojo matično številko kot del ministrstva, pristojnega za finance, oziroma kot
del občinske uprave. Hkrati pa Uprava Republike Slovenije za javna plačila vodi
podatke upravljavca sredstev sistema EZR pod šifro zakladnice v registru
proračunskih uporabnikov.
(2) Upravljavec sredstev sistema EZR
upravlja denarna sredstva sistema EZR, ki so denarna sredstva podračunov
subjektov, vključenih v sistem EZR, in ZP.
II. VODENJE POSLOVNIH KNJIG IN RAČUNOVODSKO POROČANJE
3. člen
(1) Upravljavec sredstev sistema EZR
vodi ločene poslovne knjige. Izdela ločeno:
-      
računovodsko poročilo, ki ga predloži na AJPES in ga vključi v prilogo
zaključnega računa proračuna, in
-      
premoženjsko bilanco.
(2) Pri tem upošteva pravila za
neposredne proračunske uporabnike po zakonu, ki ureja javne finance, razen da
svojega računovodskega poročila ne vključi v računovodsko poročilo državnega
oziroma občinskega proračuna.
III. PRIZNAVANJE PRIHODKOV IN ODHODKOV PRI VREDNOTENJU
BILANČNIH POSTAVK UPRAVLJAVCA SREDSTEV SISTEMA EZR
4. člen
(1) Denarna sredstva subjektov,
vključenih v sistem EZR, evidentira upravljavec sredstev sistema EZR v svojih
poslovnih knjigah in poročilih, namenjenih konsolidaciji, kot denarna sredstva
na računih – na ločenih podkontih glede na podkonto denarnih sredstev ZP – in
kot obveznost do subjektov, vključenih v sistem EZR, ki se obrestuje. Subjekti,
vključeni v sistem EZR, evidentirajo ta denarna sredstva v svojih poslovnih
knjigah kot denarna sredstva na računih, medtem ko jih v poročilih, namenjenih
konsolidaciji, izkazujejo kot terjatev do upravljavca sredstev sistema EZR.
(2) Sprememba stanja denarnih sredstev
EZR mora biti enaka vsoti:
a)  prihodkov, zmanjšanih za odhodke,
b)  prejemkov, zmanjšanih za izdatke,
c)  sprememb zunajbilančnih postavk in
d)  spremembe bilančne postavke tečajnih razlik na stanje denarnih sredstev
sistema EZR.
(3) Zaradi kontroliranja sprememb
stanja podračunov subjektov, vključenih v sistem EZR, in denarnih sredstev ZP
upravljavec sredstev sistema EZR spremlja na zunajbilančnih postavkah:
a)  stanje in promet EZR pri Banki Slovenije ter
b)  denarne tokove upravljanja denarnih sredstev EZR, ki niso izkazani
kot prihodki in odhodki oziroma kot prejemki in izdatki.
(4) Vloge subjektov, vključenih v
sistem EZR, evidentira upravljavec sredstev sistema EZR kot obveznost iz
naslova prejetega depozita. Subjekti, ki te vloge dajejo, pa jih evidentirajo
kot terjatev iz naslova danega depozita.
(5) Zadolževanje izven sistema EZR
evidentira upravljavec sredstev sistema EZR kot zadolževanje pri poslovnih
bankah.
(6) Nalaganje denarnih sredstev
sistema EZR v sistemu EZR evidentira upravljavec sredstev sistema EZR kot dano
likvidnostno posojilo subjektom, ki so vključeni v enotno upravljanje sredstev.
Subjekti, ki ta posojila dobijo, pa jih evidentirajo kot zadolževanje.
(7) Nalaganje denarnih sredstev
sistema EZR izven sistema EZR evidentira upravljavec sredstev sistema EZR kot
terjatev iz naslova depozitov.
(8) Upravljavec sredstev sistema EZR
ugotovljeno rezervo evidentira na splošnem skladu, medtem ko prenos proračunu
pripadajočega dela rezultata poslovanja sistema EZR preteklega leta evidentira
kot odhodek.
5. člen
(1) Razmejitve in obračuni obresti ter
drugih donosov finančnih naložb v sistemu EZR in izven sistema EZR se
obravnavajo kot samostojne terjatve.
(2) Razmejitve in obračuni obresti ter
drugih stroškov finančnih obveznosti, vključno z vlogami, v sistemu EZR in
izven sistema EZR se obravnavajo ko samostojne obveznosti.
IV. NAČIN VPISOVANJA PODATKOV, POTREBNIH ZA SPREMLJANJE
UPRAVLJANJA DENARNIH SREDSTEV SISTEMA EZR, V PLAČILNA NAVODILA
6. člen
(1) Podrobnejša navodila, ki
opredeljujejo označevanje vrst poslov in posameznih dogodkov upravljanja
denarnih sredstev sistema EZR (v nadaljnjem besedilu: navodila), so objavljena
na spletni strani Ministrstva za finance.
(2) Za
vsa plačila, povezana z upravljanjem denarnih sredstev sistema EZR, se
uporablja sklic na številko obremenitve oziroma odobritve modela 58, ki ima
naslednjo strukturo:
58 nnnnN-ppppppP-VPšššššš
nnnnN             4-mestna
šifra proračunskega uporabnika oziroma upravljavca sredstev sistema   EZR in kontrolna
številka;
ppppppP     6-mestna številka podkonta in
kontrolna številka;
VP              2-mestna oznaka vrste posla
iz navodila;
šššššš         6-mestna oznaka posla iz
navodila.

Pravilnik o vodenju računovodskih evidenc
upravljanja denarnih sredstev sistema enotnega zakladniškega računa (Uradni
list RS, št. 120/07)
vsebuje naslednji končni določbi:
»V. KONČNI DOLOČBI
7. člen
Z uveljavitvijo tega pravilnika prenehata
veljati Pravilnik o načinu vpisovanja podatkov, potrebnih za spremljanje
upravljanja likvidnosti sistema enotnega zakladniškega računa (Uradni list RS,
št. 140/04 in 138/06) in 8. člen Pravilnika za upravljanje likvidnosti sistema
enotnega zakladniškega računa (Uradni list RS, št. 18/04 in 78/04).
8. člen
Ta pravilnik začne veljati dne
1. januarja 2008.«.

Pravilnik o spremembi Pravilnika o vodenju
računovodskih evidenc upravljanja denarnih sredstev sistema enotnega
zakladniškega računa (Uradni list RS, št. 104/09) vsebuje naslednjo končno določbo:
»2. člen
Ta pravilnik začne veljati 1. januarja
2010.«.