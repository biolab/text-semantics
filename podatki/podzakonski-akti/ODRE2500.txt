1. člen
(vsebina)
Ta odredba za izvedbo projekta Tradicionalni slovenski zajtrk
2019 (v nadaljnjem besedilu: zajtrk) v vrtcih, osnovnih šolah in zavodih za
vzgojo in izobraževanje otrok in mladostnikov s posebnimi potrebami podrobneje
določa:
-       
dan izvedbe zajtrka,
-       
sestavo in poreklo živil za zajtrk,
-       
višino sredstev za povračilo stroškov za živila za izvedbo zajtrka (v
nadaljnjem besedilu: stroški),
-       
upravičence, pogoje in način uveljavljanja povračila stroškov.
2. člen
(dan izvedbe, sestava in poreklo živil za zajtrk)
(1) Zajtrk se izvede na dan slovenske hrane, ki se v letu
2019 obeležuje 15. novembra.
(2) Zajtrk je sestavljen iz mleka, masla, kruha, medu in
jabolka, ki morajo biti pridelani oziroma predelani v Sloveniji.
(3) Poreklo živil iz prejšnjega odstavka se dokazuje z izjavo
dobavitelja, da so bila pridelana oziroma predelana v Sloveniji, ali z
ustreznimi certifikati. Izjave in certifikati morajo spremljati živila ob
njihovi dobavi. Zahteva o poreklu živil je izpolnjena tudi, če je iz spremljajočih
knjigovodskih listin razvidno, da je živilo dobavila kmetija z dopolnilnimi
dejavnostmi za predelavo primarnih kmetijskih pridelkov oziroma prodajo
kmetijskih pridelkov in izdelkov s kmetij.
(4) Ustrezni certifikati za dokazovanje porekla živil iz
prejšnjega odstavka so certifikati o njihovi ekološki pridelavi, certifikati
izbrana kakovost ali certifikati o integrirani pridelavi, ki jih je izdala
pooblaščena organizacija za kontrolo in certificiranje v Republiki Sloveniji.
Zahteva o poreklu medu je izpolnjena tudi, če ga spremlja certifikat za
Slovenski med, Kočevski gozdni med, Kraški med ali Zlati panj, ki ga je izdala
pooblaščena organizacija za kontrolo in certificiranje v Republiki Sloveniji.
3. člen
(upravičenci)
Upravičenci za povračilo stroškov so vrtci, osnovne šole in
zavodi za vzgojo in izobraževanje otrok in mladostnikov s posebnimi potrebami
(v nadaljnjem besedilu: upravičenec), ki izvajajo javno veljavne
vzgojno-izobraževalne programe in 15. novembra 2019 izvedejo zajtrk z vsemi
živili iz drugega odstavka prejšnjega člena.
4. člen
(višina sredstev za povračilo stroškov)
(1) Upravičencu se izplača pavšalno nadomestilo v višini 0,52
eura na osebo.
(2) Za določitev višine sredstev za povračilo stroškov
posameznemu upravičencu se upošteva število otrok in učencev, vpisanih v
centralno evidenco udeležencev vzgoje in izobraževanja na dan 30. september
2019.
(3) Podatke iz prejšnjega odstavka Ministrstvo za
izobraževanje, znanost in šport pošlje Ministrstvu za kmetijstvo, gozdarstvo in
prehrano ter Agenciji Republike Slovenije za kmetijske trge in razvoj podeželja
(v nadaljnjem besedilu: agencija).
(4) Višina sredstev za povračilo stroškov se določi kot
zmnožek pavšalnega nadomestila iz prvega odstavka tega člena in števila
vpisanih oseb iz drugega odstavka tega člena.
(5) Za povračilo stroškov je namenjenih 130.000 eurov. Če se
z vlogami za povračilo stroškov ta znesek preseže, se višina pavšalnega
nadomestila iz prvega odstavka tega člena sorazmerno zniža.
5. člen
(ravnanje z živili, ki se ne porabijo)
Živila, ki se ne porabijo na dan, določen v 2. členu te
odredbe, se porabijo za prehrano otrok in učencev upravičenca naknadno, skladno
z rokom uporabe.
6. člen
(način uveljavljanja povračila stroškov)
(1) Vlogo za povračilo stroškov odgovorna oseba upravičenca
ali njen pooblaščenec za elektronsko vložitev izpolni elektronsko in jo vloži v
elektronski obliki, podpisano s kvalificiranim elektronskim podpisom.
(2) Za elektronsko izpolnjevanje in elektronsko vložitev vlog
agencija vzpostavi vstopno spletno mesto na naslovu http://e-kmetija.gov.si, na katerem
se odgovorna oseba upravičenca ali njen pooblaščenec za elektronsko vložitev
prijavi v informacijski sistem agencije, ima dostop do vseh podatkov, ki so
potrebni za izpolnitev vloge, izvede elektronski vnos, vključno s
kvalificiranim elektronskim podpisom, in vloži vlogo v informacijski sistem
agencije, ki ga obvesti o uspešni oddaji vloge.
(3) Če vlogo vlaga pooblaščenec za elektronsko vložitev, se
mora pred elektronsko vložitvijo vloge registrirati pri agenciji. Pooblaščenec
za elektronsko vložitev pri vnosu vloge izpolni pooblastilo za dostop in
uporabo informacijskega sistema agencije v skladu z zakonom, ki ureja
kmetijstvo. S podpisom na vlogi odgovorna oseba upravičenca ali njen
pooblaščenec potrdi pravilnost vnosa podatkov.
7. člen
(rok za uveljavljanje povračila stroškov)
Rok za vložitev vlog iz prejšnjega člena je od 2. do 19.
decembra 2019.
8. člen
(izplačilo sredstev za povračilo stroškov)
(1) Agencija na podlagi vloge iz 6. člena te odredbe odloči o
višini sredstev za povračilo stroškov, do katere je upravičen posamezni
upravičenec, in izda odločbe najpozneje do 21. februarja 2020.
(2) Agencija upravičencem izplača sredstva iz prejšnjega
odstavka iz proračuna za leto 2020.
9. člen
(kontrola pred izplačilom sredstev za povračilo stroškov)
(1) Agencija pred izplačilom sredstev za povračilo stroškov
izvaja administrativne kontrole.
(2) Agencija pozove dva odstotka upravičencev od vseh
upravičencev, ki so vložili vlogo za povračilo stroškov, da predložijo izjave,
certifikate ali knjigovodske listine iz tretjega in četrtega odstavka 2. člena
te odredbe. V primeru podarjenih živil predložijo izjavo darovalca o vrsti in
količini zadevnih živil.
10. člen
(obveznosti agencije)
Agencija najpozneje do 28. februarja 2020 Ministrstvu za
kmetijstvo, gozdarstvo in prehrano sporoči podatke o:
-       
številu prejetih vlog za povračilo stroškov in podatkih o njihovih
vlagateljih;
-       
količinah razdeljenih živil;
-       
dnevu izplačila pavšalnih nadomestil in
-       
povezavi do spletnih mest objav o izvedbah zajtrka in omogoči dostop do
fotografij izvedenega projekta, ki so jih upravičenci navedli in priložili v
vlogah za povračilo stroškov.
KONČNA DOLOČBA
11. člen
(začetek veljavnosti)
Ta odredba začne veljati petnajsti dan po objavi v Uradnem
listu Republike Slovenije.
Št. 007-174/2019
Ljubljana, dne 20. avgusta 2019
EVA 2019-2330-0074
Dr. Aleksandra Pivec
ministrica
za kmetijstvo, gozdarstvo in prehrano