1. člen
(namen)
(1) Ta uredba v skladu z Direktivo Evropskega parlamenta in
Sveta 2006/11/ES z dne 15. februarja 2006 o onesnaževanju pri odvajanju
nekaterih nevarnih snovi v vodno okolje Skupnosti (UL L št. 64 z dne 4. 3.
2006, str. 52) določa za naprave za proizvodnjo stekla in steklenih izdelkov (v
nadaljnjem besedilu: naprave za proizvodnjo stekla) v zvezi z emisijo snovi in
toplote pri odvajanju industrijske odpadne vode (v nadaljnjem besedilu: odpadna
voda):
-       
mejne vrednosti parametrov odpadne vode in
-       
posebne ukrepe za zmanjševanje emisije snovi.
(2) Za vprašanja o emisiji snovi in toplote pri odvajanju odpadne
vode iz naprav za proizvodnjo stekla, ki niso urejena s to uredbo, se uporablja
predpis, ki ureja emisijo snovi in toplote pri odvajanju odpadnih vod v vode in
javno kanalizacijo. Za vprašanja obratovalnega monitoringa odpadnih vod pa se uporablja
predpis, ki ureja prve meritve in obratovalni monitoring odpadnih vod ter
pogoje za njegovo izvajanje.
2. člen
(uporaba)
(1) Določbe te uredbe se uporabljajo pri odvajanju odpadne vode
iz naprav za proizvodnjo stekla, v katerih se izvajajo naslednji procesi:
-       
priprava zmesi, taljenje in oblikovanje stekla ter proizvodnja steklenih
vlaken in umetnih mineralnih vlaken,
-       
mehanska obdelava (stiskanje, odrezovanje, upogibanje, bočenje,
prednapenjanje, brušenje, poliranje, vrtanje, matiranje itd.) vseh vrst stekla,
-       
kemična obdelava (kislinsko poliranje, jedkanje in matiranje) stekla,
-       
srebrenje in bakrenje ravnega stekla (izdelava zrcal),
-       
srebrenje drobnih steklenih predmetov,
-       
predelava steklenih vlaken ali umetnih mineralnih vlaken v tkanine iz
steklenih vlaken ali v izolacijski material in
-       
čiščenje odpadnega zraka iz zgoraj naštetih dejavnosti z uporabo vodnih
raztopin.
(2) Naprave za proizvodnjo stekla iz prejšnjega odstavka so
podrobneje opisane v Referenčnem dokumentu o najboljših razpoložljivih tehnikah
v industriji stekla 2002/C 12/04 z dne 21. decembra 2001 za namene Direktive
Sveta 96/61/ES o celovitem preprečevanju in nadzorovanju onesnaževanja okolja (UL
C št. 12 z dne 16. 1. 2002, str. 12), ki je dostopen tudi na spletni strani
Agencije Republike Slovenije za okolje.
(3) Določbe te uredbe ne veljajo za naprave za proizvodnjo stekla,
če:
-       
povprečni dnevni pretok odpadne vode ne presega 15 m3/dan,
-       
letna količina odpadne vode ne presega 4.000 m3,
-       
obremenjevanje z odpadno vodo ne presega 50 PE in
-       
v odpadni vodi letna količina za nobeno od nevarnih snovi ne presega
količine, ki je določena za nevarne snovi v predpisu, ki ureja emisijo snovi in
toplote pri odvajanju odpadnih vod v vode in javno kanalizacijo.
(4) Odpadna voda iz naprave za proizvodnjo stekla iz prejšnjega
odstavka se šteje za komunalno odpadno vodo, naprava za proizvodnjo stekla pa
izpolnjuje pogoje iz prejšnjega odstavka, če letna proizvodnja steklenih
izdelkov ne presega dveh ton pri napravi za dejavnosti iz prve, tretje, četrte
in pete alinee prvega odstavka tega člena, ali če letna proizvodnja steklenih
izdelkov ne presega 15 ton pri napravi za mehansko obdelavo stekla.
(5) Določbe te uredbe se ne uporabljajo za odpadno vodo iz
naprav za pripravo vode, iz hladilnih sistemov in parnih generatorjev na
območju naprave za proizvodnjo stekla ter za komunalno odpadno vodo, ki nastaja
na območju naprave za proizvodnjo stekla.
3. člen
(mejne vrednosti)
(1) Mejne vrednosti parametrov odpadne vode, ki se odvajajo neposredno
in posredno v vode ali se odvajajo v javno kanalizacijo iz naprav za
proizvodnjo stekla, namenjenih pripravi zmesi, taljenju in oblikovanju stekla,
proizvodnji steklenih vlaken in umetnih mineralnih vlaken, mehanski obdelavi
vseh vrst stekla ter čiščenju odpadnega zraka iz teh naprav z vodnimi raztopinami,
so določene v preglednici 1 v Prilogi 1, ki je sestavni del te uredbe.
(2) Mejne vrednosti parametrov odpadne vode, ki se odvajajo neposredno
v vode ali v javno kanalizacijo iz naprav za proizvodnjo stekla, namenjenih
kemični obdelavi stekla in čiščenju odpadnega zraka iz teh naprav z vodnimi
raztopinami, so določene v preglednici 2 v Prilogi 1 te uredbe.
(3) Mejne vrednosti parametrov odpadne vode, ki se odvajajo neposredno
v vode ali v javno kanalizacijo iz naprav za proizvodnjo stekla, namenjenih
srebrenju in bakrenju ravnega stekla ter srebrenju drobnih steklenih predmetov,
so določene v preglednici 3 v Prilogi 1 te uredbe.
(4) Mejne vrednosti parametrov odpadne vode, ki se odvajajo neposredno
v vode ali v javno kanalizacijo iz naprav za proizvodnjo stekla, ki so
namenjene predelavi steklenih vlaken ali umetnih mineralnih vlaken v tkanine iz
steklenih vlaken ali izolacijske materiale in čiščenju odpadnega zraka iz teh
naprav z vodnimi raztopinami, so določene v preglednici 4 v Prilogi 1 te
uredbe.
(5) Če javna kanalizacija ni zaključena s komunalno ali skupno
čistilno napravo, se za odpadno vodo iz naprave za proizvodnjo stekla, ki se
odvaja v to javno kanalizacijo, uporabljajo mejne vrednosti, ki so v prilogah
te uredbe določene za neposredno in posredno odvajanje v vode.
4. člen
(ukrepi za zmanjševanje obremenjevanja voda)
(1) Posebni ukrepi, ki jih mora izvajati upravljavec naprave za
proizvodnjo stekla, v katerih se izvajajo dejavnosti iz prve in sedme alinee
prvega odstavka 2. člena te uredbe, z namenom, da so izpolnjene zahteve v zvezi
z mejnimi vrednostmi iz te uredbe, so:
-       
zapiranje krogotoka izpiralne vode pri čiščenju naprav in čiščenju
odpadnega zraka,
-       
zapiranje krogotoka hladilnih mazivnih emulzij iz postopka oblikovanja
stekla,
-       
uporaba biološko razgradljivih hladilnih maziv,
-       
ločeno zbiranje in odstranjevanje hladilnih mazivnih emulzij, ki jih ni
mogoče ponovno uporabiti,
-       
fizikalno-kemijsko čiščenje odpadne vode in – odstranjevanje odpadkov iz
obdelave odpadne vode, skladno s predpisi, ki urejajo ravnanje z odpadki.
(2) Posebni ukrepi, ki jih mora izvajati upravljavec naprave za
proizvodnjo stekla, v katerih se izvajajo dejavnosti iz druge alinee prvega
odstavka 2. člena te uredbe, z namenom, da so izpolnjene zahteve v zvezi z
mejnimi vrednostmi iz te uredbe, so:
-       
zapiranje krogotoka hladilne vode ali hladilnih emulzij,
-       
uporaba biološko razgradljivih hladilnih sredstev in hladilnih emulzij,
-       
preprečevanje uporabe snovi in dodatkov, ki vsebujejo halogenirane
ogljikovodike,
-       
uporaba biorazgradljivih pralnih in čistilnih sredstev,
-       
preprečevanje uporabe etilendiamintetraocetne kisline, njenih homologov
in njihovih soli ter drugih aminopolikarbonskih kislin, njihovih homologov in
soli,
-       
zapiranje krogotoka odpadne vode iz mehanske obdelave in čiščenje
delnega toka, če je to potrebno,
-       
uporaba ogljikovega dioksida za nevtralizacijo odpadne vode,
-       
ponovna uporaba brusilnih sredstev,
-       
fizikalno-kemijsko čiščenje odpadne vode in
-       
odstranjevanje onesnaženih organskih topil in muljev, ki nastajajo pri
brušenju ter odpadkov iz obdelave odpadne vode v skladu s predpisi, ki urejajo
ravnanje z odpadki.
(3) Posebni ukrepi, ki jih mora izvajati upravljavec naprave za
proizvodnjo stekla, v katerih se izvajajo dejavnosti iz tretje in sedme alinee
prvega odstavka 2. člena te uredbe z namenom, da so izpolnjene zahteve v zvezi
z mejnimi vrednostmi iz te uredbe, so:
-       
ponovna uporaba snovi, ki se jih uporablja za polirne, matirne in
jedkalne kopeli,
-       
zapiranje krogotoka izpiralne vode iz procesa čiščenja odpadnega zraka
in čiščenja steklenih izdelkov,
-       
prepoved uporabe snovi in dodatkov, ki vsebujejo halogenirane ogljikovodike,
-       
fizikalno-kemijsko čiščenje odpadne vode in
-       
odstranjevanje jedkalnega mulja, zaščitnega laka ali smole, ter odpadkov
iz obdelave odpadne vode in kopeli, ki jih ni mogoče ponovno uporabiti, skladno
s predpisi, ki urejajo ravnanja z odpadki.
(4) Posebni ukrepi, ki jih mora izvajati upravljavec naprave za
proizvodnjo stekla, v katerih se izvajajo dejavnosti iz četrte in pete alinee
prvega odstavka 2. člena te uredbe, z namenom, da so izpolnjene zahteve v zvezi
z mejnimi vrednostmi iz te uredbe, so:
-       
ponovna uporaba snovi, ki se jih uporablja za srebrenje in bakrenje,
-       
preprečevanje nastajanja bakreno-tetraminskih kompleksov z ločenim
odvajanjem odpadne vode, ki vsebuje baker in amonijak,
-       
zapiranje krogotoka izpiralne in pralne vode,
-       
fizikalno-kemijsko čiščenje odpadne vode in
-       
ločeno odstranjevanje mulja, ki vsebuje srebro ali baker in odpadkov iz
čiščenja odpadne vode v skladu s predpisi, ki urejajo ravnanje z odpadki.
(5) Posebni ukrepi, ki jih mora izvajati upravljavec naprave za
proizvodnjo stekla, v katerih se izvajajo dejavnosti iz šeste in sedme alinee
prvega odstavka 2. člena te uredbe z namenom, da so izpolnjene zahteve v zvezi
z mejnimi vrednostmi iz te uredbe, so:
-       
zapiranje krogotoka uporabljene vode v proizvodnji ter pralne vode iz
čiščenja odpadnega zraka in čiščenja naprav,
-       
uporaba biološko razgradljivega veziva za vlakna,
-       
fizikalno-kemijsko čiščenje odpadne vode pri odvajanju v kanalizacijo in
-       
fizikalno-kemijsko in biološko čiščenje odpadne vode pri njenem
neposrednem odvajanju v vode.
5. člen
(nadzor)
Nadzor nad izvajanjem te uredbe opravljajo inšpektorji, pristojni
za varstvo okolja.
6. člen
(prekrški)
(1) Z globo od 4.000 eurov do 40.000 eurov se za prekršek kaznuje
upravljavec naprave za proizvodnjo stekla, ki je pravna oseba ali samostojni
podjetnik posameznik, če ne izvaja ukrepov iz 4. člena te uredbe ali če ne
prilagodi obratovanja obstoječe naprave za proizvodnjo stekla v zvezi z mejnimi
vrednostmi emisij snovi zahtevam iz 7. člena te uredbe.
(2) Z globo od 1.200 eurov do 4.000 eurov se za prekršek iz
prejšnjega odstavka kaznuje tudi odgovorna oseba upravljavca naprave za
proizvodnjo stekla.
7. člen
(prilagoditev obstoječih naprav)
(1) Upravljavec obstoječe naprave za proizvodnjo stekla mora
prilagoditi njeno obratovanje v zvezi z mejnimi vrednostmi emisije snovi iz
Priloge 1 te uredbe najpozneje do 31. decembra 2012.
(2) Do prilagoditve obstoječe naprave za proizvodnjo stekla v
skladu s prejšnjim odstavkom se za takšno napravo uporabljajo mejne vrednosti,
ki so določene v Prilogi 2, ki je sestavni del te uredbe.
(3) Ne glede na določbe prvega in drugega odstavka tega člena
mora upravljavec obstoječe naprave za proizvodnjo stekla prilagoditi njeno
obratovanje določbam iz 3. člena te uredbe, če se zaradi posegov v takšno
napravo poveča njena proizvodna zmogljivost za več kakor 25 odstotkov od
uveljavitve te uredbe.
(4) Proizvodna zmogljivost obstoječe naprave za proizvodnjo stekla
je njena največja zmogljivost, ki jo opredeli proizvajalec takšne naprave in
zapiše v tehnično dokumentacijo, namenjeno uporabnikom takšne naprave ter se
izraža v količini stekla ali steklenih izdelkov, ki nastanejo oziroma se
obdelajo v 24 urah obratovanja naprave ali v eni uri, če naprava ne more obratovati
neprekinjeno 24 ur.
8. člen
(prehodne določbe)
(1) Ne glede na določbe petega odstavka 3. člena te uredbe se
za odpadno vodo iz obstoječe naprave za proizvodnjo stekla, odvedeno v javno
kanalizacijo, ki ni zaključena s komunalno ali skupno čistilno napravo,
uporabljajo mejne vrednosti za odvajanje v javno kanalizacijo do roka iz
operativnega programa na področju odvajanja in čiščenja odpadnih voda, do katerega
se morajo odpadne vode iz te javne kanalizacije odvajati v vode očiščene v
skladu s predpisom, ki ureja emisijo snovi pri odvajanju odpadne vode iz
komunalnih čistilnih naprav.
(2) Če obstoječa naprava za proizvodnjo stekla ni priključena
na javno kanalizacijo, se določbe prejšnjega odstavka uporabljajo do 31.
decembra 2008 tudi za odpadno vodo, ki se iz te naprave odvaja neposredno v
vode, če je iz dokumentacije, priložene k vlogi za izdajo okoljevarstvenega
dovoljenja, razvidno, da so za priključitev naprave na javno kanalizacijo izpolnjeni
vsi pogoji upravljavca javne kanalizacije.
9. člen
(prenehanje veljavnosti)
Z dnem uveljavitve te uredbe preneha veljati Uredba o emisiji
snovi pri odvajanju odpadnih vod iz objektov in naprav za proizvodnjo stekla in
steklenih izdelkov (Uradni list RS, št. 10/99 in 41/04 – ZVO-1).
10. člen
(začetek veljavnosti)
Ta uredba začne veljati petnajsti dan po objavi v Uradnem listu
Republike Slovenije.
Št. 00719-43/2007/6
Ljubljana, dne 10. maja 2007
EVA 2007-2511-0055
Vlada Republike Slovenije
Janez Janša l.r.
Predsednik

Priloga
1: Mejne vrednosti parametrov odpadne vode
Priloga
2: Mejne vrednosti parametrov odpadne vode iz obstoječih naprav