I. SPLOŠNA DOLOČBA
1. člen
(vsebina)
Ta pravilnik določa: 
1.     
podrobnejše pogoje, ki jih mora izpolnjevati oseba, če želi biti vpisana
v evidenco izdelovalcev okoljskih poročil in poročil o vplivih na okolje, in
način dokazovanja izpolnjevanja teh pogojev, 
2.     
način pridobivanja pooblastila za izdelovanje okoljskih poročil in
poročil o vplivih na okolje (v nadaljnjem besedilu: pooblastilo) ter 
3.     
način delovanja strokovne komisije za odvzem pooblastila za izdelavo
okoljskega poročila oziroma poročila o vplivih na okolje in potrdila o
strokovni usposobljenosti (v nadaljnjem besedilu: komisija) in višino plačila
za delo ter nadomestilo stroškov članov komisije.
II. PODROBNEJŠI POGOJI ZA IZDELOVALCE OKOLJSKIH POROČIL IN
POROČIL O VPLIVIH NA OKOLJE IN NJIHOVO DOKAZOVANJE
2. člen
(pogoji za pridobitev pooblastila)
(1) Okoljsko poročilo in poročilo o vplivih na okolje lahko
izdela samo oseba, ki je pridobila pooblastilo ministrstva, pristojnega za
varstvo okolja (v nadaljnjem besedilu: ministrstvo), in je vpisana v evidenco
izdelovalcev okoljskih poročil in poročil o vplivih na okolje v skladu z
zakonom, ki ureja varstvo okolja. 
(2) Pooblastilo lahko pridobi pravna oseba ali samostojni
podjetnik posameznik, ki izpolnjuje naslednje pogoje: 
1.     
da ima registrirano dejavnost za: 
- 
krajinsko arhitekturno, urbanistično in drugo projektiranje, 
- 
drugo tehnično projektiranje in svetovanje, 
- 
raziskovalno in razvojno dejavnost na področju naravoslovja in
tehnologije, 
- 
raziskovalno in razvojno dejavnost na področju družboslovja in
humanistike ali 
- 
druge strokovne in tehnične dejavnosti; 
2.     
da ima zaposleno ali po pogodbi najeto najmanj eno osebo s potrdilom o
strokovni usposobljenosti; 
3.     
da zoper njega ni bil začet stečajni postopek; 
4.     
da v zadnjih petih letih ni bil pravnomočno kaznovan zaradi kaznivega
dejanja zoper gospodarstvo.
3. člen
(dokazila o izpolnjevanju pogojev)
(1) Za dokazilo o izpolnjevanju pogoja iz 1. točke drugega
odstavka prejšnjega člena se šteje redni izpisek iz sodnega oziroma poslovnega
registra, ki ne sme biti starejši od šestih mesecev. 
(2) Za dokazilo o izpolnjevanju pogoja iz 2. točke drugega
odstavka prejšnjega člena se štejeta pogodba o zaposlitvi oziroma druga
civilnopravna pogodba s fizično osebo, ki izkazuje pogodbeno sodelovanje in
potrdilo o strokovni usposobljenosti. 
(3) Za dokazilo o izpolnjevanju pogoja iz 4. točke drugega
odstavka prejšnjega člena se šteje potrdilo o nekaznovanosti iz kazenske
evidence. 
(4) Dokazila iz prvega in tretjega odstavka tega člena ter 3.
točke drugega odstavka prejšnjega člena pridobi ministrstvo po uradni dolžnosti
v skladu z zakonom.
III. NAČIN PRIDOBIVANJA POOBLASTILA IN NJEGOVEGA ODVZEMA
4. člen
(vloga za pridobitev pooblastila in vpis v evidenco)
(1) Oseba, ki želi pridobiti pooblastilo, mora na ministrstvo
vložiti vlogo, ki vsebuje: 
1.     
osebno ime in naslov stalnega ali začasnega prebivališča oziroma firmo
in sedež pravne osebe, 
2.     
navedbo, ali oseba zahteva izdajo pooblastila za izdelovanje okoljskih
poročil ali poročil o vplivih na okolje ali oboje, 
3.     
navedbo delov okolja ali vplivov na okolje, kulturno dediščino ali
zdravje ljudi, za katere želi pridobiti pooblastilo, in 
4.     
listine in dokazila, s katerimi dokazuje izpolnjevanje pogojev za
pridobitev pooblastila, razen tistih, ki jih lahko pridobi ministrstvo po
uradni dolžnosti. 
(2) Vloga se vloži v pisni ali elektronski obliki v skladu s
predpisi, ki urejajo elektronsko poslovanje. 
(3) Ministrstvo po uradni dolžnosti vpiše v evidenco
izdelovalcev okoljskih poročil in poročil o vplivih na okolje iz prvega
odstavka 2. člena tega pravilnika osebo iz prvega odstavka tega člena, ki ji je
izdalo pooblastilo. 
(4) Ministrstvo v evidenco iz prejšnjega odstavka vpiše tudi
osebo iz države članice Evropske unije, če ta predloži overjeno kopijo
pooblastila pristojnega organa te države, da lahko izdeluje okoljsko poročilo
oziroma poročilo o vplivih na okolje.
IV. DELOVANJE KOMISIJE
5. člen
(imenovanje komisije)
(1) Minister, pristojen za varstvo okolja (v nadaljnjem
besedilu: minister), imenuje člane komisije s sklepom. 
(2) Minister imenuje člane komisije praviloma izmed
zaposlenih na ministrstvu oziroma v organizacijah, ki so na podlagi zakona ustanovljene
za opravljanje strokovnih nalog na področju urejanja voda in ohranjanja narave.
Če je predmet presoje tudi vpliv na kulturno dediščino oziroma zdravje ljudi,
minister v komisijo imenuje tudi zaposlene na ministrstvu, pristojnemu za
kulturno dediščino, oziroma ministrstvu, pristojnemu za zdravje, ki jih na
poziv ministra predlaga pristojno ministrstvo. Če zaradi obsežnosti
dokumentacije, ki obsega plan ali projekt posega v okolje in pripadajoče
okoljsko poročilo ali poročilo o vplivih na okolje, komisijo sestavlja
premajhno število članov, minister lahko imenuje zunanje sodelavce, ki
izpolnjujejo pogoje za imenovanje v komisijo v skladu z zakonom, ki ureja
varstvo okolja. 
(3) S sklepom iz prvega odstavka tega člena minister imenuje
tudi predsednika komisije in njegovega namestnika. 
(4) Komisija praviloma zaseda na sedežu Agencije Republike
Slovenije za okolje ali na njenih izpostavljenih enotah, kadar je to potrebno
zaradi boljše razjasnitve okoliščin pa tudi na terenu. 
(5) Administrativne in tehnične naloge za komisijo opravlja
Agencija Republike Slovenije za okolje.
6. člen
(zagovor osebe, ki je izdelala okoljsko poročilo ali
poročilo o vplivih na okolje)
(1) Komisija mora po prejemu in pregledu plana ali projekta
posega v okolje in pripadajočega okoljskega poročila ali poročila o vplivih na
okolje osebi, ki ima potrdilo o strokovni usposobljenosti in je izdelala
okoljsko poročilo ali poročilo o vplivih na okolje, omogočiti njegov zagovor. 
(2) Osebo iz prejšnjega odstavka se na zagovor vabi s pisnim
vabilom najmanj osem dni pred zagovorom. V vabilu se določi kraj, datum in uro
zagovora. 
(3) Na zagovoru se da osebi možnost, da pojasni v okoljskem
poročilu ali poročilu o vplivih na okolje opisano stanje okolja, vpliv izvedbe
plana ali posega na okolje, kulturno dediščino oziroma zdravje ljudi ter
uporabo tehnik in metodologijo presojanja. 
(4) Predsednik komisije po opravljenem zagovoru skliče sejo
komisije.
7. člen
(sprejem mnenja)
(1) Po opravljeni razpravi in morebitnem ogledu terena
predsednik komisije predlaga osnutek mnenja in ga da članom komisije na
glasovanje. 
(2) Če je za odločitev potrebna dodatna razjasnitev dejstev
in okoliščin, se seja prekine in določi datum njenega nadaljevanja. V tem
primeru posebno vabljenje članov komisije ni potrebno, razen odsotnih članov,
ki se jih pisno obvesti o nadaljevanju seje. O tem predsednik komisije naredi
uradni zaznamek. 
(3) Komisija lahko osnutek mnenja sprejme, dopolni ali
zavrne. 
(4) Če komisija osnutek mnenja sprejme, postane osnutek
dokončno mnenje komisije. 
(5) Če komisija osnutek mnenja dopolni, predsednik komisije
pripravi čistopis mnenja, ki postane dokončno mnenje komisije. 
(6) Če komisija osnutek mnenja zavrne, predsednik komisije po
posvetovanju s preostalimi člani komisije pripravi nov osnutek mnenja, o
katerem se ponovno glasuje. 
(7) Predsednik komisije pošlje dokončno mnenje komisije
ministrstvu.
8. člen
(sklepčnost in večina, potrebna za sprejem odločitve)
(1) Komisija je sklepčna, če so prisotni najmanj štirje
člani. 
(2) Vsak član komisije ima en glas. 
(3) Član komisije se ne more vzdržati glasovanja. 
(4) Komisija sprejme odločitev z večino glasov prisotnih
članov komisije. 
(5) Če odločitev ne more biti sprejeta z večino glasov,
odloči glas predsednika komisije, v njegovi odsotnosti pa njegovega namestnika.
V. PLAČILO ZA DELO IN NADOMESTILA STROŠKOV KOMISIJE
9. člen
(plačilo za delo)
(1) Članom komisije pripada plačilo za delo v komisiji. 
(2) Člani komisije, ki so zaposleni na ministrstvih ali
organizacijah iz drugega odstavka 5. člena tega pravilnika, lahko opravljajo
delo v komisiji samo zunaj rednega delovnega časa. 
(3) Osnova za plačilo članom komisije je dnevnica za službeno
potovanje v državi v skladu z zakonom, ki ureja višino povračil stroškov v
zvezi z delom in nekaterih drugih prejemkov. 
(4) Višina plačila v bruto znesku je za predsednika in
njegovega namestnika za osem ur dela štirikratni znesek dnevnice za službeno
potovanje v državi, ki traja nad 12 ur. 
(5) Višina plačila v bruto znesku je za člana komisije za
osem ur dela trikratni znesek dnevnice za službeno potovanje v državi, ki traja
nad 12 ur.
10. člen
(nadomestila stroškov)
(1) Člani komisije so upravičeni do povračila potnih
stroškov, razen če jih povrne njihov delodajalec oziroma, če so jih za isti dan
in lokacijo uveljavili pri drugem izplačevalcu. 
(2) Potni stroški so izdatki, ki jih imajo člani komisije, če
morajo zaradi dela v komisiji potovati v drug kraj, pri čemer lahko zahtevajo
povračilo za javni prevoz oziroma kilometrino. 
(3) Za potovanje v drug kraj se šteje, če komisija opravlja
delo v drugem kraju, kot je stalno oziroma začasno prebivališče člana komisije.
(4) Članom komisije se potni stroški povrnejo v višini
stroškov prevoza z javnimi prevoznimi sredstvi. 
(5) Ne glede na določbo prejšnjega odstavka se članom
komisije, ki nimajo možnosti prevoza z javnim prevoznim sredstvom, obračuna
kilometrina v skladu z zakonom, ki ureja višino povračil stroškov v zvezi z
delom in nekaterih drugih prejemkov. 
(6) Člani komisije so upravičeni do izplačila kilometrine
največ do razdalje med krajem, v katerem se je opravilo delo komisije, in
krajem stalnega ali začasnega prebivališča.
11. člen
(izplačilo plačila za delo in nadomestilo stroškov)
(1) Ministrstvo izplača plačilo za delo komisiji na podlagi
dejansko opravljenega dela v komisiji in predloženega poročila o opravljenem
delu, ki ga pripravi predsednik komisije oziroma njegov namestnik. 
(2) Ministrstvo izplača članu komisije nadomestilo stroškov
po obračunu potnih stroškov, ki ga pripravi predsednik komisije oziroma njegov
namestnik na podlagi pisnega zahtevka člana komisije za nadomestilo stroškov in
priloženih dokazil za tiste stroške, ki se uveljavljajo na podlagi določb tega
pravilnika. Kot pisni zahtevki za nadomestila stroškov se uporabljajo interni
obrazci, ki jih uporablja ministrstvo za službena potovanja zaposlenih. 
(3) Plačilo za delo in nadomestila stroškov se članom
komisije izplačajo 30. dan po prejemu pisnega zahtevka za nadomestilo stroškov
in poročila o opravljenem delu.
VI. KONČNA DOLOČBA
12. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 0071-191/2010
Ljubljana, dne 1. septembra 2011
EVA 2010-2511-0022
dr. Roko Žarnić l.r. 
Minister 
za okolje in prostor