I. SPLOŠNE DOLOČBE
1. člen
S tem pravilnikom se določajo načini in postopki izvedbe
redenominacije posameznih vrst nematerializiranih dolžniških vrednostnih
papirjev državnega proračuna (v nadaljnjem besedilu: državni vrednostni
papirji).
2. člen
Vrednost posameznega apoena državnega vrednostnega papirja se
redenominira tako, da se tolarska vrednost posameznega apoena državnega
vrednostnega papirja preračuna v eure po tečaju zamenjave, zneski pa se
zaokrožujejo v skladu s 5. členom Uredbe Sveta (ES) št. 1103/97 z dne 17.
junija 1997 o nekaterih določbah v zvezi z uvajanjem eura (UL L št. 162 z dne
19. junija 1997, str. 1, s spremembami). 
Skupna vrednost izdaje državnega vrednostnega papirja v eurih
je zmnožek vrednosti posameznega apoena državnega vrednostnega papirja
preračunanega v eure in števila izdanih apoenov državnega vrednostnega papirja.
Morebitna razlika med preračunano skupno vrednostjo izdaje
državnega vrednostnega papirja v eurih iz prvega odstavka tega člena in
direktnim preračunom skupne vrednosti izdaje iz tolarjev v eure zaradi
zaokroževanja na enem apoenu državnega vrednostnega papirja se prilagodi na
ravni izdajatelja. 
Postopek redenominacije od spodaj navzgor je na primeru
obveznice RS44 prikazan v Preglednici 1, ki je priloga in sestavni del tega
pravilnika.
II. NESPREMENLJIVI INSTRUMENTI
3. člen
Nespremenljivi instrumenti so državni vrednostni papirji, ki
so izdani v apoenih, nominiranih v tolarjih in se obrestujejo po fiksni
obrestni meri. Glavnica se izplača enkratno v nominalni vrednosti državnega
vrednostnega papirja na dan dospetja. 
Na dan uvedbe eura bodo v veljavi naslednji nespremenljivi
instrumenti: RS44, RS52, RS54, RS55, RS56, RS57, RS58, RS59, RS60, RS61 in
RS62.
4. člen
Redenominacija nespremenljivih instrumentov se izvrši tako,
da se na dan uvedbe eura tolarsko nominalno vrednost apoena posameznega
državnega vrednostnega papirja preračuna v eure. Tako preračunana vrednost
apoena posameznega državnega vrednostnega papirja predstavlja od 1. januarja
2007 novo nominalno vrednost apoena. 
Vse obresti se po 31. decembru 2006 obračunavajo od euro
nominalne vrednosti apoena v skladu z bistvenimi sestavinami državnega
vrednostnega papirja, vpisanimi v centralni register v skladu s 4. členom
Zakona o nematerializiranih vrednostnih papirjih (Uradni list RS, št. 23/99 in
114/06) (v nadaljnjem besedilu: pogoji državnega vrednostnega papirja). 
Postopek redenominacije nespremenljivih instrumentov je na
primeru obveznice RS44 prikazan v Preglednici 2, ki je priloga in sestavni del
tega pravilnika.
III. INDEKSIRANI INSTRUMENTI
5. člen
Indeksirani instrumenti so državni vrednostni papirji, ki so
izdani v apoenih, nominiranih v tolarjih in se obrestujejo po fiksni obrestni
meri. Nominalna vrednost apoena državnega vrednostnega papirja se tekoče
revalorizira z vsakokrat veljavno letno ali mesečno temeljno obrestno mero.
Revalorizacija se obračuna na konformni način. Glavnica se izplača enkratno v
revalorizirani vrednosti apoena državnega vrednostnega papirja na dan dospetja.
Na dan uvedbe eura bodo v veljavi naslednji indeksirani
instrumenti: RS15U, RS46 in RS47.
6. člen
Redenominacija RS15U se izvrši tako, da se na dan uvedbe eura
ugotovi tolarsko vrednost apoena, ki je enaka tolarski revalorizirani vrednosti
apoena konec dne 31. decembra 2006. Ugotovljeno tolarsko vrednost apoena se
preračuna v eure. Tako preračunana vrednost apoena predstavlja novo vrednost
apoena na začetku dne 1. januarja 2007. 
Redenominacija RS46 in RS47 se izvrši tako, da se na dan
uvedbe eura tolarsko nominalno vrednost apoena preračuna v eure. Tako
preračunana vrednosti apoena predstavlja od 1. januarja 2007 novo nominalno
vrednost apoena. 
Vse obveznosti se po 31. decembru 2006 obračunavajo od euro
vrednosti apoena v skladu s pogoji državnega vrednostnega papirja. 
Postopek redenominacije indeksiranih instrumentov je na
primeru obveznice RS46 prikazan v Preglednici 3, ki je priloga in sestavni del
tega pravilnika.
IV. SPREMENLJIVI INSTRUMENTI Z ENKRATNIM ODPLAČILOM GLAVNICE
7. člen
Spremenljivi instrumenti z enkratnim odplačilom glavnice so
državni vrednostni papirji, ki so izdani v apoenih, nominiranih v tolarjih in
se obrestujejo po spremenljivi obrestni meri, ki jo sestavlja vsakokrat
veljavna letna temeljna obrestna mera, kateri se prišteje marža. Glavnica se
izplača enkratno v nominalni vrednosti apoena državnega vrednostnega papirja na
dan dospetja. 
Na dan uvedbe eura bo v veljavi naslednji spremenljivi
instrument: RS31.
8. člen
Redenominacija RS31 se izvrši tako, da se na dan uvedbe eura
tolarsko nominalno vrednost apoena preračuna v eure. Tako preračunana vrednost
apoena predstavlja od 1. januarja 2007 novo nominalno vrednost apoena. 
Vse obresti se po 31. decembru 2006 obračunavajo od euro
nominalne vrednosti apoena v skladu s pogoji državnega vrednostnega papirja.
V. SPREMENLJIVI INSTRUMENTI Z OBROČNIM ODPLAČILOM GLAVNICE
9. člen
Spremenljivi instrumenti z obročnim odplačilom glavnice so
državni vrednostni papirji, ki so izdani v apoenih, nominiranih v tolarjih in
se obrestujejo po spremenljivi obrestni meri, ki jo sestavlja vsakokrat
veljavna letna temeljna obrestna mera, kateri se prišteje marža. Glavnica se
izplača v več obrokih, v nominalni vrednosti obroka apoena državnega
vrednostnega papirja na dan dospetja. 
Na dan uvedbe eura bodo v veljavi naslednji spremenljivi
instrumenti z obročnim odplačilom glavnice: RS21 in RS39.
10. člen
Redenominacija spremenljivih instrumentov z obročnim
odplačilom glavnice se izvrši tako, da se na dan uvedbe eura tolarsko vrednost
neodplačane nominalne vrednosti apoena preračuna v eure. Tako preračunana
neodplačana vrednost apoena predstavlja od 1. januarja 2007 novo neodplačano
nominalno vrednost apoena. 
Vse obresti se po 31. decembru 2006 obračunavajo od euro
neodplačane nominalne vrednosti apoena v skladu s pogoji državnega vrednostnega
papirja.
11. člen
Na dan uvedbe eura se v eure preračuna tudi vsako tolarsko
nominalno vrednost vsakega neodplačanega obroka apoena iz amortizacijskega
načrta, ki dospe v plačilo po 31. decembru 2006. 
Morebitna razlika med preračunano vrednostjo iz prvega
odstavka 10. člena in vsoto v eure preračunanih vrednosti še neodplačanih
obrokov apoena iz prejšnjega odstavka se prišteje prvemu izplačilu obroka
apoena, ki dospe po 31. decembru 2006. 
Postopek redenominacije spremenljivih instrumentov z obročnim
odplačilom glavnice je na primeru obveznice RS39 prikazan v Preglednici 4, ki
je priloga in sestavni del tega pravilnika.
VI. DISKONTIRANI INSTRUMENTI
12. člen
Diskontirani instrumenti so državni vrednostni papirji, ki so
izdani v apoenih, nominiranih v tolarjih in izdani z diskontom. Na dan dospetja
se izplača nominalna vrednost apoena državnega vrednostnega papirja. Obresti so
izražene kot razlika med nominalno vrednostjo apoena, to je tisto vrednostjo,
ki jo država izplača ob zapadlosti, in diskontirano vrednostjo apoena ob
izdaji. 
Na dan uvedbe eura bodo v veljavi naslednji diskontirani
instrumenti: TZM serij 102, 103 in 104, SZM serij 42, 43 in 44 ter DZM serij
35, 36, 37, 38, 39 in 40.
13. člen
Redenominacija diskontiranih instrumentov se izvrši tako, da
se na dan uvedbe eura tolarsko nominalno vrednost apoena posameznega državnega
vrednostnega papirja preračuna v eure. Tako preračunana vrednost apoena
predstavlja od 1. januarja 2007 novo nominalno vrednost apoena.
VII. IZRAČUN OBRESTI ZA OBDOBJE, KI JE KRAJŠE OD
OBRESTOVALNEGA OBDOBJA
14. člen
Ne glede na pogoje državnih vrednostnih papirjev, se po 1.
januarju 2007 obresti za obdobje, ki je krajše od obrestovalnega obdobja,
računajo v skladu s pogoji posameznega vrednostnega papirja, vendar brez
omejitev pri številu decimalnih mest.
VIII. KONČNA DOLOČBA
15. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 470-1/2006/259
Ljubljana, dne 19. decembra 2006
EVA 2006-1611-0177
dr. Andrej Bajuk l.r. 
Minister 
za finance

Priloga:
Preglednice 1 do 4