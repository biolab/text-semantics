1. člen
(splošno)
Ta pravilnik podrobneje določa dela, ki se
štejejo za osebno dopolnilno delo, način priglasitve tega dela, obrazec in
način poročanja o doseženem prihodku, vsebino in obliko zahtevka za pridobitev
vrednotnice, vsebino in obliko vrednotnice ter druge podatke za oblikovanje
prijave podatkov o zavarovalni dobi in osnovi za pokojninsko in invalidsko zavarovanje
ter način njihovega posredovanja in uporabe.
2. člen
(osebno dopolnilno delo)
(1) Osebno dopolnilno delo se lahko
opravlja v skladu s pogoji, ki jih določa Zakon o preprečevanju dela in
zaposlovanja na črno (Uradni list RS, št. 32/14; v nadaljnjem besedilu: zakon)
ter v skladu s pogoji, ki jih določa ta pravilnik.
(2) Za osebno dopolnilno delo se
šteje, kadar posameznik sam opravlja dela iz prvega odstavka 12. člena zakona,
ki jih ne opravlja za pravno osebo, tuj pravni subjekt ali samozaposleno osebo
in pod pogojem, da posebni predpisi ne določajo drugače, in so določena pod A
priloge 1, ki je sestavni del tega pravilnika.
(3) Za osebno dopolnilno delo se
šteje, kadar posameznik sam izdeluje in prodaja izdelke ali nabira in prodaja
gozdne sadeže in zelišča v skladu s tretjim odstavkom 12. člena zakona, pod
pogojem, da so določena pod B priloge 1, ki je sestavni del tega pravilnika.
3. člen
(priglasitev osebnega dopolnilnega dela)
(1) Priglasitev osebnega dopolnilnega
dela posameznik opravi prek spletnega portala AJPES z uporabo kvalificiranega
digitalnega potrdila ali osebno na upravni enoti, ki zanj priglasitev opravi
prek spletnega portala AJPES.
(2) Ob priglasitvi osebnega
dopolnilnega dela posameznik navede naslednje podatke:
-       
osebno ime in naslov,
-       
davčno številko,
-       
dela, ki jih bo opravljal kot osebno dopolnilno delo,
-       
kontaktni podatek (telefonska številka ali elektronski naslov).
(3) Posameznik lahko začne posamezno
vrsto osebnega dopolnilnega dela opravljati od dneva priglasitve te vrste
osebnega dopolnilnega dela. Posameznik pa lahko ob priglasitvi posamezne vrste
osebnega dopolnilnega dela pri posamezni vrsti dela, ki ga bo opravljal kot
osebno dopolnilno delo, izbere datum začetka opravljanja, ki je poznejši od
datuma priglasitve osebnega dopolnilnega dela, vendar ne za več kot sedem dni,
in datum konca opravljanja, ki je poznejši od datuma začetka opravljanja,
vendar ne za več kot šest mesecev.
(4) Ob priglasitvi osebnega
dopolnilnega dela posameznik navede kontaktni podatek, namenjen javni objavi.
Za namen javne objave lahko posameznik izbere tudi regijo, v kateri bo pretežno
opravljal priglašeno osebno dopolnilno delo.
(5) Priglasitev osebnega dopolnilnega
dela AJPES opravi takoj po prejetju vseh podatkov iz drugega odstavka tega
člena. Če katerikoli podatek ob priglasitvi ni podan, priglasitev osebnega
dopolnilnega dela ni mogoča.
(6) Ob priglasitvi osebnega
dopolnilnega dela AJPES posamezniku dodeli zaporedno številko, ki se v času, ko
je posameznik vpisan v seznam iz 13. člena zakona (v nadaljnjem besedilu:
seznam), in še pet let po prenehanju opravljanja vseh del, ki jih je opravljal
kot osebno dopolnilno delo, oziroma pet let po izbrisu iz seznama po uradni
dolžnosti, ne spreminja. Če posameznik po preteku petih let od prenehanja
opravljanja vseh del, ki jih je opravljal kot osebno dopolnilno delo ali po
preteku petih let po izbrisu iz seznama po uradni dolžnosti, ponovno priglasi
osebno dopolnilno delo v seznam, mu AJPES dodeli novo zaporedno številko.
(7) Javnost podatkov, vpisanih v
seznam, AJPES zagotovi z dnem, ki ga je posameznik izbral kot datum začetka
opravljanja osebnega dopolnilnega dela.
(8) Ob priglasitvi osebnega
dopolnilnega dela AJPES izda obvestilo, ki ga posamezniku pošlje na elektronski
naslov, ki ga je za ta namen navedel ob priglasitvi prek spletnega portala
AJPES z uporabo kvalificiranega digitalnega potrdila. Če je priglasitev
osebnega dopolnilnega dela za posameznika opravila upravna enota, mu obvestilo
natisne upravna enota.
(9) Določbe tega člena se smiselno
uporabljajo tudi za spremembe podatkov, vpisanih v seznam, in opustitev vrste
osebnega dopolnilnega dela iz seznama.
(10) Podatke o posamezniku, ki se
vodijo v seznamu, AJPES hrani pet let po prenehanju opravljanja vseh del, ki
jih je posameznik opravljal kot osebno dopolnilno delo oziroma pet let po
izbrisu iz seznama.
4. člen
(prihodki iz naslova osebnega dopolnilnega
dela)
(1) Posameznik, ki opravlja osebno
dopolnilno delo, Finančni upravi Republike Slovenije (v nadaljnjem besedilu:
finančna uprava) po preteku polletnega obdobja predloži poročilo o doseženem
prihodku iz naslova osebnega dopolnilnega dela (v nadaljnjem besedilu:
poročilo) na obrazcu iz priloge 2, ki je sestavni del tega pravilnika.
Posameznik poročilo predloži najpozneje do 10. julija v tekočem koledarskem
letu za prvo polletje tekočega koledarskega leta oziroma do 10. januarja v
naslednjem koledarskem letu za drugo polletje preteklega koledarskega leta.
(2) Če posameznik, ki opravlja osebno
dopolnilno delo, ne predloži poročila, mu finančna uprava postavi dodatni rok,
ki ne sme biti daljši od osem dni, v katerem ga pozove k predložitvi poročila.
Če posameznik tudi v naknadno postavljenem roku ne predloži poročila, finančna
uprava o tem v osmih dneh po poteku dodatnega roka obvesti AJPES, ki izda sklep
o izbrisu iz seznama.
(3) Če posameznik, ki opravlja osebno
dopolnilno delo:
-       
preseže omejitev polletnega prihodka, finančna uprava v osmih dneh po
predložitvi poročila iz katerega izhaja, da je bila omejitev polletnega
prihodka presežena, o tem obvesti AJPES, ki izda sklep o izbrisu iz seznama;
-       
preseže omejitev polletnega prihodka, kar se ugotovi v nadzoru, finančna
uprava v osmih dneh od pravnomočnosti odločbe, v kateri ugotovi, da je bila
presežena omejitev polletnega prihodka, o tem obvesti AJPES, ki izda sklep o
izbrisu iz seznama;
-       
v predpreteklem koledarskem letu ni prejel ali prijavil prihodkov,
finančna uprava v 30 dneh po začetku novega koledarskega leta o tem obvesti
AJPES, ki izda sklep o izbrisu iz seznama.
5. člen
(račun)
(1) Posameznik, ki opravlja osebno
dopolnilno delo, pripravi poročilo na podlagi izdanih računov. Račun mora
izdati za vsako opravljeno delo iz prvega odstavka 12. člena zakona v
koledarskem mesecu ali za vsak promet z izdelki ali sadeži in zelišči iz
tretjega odstavka 12. člena zakona, najmanj v dveh izvodih, od katerih prejme
enega oseba, pri kateri se delo opravi, oziroma oseba, ki kupi izdelke ali sadeže
in zelišča (v nadaljnjem besedilu: kupec).
(2) Račun mora vsebovati vsaj
naslednje podatke:
-       
zaporedno številko,
-       
osebno ime in naslov ter davčno številko izdajatelja,
-       
kraj in datum izdaje,
-       
specifikacijo opravljenega dela oziroma dobavljenih izdelkov ali sadežev
in zelišč z mersko enoto in ceno ter skupno vrednost prodanega blaga oziroma
opravljene storitve,
-       
osebno ime in naslov osebe, pri kateri se delo opravi, ali kupca, razen,
če je kupec fizična oseba,
-       
podpis izdajatelja računa.
(3) Posameznik, ki opravlja osebno
dopolnilno delo, kopije računov hrani deset let.
6. člen
(zahtevek za pridobitev vrednotnice prek
spletnega portala e-uprava)
(1) Zahtevek za pridobitev vrednotnice
se prek spletnega portala e-uprava vloži na vzorcu obrazca iz priloge 3, ki je
sestavni del tega pravilnika:
-       
podatki o vlagatelju zahtevka oziroma zavezancu za plačilo prispevka za
osebno dopolnilno delo iz 30. člena zakona (v nadaljnjem besedilu: zavezanec),
-       
podatki o izvajalcu osebnega dopolnilnega dela oziroma zavarovancu,
-       
vrste in šifre osebnega dopolnilnega dela,
-       
obračun in plačilo prispevka za osebno dopolnilno delo iz 28. člena
zakona (v nadaljnjem besedilu: prispevek),
-       
številka računa,
-       
številka postavke,
-       
datum predložitve naloga za plačilo,
-       
mesec opravljanja osebnega dopolnilnega dela.
(2) Oseba, za katero upravna enota
vloži zahtevek za pridobitev vrednotnice prek spletnega portala e-uprava,
upravni enoti predloži naslednje podatke:
-       
osebno ime in naslov ter davčno številko zavezanca, zaporedno številko
posameznika, ki opravlja osebno dopolnilno delo (iz seznama AJPES),
-       
podatke o naročenem osebnem dopolnilnem delu (vrsta in mesec opravljanja
dela).
7. člen
(vrednotnica)
(1) Vrednotnica se izda na podlagi
vloženega zahtevka in predložitve naloga za plačilo prispevka oziroma plačila v
gotovini na upravni enoti. Če se nalog za plačilo predloži na blagajni upravne
enote oziroma prispevek plača v gotovini na blagajni upravne enote, se zahtevek
za pridobitev vrednotnice lahko vloži na upravni enoti najpozneje v sedmih dneh
od dneva predložitve naloga za plačilo oziroma plačila v gotovini.
(2) Vrednotnica je dokument, na
podlagi katerega se lahko opravlja osebno dopolnilno delo, in vsebuje podatke
iz prvega odstavka prejšnjega člena.
(3) Vrednotnica se izda za tekoči ali
prihodnji mesec.
8. člen
(pokojninsko in invalidsko zavarovanje)
(1) Finančna uprava Zavodu za
pokojninsko in invalidsko zavarovanje Slovenije v elektronski obliki posreduje
naslednje podatke:
-       
osebno ime posameznika, ki opravlja osebno dopolnilno delo,
-       
EMŠO ali davčno številko posameznika, ki opravlja osebno dopolnilno
delo,
-       
zaporedno številko zahtevka za vrednotnico,
-       
datum vložitve zahtevka za vrednotnico,
-       
obdobje, za katerega je obračunan prispevek za pokojninsko in invalidsko
zavarovanje po zahtevku za vrednotnico,
-       
znesek prispevka za pokojninsko in invalidsko zavarovanje.
(2) Zavod za pokojninsko in invalidsko
zavarovanje Slovenije na podlagi zneska prispevka za pokojninsko in invalidsko
zavarovanje, vplačanega za posamezno koledarsko leto, ugotovi znesek bruto
osnove tako, da upošteva prispevno stopnjo, po kateri se na dan pridobitve
vrednotnice plačujejo prispevki zavarovanca in delodajalca za obvezno
pokojninsko in invalidsko zavarovanje.
(3) Zavod za pokojninsko in invalidsko
zavarovanje Slovenije na podlagi podatkov matične evidence zavarovancev,
podatkov finančne uprave iz prvega odstavka tega člena in na podlagi osnove iz
prejšnjega odstavka za posameznika, ki opravlja osebno dopolnilno delo,
ugotovi, ali izpolnjuje pogoje za zavarovanje iz 18. člena Zakona o
pokojninskem in invalidskem zavarovanju (Uradni list RS, št. 96/12, 39/13 in
101/13 – ZIPRS1415; v nadaljnjem besedilu: ZPIZ-2), ter za te osebe ugotovi
obdobje zavarovanja na način, določen v petem do enajstem odstavku 130. člena
ZPIZ-2, in osnovo iz drugega odstavka 30. člena ZPIZ-2 v skladu s predpisom iz
petega odstavka 40. člena Zakona o matični evidenci zavarovancev in uživalcev
pravic iz obveznega pokojninskega in invalidskega zavarovanja (Uradni list RS,
št. 111/13).
(4) Zavod za pokojninsko in invalidsko
zavarovanje Slovenije ugotavlja izpolnjevanje pogojev za zavarovanje iz 18.
člena ZPIZ-2 za osebe iz prejšnjega odstavka z upoštevanjem datuma pridobitve
in obdobja, za katerega je obračunan prispevek za pokojninsko in invalidsko
zavarovanje po zahtevku za vrednotnico ter evidentiranih obdobij zavarovanja na
drugi podlagi po podatkih matične evidence o zavarovancih na naslednji način:
-       
če je bil posameznik, ki opravlja osebno dopolnilno delo, v vsem
obdobju, za katerega je obračunan prispevek za pokojninsko in invalidsko
zavarovanje po zahtevku za vrednotnico obvezno zavarovan na drugi podlagi, ne
izpolnjuje pogojev za zavarovanje iz 18. člena ZPIZ-2,
-       
če je bil posameznik, ki opravlja osebno dopolnilno delo, obvezno
zavarovan na drugi podlagi le v delu obdobja, za katerega je obračunan
prispevek za pokojninsko in invalidsko zavarovanje po zahtevku za vrednotnico,
ali v tem obdobju ni bil obvezno zavarovan na drugi podlagi, izpolnjuje pogoje
za zavarovanje iz 18. člena ZPIZ-2.

Priloga
1: Seznam del, ki štejejo za osebno dopolnilno delo
Priloga
2: Poročilo o doseženem prihodku iz naslova osebnega dopolnilnega dela
Priloga
3: Vzorec zahtevka za pridobitev vrednotnice za osebno dopolnilno delo/obračun
prispevka za osebno dopolnilno delo (ODD)

Pravilnik o osebnem dopolnilnem delu (Uradni
list RS, št. 94/14) vsebuje naslednjo prehodno in
končno določbo:
»9. člen
(osebno
dopolnilno delo po predpisih, veljavnih na dan 31. decembra 2014)
Osebe, ki imajo na dan uveljavitve tega
pravilnika priglašeno osebno dopolnilno delo na podlagi Zakona o preprečevanju
dela in zaposlovanja na črno (Uradni list RS, št. 12/07 – uradno prečiščeno
besedilo, 29/10, 57/12 in 21/13 – ZUTD-A) in Pravilnika o delih, ki se štejejo
za osebno dopolnilno delo, ter o postopku priglasitve teh del (Uradni list RS,
št. 30/02 in 32/14 – ZPDZC-1), in ki se morajo na podlagi zakona ponovno priglasiti
za opravljanje osebnega dopolnilnega dela v šestih mesecih od dneva uveljavitve
tega pravilnika, lahko v tem času opravljajo osebno dopolnilno delo pod pogoji
in na način, ki se uporabljajo do 31. decembra 2014.
10. člen
(uveljavitev
pravilnika)
Ta pravilnik začne veljati 1. januarja
2015.«.

Pravilnik o spremembi Pravilnika o osebnem
dopolnilnem delu (Uradni list RS, št. 56/22) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati petnajsti dan po
objavi v Uradnem listu Republike Slovenije.«.