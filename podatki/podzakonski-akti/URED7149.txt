I. SPLOŠNE DOLOČBE
1. člen
(vsebina)
Ta uredba ureja ukrep začasnih izrednih pomoči za sektorja mleka
in mlečnih proizvodov ter prašičjega mesa za izvajanje:
-       
Uredbe (EU) št. 1306/2013 Evropskega parlamenta in Sveta z dne
17. decembra 2013 o financiranju, upravljanju in spremljanju skupne
kmetijske politike in razveljavitvi uredb Sveta (EGS) št. 352/78, (ES)
št. 165/94, (ES) št. 2799/98, (EC) No 814/2000, (ES)
št. 1290/2005 in (ES) št. 485/2008 (UL L št. 347 z dne
20. 12. 2013, str. 549), zadnjič spremenjene z Uredbo (EU)
št. 2015/1146 Evropskega parlamenta in Sveta z dne 8. julija 2015 o
določitvi prilagoditvene stopnje za neposredna plačila, določene v Uredbi Sveta
(EU) št. 1306/2013, za koledarsko leto 2015 (UL L št. 191 z dne
17. 7. 2015, str. 6), (v nadaljnjem besedilu: Uredba 1306/2013/EU);
-       
Uredbe (EU) št. 1308/2013 Evropskega parlamenta in Sveta z dne
17. decembra 2013 o vzpostavitvi skupne ureditve trgov kmetijskih
proizvodov in razveljavitvi uredb Sveta (EGS) št. 922/72, (EGS) št. 234/79,
(ES) št. 1037/2001 in (ES) št. 1234/2007 (UL L št. 347 z dne
20. 12. 2013, str. 671), zadnjič popravljene s Popravkom Uredbe
(EU) št. 1308/2013 Evropskega parlamenta in Sveta z dne 17. decembra
2013 o vzpostavitvi skupne ureditve trgov kmetijskih proizvodov in
razveljavitvi uredb Sveta (EGS) št. 922/72, (EGS) št. 234/79, (ES)
št. 1037/2001 in (ES) št. 1234/2007 (UL L št. 331 z dne
18. 11. 2014, str. 41);
-       
Delegirane uredbe Komisije (EU) št. 640/2014 z dne 11. marca
2014 o dopolnitvi Uredbe (EU) št. 1306/2013 Evropskega parlamenta in Sveta
glede integriranega administrativnega in kontrolnega sistema, pogojev za
zavrnitev ali ukinitev plačil in za upravne kazni, ki se uporabljajo za
neposredna plačila, podporo za razvoj podeželja in navzkrižno skladnost (UL L
št. 181 z dne 20. 6. 2014, str. 48; v nadaljnjem besedilu: Uredba
640/2014/EU);
-       
Izvedbene uredbe Komisije (EU) št. 809/2014 z dne 17. julija
2014 o pravilih za uporabo Uredbe (EU) št. 1306/2013 Evropskega parlamenta
in Sveta v zvezi z integriranim administrativnim in kontrolnim sistemom, ukrepi
za razvoj podeželja in navzkrižno skladnostjo (UL L št. 227 z dne
31. 7. 2014, str. 69), zadnjič spremenjene z Izvedbeno uredbo Komisije
(EU) 2015/2333 z dne 14. decembra 2015 o spremembi Izvedbene uredbe (EU)
št. 809/2014 o pravilih za uporabo Uredbe (EU) št. 1306/2013
Evropskega parlamenta in Sveta v zvezi z integriranim administrativnim in
kontrolnim sistemom, ukrepi za razvoj podeželja in navzkrižno skladnostjo (UL L
št. 329 z dne 14. 12. 2015, str. 1), (v nadaljnjem besedilu: Uredba
809/2014/EU) in
-       
Delegirane uredbe Komisije (EU) št. 2015/1853 z dne
15. oktobra 2015 o začasni izredni pomoči kmetom v živinorejskih sektorjih
(UL L št. 271 z dne 16. 10. 2015, str. 25; v nadaljnjem besedilu:
Uredba 2015/1853/EU).
2. člen
(ukrep)
Začasna izredna pomoč po tej uredbi se izvede kot:
-       
ukrep začasne izredne pomoči sektorju mleka in mlečnih proizvodov in
-       
ukrep začasne izredne pomoči sektorju prašičjega mesa.
3. člen
(pristojni organ)
Za izvajanje ukrepov začasnih izrednih pomoči po tej uredbi
je pristojna Agencija Republike Slovenije za kmetijske trge in razvoj podeželja
(v nadaljnjem besedilu: agencija).
II. UKREP 1: začasna izredna pomoč sektorju mleka in mlečnih
proizvodov
4. člen
(predmet pomoči)
Predmet ukrepa začasne izredne pomoči sektorju mleka in
mlečnih proizvodov (v nadaljnjem besedilu: ukrep 1) je do delitev nepovratnih
sredstev v obliki pomoči za oddane količine mleka.
5. člen
(upravičenci)
Upravičenec za ukrep 1 je nosilec kmetijskega gospodarstva, ki
se ukvarja s prirejo mleka in izpolnjuje pogoje iz 6. člena te uredbe.
6. člen
(pogoji za pridobitev sredstev)
(1) Nosilci kmetijskih gospodarstev so upravičeni do
pomoči iz ukrepa 1 za vse realizirane oddane količine mleka, če je kmetijsko
gospodarstvo v obdobju od 1. oktobra 2014 do 31. marca 2015 oddalo
najmanj 7.750 kg mleka.
(2) Podatki o realizirani oddaji mleka kmetijskega
gospodarstva za obdobje od 1. oktobra 2014 do 31. marca 2015 se
prevzamejo iz evidence o mlečnih kvotah, iz predpisov, ki urejajo mlečne kvote.
(3) Kmetijsko gospodarstvo mora biti na dan oddaje
zahtevka za ukrep 1 vpisano v register kmetijskih gospodarstev.
7. člen
(finančne določbe)
(1) Za ukrep 1 se zagotovijo sredstva v višini do
2.189.492,80 eura, od tega se 50 odstotkov sredstev zagotovi iz naslova
Evropske unije in do 50 odstotkov iz naslova nacionalnih sredstev.
(2) Višina pomoči za ukrep 1 se na kilogram oddanega
mleka izračuna tako, da se zagotovljena sredstva iz prejšnjega odstavka delijo
s številom vseh oddanih kilogramov mleka upravičencev iz 5. člena te
uredbe.
(3) Višina pomoči za ukrep 1 se za upravičenca izračuna
tako, da se znesek pomoči za kilogram oddanega mleka, izračunanega v prejšnjem
odstavku, pomnoži z oddanimi količinami mleka kmetijskega gospodarstva
upravičenca, pridobljenimi na podlagi drugega odstavka prejšnjega člena.
III. UKREP 2: začasna izredna pomoč sektorju
prašičjega mesa 
8. člen
(predmet pomoči)
Predmet ukrepa začasne izredne pomoči sektorju prašičjega mesa
(v nadaljnjem besedilu: ukrep 2) je dodelitev nepovratnih sredstev v obliki
pomoči na GVŽ prašičev.
9. člen
(upravičenci)
Upravičenec za ukrep 2 je nosilec kmetijskega gospodarstva, ki
izpolnjuje pogoje iz 10. člena te uredbe in redi:
-       
kategorijo prašičev pitancev in plemenskih prašičev od 30 do 110 kg
oziroma mladih prašičev od 30 do 150 kg (kmečka reja), (v nadaljnjem besedilu:
prašiči pitanci);
-       
kategorije plemenskih merjascev, plemenskih mladic oziroma plemenskih
svinj (v nadaljnjem besedilu: plemenski prašiči).
10. člen
(pogoji za pridobitev sredstev)
(1) Nosilec kmetijskega gospodarstva je upravičen do
pomoči iz ukrepa 2 če izpolnjuje naslednje pogoje:
-       
je vpisan v evidenco imetnikov rejnih živali;
-       
je sporočil podatke o staležu prašičev v evidenco rejnih živali za leto
2015;
-       
je izkazal najmanj tri GVŽ plemenskih prašičev oziroma 20 GVŽ prašičev
pitancev;
-       
ažurno vodi stalež živali v registru prašičev na gospodarstvu v skladu s
predpisom o identifikaciji in registraciji prašičev in
-       
kmetijsko gospodarstvo mora biti na dan oddaje zahtevka za ukrep 2
vpisano v register kmetijskih gospodarstev.
(2) Pri obračunu GVŽ prašičev pitancev se upošteva
podatek o številu vpisanih živali na dan 1. februar za leto 2015 ali
podatek o povprečnem številu živali v turnusu za leto 2015 iz priloge 1
Pravilnika o Evidenci imetnikov rejnih živali in Evidenci rejnih živali (Uradni
list RS, št. 87/14). Če sta podana oba podatka, se pri obračunu GVŽ
prašičev pitancev upošteva tisti podatek, ki ima višjo vrednost.
(3) Skupni GVŽ je vsota GVŽ plemenskih prašičev, ki je
pomnožen s faktorjem dve in GVŽ prašičev pitancev.
11. člen
(finančne določbe)
(1) Za ukrep 2 se zagotovijo sredstva v višini do
547.373,20 eura, od tega se 50 odstotkov sredstev zagotovi iz naslova Evropske
unije in do 50 odstotkov iz naslova nacionalnih sredstev.
(2) Višina pomoči za ukrep 2 se na GVŽ prašiča pitanca
izračuna tako, da se zagotovljena sredstva iz prejšnjega odstavka delijo s
skupnim GVŽ upravičenih zahtevkov iz 12. člena te uredbe.
(3) Višina pomoči za ukrep 2 se na GVŽ plemenskega
prašiča izračuna tako, da se višina pomoči na GVŽ prašiča pitanca iz prejšnjega
odstavka pomnoži s faktorjem dve.
(4) Višina pomoči za ukrep 2 se za upravičenca izračuna
tako, da se višina pomoči na GVŽ prašičev iz drugega oziroma prejšnjega
odstavka tega člena pomnoži s številom GVŽ upravičenih prašičev pitancev
oziroma plemenskih prašičev upravičenca.
IV. POSTOPEK ZA PRIDOBITEV SREDSTEV
12. člen
(postopek za pridobitev sredstev)
(1) Agencija vsem nosilcem kmetijskih gospodarstev, ki
izpolnjujejo pogoje iz 6. oziroma 10. člena te uredbe, najkasneje do
16. februarja 2016 pošlje predtiskan obrazec Pomoč kmetijskim gospodarstvom
za oddane količine mleka oziroma Pomoč kmetijskim gospodarstvom s prašiči v
letu 2015 (v nadaljnjem besedilu: predtiskan obrazec).
(2) Obrazec Pomoč kmetijskim gospodarstvom za oddane
količine mleka oziroma Pomoč kmetijskim gospodarstvom s prašiči v letu 2015 se
objavi na spletni strani agencije.
(3) Ko nosilec kmetijskega gospodarstva podpisan
predtiskan obrazec vrne na agencijo v skladu s petim odstavkom tega člena, se
ta šteje za zahtevek o upravičenosti do pomoči za oddane količine mleka oziroma
zahtevek o upravičenosti do pomoči kmetijskim gospodarstvom s prašiči v letu
2015 (v nadaljnjem besedilu: zahtevek).
(4) Če nosilec kmetijskega gospodarstva ni prejel
predtiskanega obrazca, lahko uporabi obrazec iz drugega odstavka tega člena ter
ga z izpolnjenimi podatki in podpisom kot zahtevek posreduje na način, določen
v petem odstavku tega člena.
(5) Nosilec kmetijskega gospodarstva mora zahtevek
poslati na naslov Agencija Republike Slovenije za kmetijske trge in razvoj
podeželja, Dunajska 160, 1000 Ljubljana, ali oddati osebno v sprejemni pisarni
agencije najkasneje do 26. februarja 2016.
(6) Agencija upravičencem izplača sredstva v rokih iz
1. in 2. člena Uredbe 2015/1853/EU.
V. NADZOR NAD IZVAJANJEM UKREPOV
13. člen
(upravni pregledi in pregledi na kraju samem)
(1) Agencija izvaja upravne preglede in preglede na
kraju samem v skladu z Uredbo 1306/2013/EU, Uredbo 640/2014/EU in Uredbo
809/2014/EU pred izplačilom sredstev za posamezen ukrep iz te uredbe.
(2) Za ukrep 1 se izvede pregled na kraju samem pri
najmanj petih odstotkih upravičencev iz 5. člena te uredbe.
(3) Za pregled iz prejšnjega odstavka se upoštevajo že
izvedene kontrole za kvotno leto 2014/2015, ki so bile izvedene na podlagi
predpisov, ki urejajo sistem mlečnih kvot.
(4) Za ukrep 2 se izvede pregled na kraju samem pri
najmanj desetih odstotkih upravičencev iz 9. člena te uredbe.
(5) Za pregled iz prejšnjega odstavka se upoštevajo že
izvedene kontrole identifikacije in registracije prašičev v okviru kontrole
navzkrižne skladnosti. Upoštevajo se zahteve za zavezanca iz priloge 1 Uredbe o
navzkrižni skladnosti (Uradni list RS, št. 96/14, 62/15 in 97/15):
-       
imetnik je vpisan v evidenco imetnikov rejnih živali kot imetnik
prašičev;
-       
register prašičev na gospodarstvu se vodi sproti in v skladu s predpisi
in
-       
register prašičev na gospodarstvu se vodi.
14. člen
(znižanje plačil)
(1) Za ukrep 1 se v primeru neskladja med oddajo mleka
iz evidence o mlečnih kvotah in oddajo mleka, ugotovljeno na kraju samem,
uporabijo naslednja znižanja izplačil:
-       
v primeru neskladja oddaje mleka do vključno 20 odstotkov se
izplačilo izvede v okviru dejanske oddaje mleka;
-       
v primeru neskladja oddaje mleka nad 20 odstotkov se izplačilo ne
izvede.
(2) Za ukrep 2 se uporabijo naslednja znižanja izplačil:
-       
če imetnik ni vpisan v evidenco imetnikov rejnih živali kot imetnik
prašičev, se izplačilo ne izvede;
-       
če se register prašičev na gospodarstvu ne vodi sproti in v skladu s
predpisi, se izplačilo zniža za pet odstotkov;
-       
če se register prašičev na gospodarstvu ne vodi, se izplačilo ne izvede.
15. člen
(obveščanje Komisije)
Agencija obvešča Komisijo v skladu s točko (b) 3. člena
Uredbe 2015/1853/EU.
VI. KONČNA DOLOČBA
16. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije.
Št. 00715-5/2016
Ljubljana, dne 3. februarja 2016
EVA 2015-2330-0135
Vlada Republike Slovenije
dr. Miroslav Cerar l.r.
Predsednik