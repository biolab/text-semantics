1. člen
(vsebina)
Ta pravilnik določa način vpisa podatkov v register, nadzora
dejanskega lastnika nad poslovnim subjektom, posredovanja javnih podatkov v
svetovni splet ter vzdrževanja in upravljanja registra.
2. člen
(tehnične zahteve, vzpostavitev, vzdrževanje in upravljanje
registra)
(1) Register dejanskih lastnikov (v nadaljnjem besedilu:
register) se vzpostavi na način, da je zagotovljeno beleženje vsakega dostopa
do osebnih podatkov tako, da je mogoče ugotoviti, kdo, kdaj in do katerih
nejavnih osebnih podatkov je dostopal oziroma jih obdeloval ter za kakšen
namen.
(2) Agencija Republike Slovenije za javnopravne evidence
in storitve (v nadaljnjem besedilu: AJPES) za namene iz Zakona o preprečevanju pranja
denarja in financiranja terorizma (Uradni list RS, št. 68/16; v nadaljnjem
besedilu: zakon) skrbi za delovanje informacijskega sistema, zlasti da so
osebni podatki zavarovani na način, ki omogoča, da do njih dostopajo le osebe,
ki so pooblaščene za dostop do podatkov.
3. člen
(povezovanje podatkov iz registra z drugimi registri)
(1) AJPES dnevno zagotavlja točnost in ažurnost podatkov
v registru s povezovanjem z drugimi registri in sicer:
-       
s Poslovnim registrom Slovenije (v nadaljnjem besedilu: poslovni
register);
-       
s Centralnim registrom prebivalstva (v nadaljnjem besedilu: CRP) in
-       
z davčnim registrom.
(2) Za povezovanje s poslovnim registrom se kot enolična
identifikacijska oznaka poslovnega subjekta, vpisanega v poslovni register,
uporablja matična številka. Za povezovanje s CRP in davčnim registrom se za
poslovne subjekte, ki so tuje pravne osebe in niso vpisane v poslovni register,
ter dejanske lastnike uporablja davčna številka kot enolična identifikacijska
oznaka.
4. člen
(vpis, sprememba in izbris podatkov v registru)
(1) Vpis, sprememba ali izbris podatkov v registru za
posamezni poslovni subjekt se izvede prek spletne aplikacije na portalu AJPES.
(2) Podatke za vpis v register za posamezni poslovni
subjekt posreduje njegov zastopnik ali druga oseba, ki jo zastopnik za to
pooblasti (v nadaljnjem besedilu: pooblaščena oseba) prek podsistema portala
AJPES, ki ga uporabljajo spletne aplikacije za preverjanje pravic uporabnikov
portala za uporabo posameznih storitev AJPES (v nadaljnjem besedilu: sistem
e-pooblastil).
(3) Zastopnik oziroma pooblaščena oseba mora imeti za
namen iz prejšnjega odstavka kvalificirano potrdilo za elektronski podpis, ki
ga evidentira v sistemu e-pooblastil.
(4) AJPES z elektronskim obvestilom obvesti poslovni
subjekt o uspešno opravljenem vpisu, spremembi ali izbrisu podatkov v registru.
5. člen
(način vpisa podatkov o dejanskih lastnikih v register)
(1) Osebni podatki o dejanskem lastniku se na podlagi
vnosa davčne številke in osebnega imena v spletno aplikacijo na portalu AJPES
prenesejo iz CRP oziroma, če fizična oseba v CRP ni vpisana, iz davčnega
registra.
(2) Spremembe že vpisanih osebnih podatkov o dejanskem lastniku
AJPES na podlagi davčne številke samodejno pridobiva iz CRP, če je dejanski
lastnik vpisan v CRP, oziroma iz davčnega registra, če dejanski lastnik ni
vpisan v CRP, je pa vpisan v davčni register.
(3) Če dejanski lastnik ni vpisan v CRP niti v davčni
register, se osebni podatki in spremembe osebnih podatkov o dejanskem lastniku
v spletno aplikacijo na portalu AJPES vpišejo ročno. V primeru, da tak dejanski
lastnik nima davčne številke, se v register vpiše druga identifikacijska oznaka
za fizične osebe, ki se uporablja v rezidenčni državi dejanskega lastnika.
(4) Podatek o načinu nadzora se v spletno aplikacijo na
portalu AJPES vpiše ročno.
6. člen
(način nadzora dejanskega lastnika nad gospodarskim
subjektom)
(1) Način nadzora dejanskega lastnika nad gospodarskim
subjektom se za vsakega posameznega dejanskega lastnika opredeli z določitvijo
tistega načina nadzora, ki je za tega dejanskega lastnika prevladujoč.
(2) V primeru, ko je pokazatelja dejanskega lastništva
možno opredeliti v obliki deleža, se določi enega izmed naslednjih načinov
nadzora:
1.     
»poslovni delež«, če se nadzor opravlja na podlagi višine poslovnega
deleža, pri čemer se opredeli višino:
- 
več kot 25% in ne več kot 50%,
- 
več kot 50% in manj kot 75%,
- 
75% ali več;
2.     
»lastništvo delnic«, če se nadzor opravlja na podlagi višine deleža
delnic, pri čemer se opredeli višino:
- 
najmanj 25% in ena delnica in ne več kot 50%,
- 
več kot 50% in manj kot 75%,
- 
75% ali več;
3.     
»glasovalne in/ali druge pravice«, če se nadzor opravlja na podlagi
višine deleža glasovalnih ali drugih pravic, na podlagi katerih je dejanskemu
lastniku zagotovljena udeležba pri upravljanju gospodarskega subjekta, pri
čemer se opredeli višino:
- 
več kot 25% in ne več kot 50%,
- 
več kot 50% in manj kot 75%,
- 
75% ali več.
(3) Če ni določen način nadzora dejanskega lastnika iz
prejšnjega odstavka, se v primeru, ko dejanski lastnik nadzor opravlja na
podlagi določb zakona, ki ureja gospodarske družbe, o določitvi obvladujoče
družbe za potrebe priprave konsolidiranega letnega poročila, kot način nadzora
vpiše:
-       
»obvladujoč položaj pri upravljanju sredstev poslovnega subjekta«.
(4) Če ni določen nobeden izmed načinov nadzora
dejanskega lastnika iz prejšnjih dveh odstavkov tega člena, se v primeru, ko
dejanski lastnik nadzor opravlja na podlagi pravic ali dejanskega
prevladujočega vpliva ali nadzora, določi:
-       
»drug način nadzora«.
(5) Če kot način nadzora dejanskega lastnika nad
gospodarskim subjektom ni izbran noben način nadzora iz prejšnjih odstavkov
tega člena, se šteje, da nadzor opravlja ena ali več oseb, ki zasedajo položaj
poslovodstva, kot je določen v zakonu, ki ureja gospodarske družbe, in se v
register vpiše:
-       
»poslovodstvo«.
7. člen
(način nadzora dejanskega lastnika nad subjektom, ki nima
poslovnih deležev, in nad ustanovo)
Način nadzora dejanskega lastnika nad subjektom, ki nima
poslovnih deležev, in nad ustanovo se opredeli z določitvijo ustreznega
položaja dejanskega lastnika, in sicer kot:
1.     
»zastopnik«, če se nadzor opravlja na podlagi zakonov, ki urejajo
društva, zavode, politične stranke, sindikate, verske skupnosti ali druge
poslovne subjekte, v katerih ni možna udeležba pri upravljanju na podlagi
poslovnega deleža, delnic ali udeležbe v kapitalu;
2.     
»ustanovitelj ustanove«, če se nadzor opravlja na podlagi določb zakona,
ki ureja ustanove, in ima ustanovitelj na podlagi akta o ustanovitvi ustanove
ali pravil ustanove obvladujoč položaj pri upravljanju sredstev ustanove;
3.     
»skrbnik ustanove«, če se nadzor opravlja na podlagi zakona, ki ureja
ustanove;
4.     
»zastopnik ustanove«, če se nadzor opravlja na podlagi določb zakona, ki
ureja ustanove, in za dejanskega lastnika ni mogoče šteti ustanovitelja
ustanove.
8. člen
(način nadzora dejanskega lastnika nad tujim skladom, tujo
ustanovo ali podobnim pravnim subjektom tujega prava)
Način nadzora dejanskega lastnika nad tujim skladom, tujo
ustanovo ali podobnim pravnim subjektom tujega prava se opredeli z določitvijo
ustreznega položaja dejanskega lastnika, in sicer kot:
1.     
»ustanovitelj«:
- 
tujega sklada,
- 
tuje ustanove,
- 
drugega podobnega pravnega subjekta tujega prava;
2.     
»skrbnik premoženja«:
- 
tujega sklada,
- 
tuje ustanove,
- 
drugega podobnega pravnega subjekta tujega prava;
3.     
»prejemnik koristi od premoženja«, ki se upravlja, če so bodoči
upravičenci že določeni ali določljivi;
4.     
»zaščitnik«, ki je imenovan za zastopanje in zaščito interesov
prejemnikov koristi od premoženja;
5.     
»kategorija oseb, v interesu katerih je ustanovitev tujega sklada, tuje
ustanove ali podobnega pravnega subjekta tujega prava«, če je potrebno
posamezne prejemnike koristi še določiti, pri čemer se za posamezno kategorijo
dodatno vpiše njen podrobnejši opis;
6.     
»druga fizična oseba«, ki na drugačen način posredno ali neposredno
obvladuje premoženje tujega sklada, tuje ustanove ali podobnega pravnega
subjekta tujega prava.
9. člen
(dostop do podatkov)
(1) Podatki o poslovnih subjektih in njihovih dejanskih
lastnikih, ki so z zakonom določeni kot javni podatki, so javnosti brezplačno
dostopni na portalu AJPES.
(2) AJPES omogoča iskanje javnih podatkov v registru po
več kriterijih: matični številki, davčni številki, firmi ali imenu poslovnega
subjekta ter državi, kjer ima poslovni subjekt sedež. Na podlagi izbranih
kriterijev se uporabniku prikaže seznam poslovnih subjektov z osebnimi imeni
dejanskih lastnikov. Z izborom posameznega poslovnega subjekta se prikažejo
javni podatki o dejanskih lastnikih izbranega poslovnega subjekta.
(3) Podatki, ki se vodijo v registru, so javni, razen
podatkov o datumu rojstva, davčni številki in državljanstvu dejanskih lastnikov
poslovnih subjektov, ki so na portalu AJPES dostopni le pooblaščenim uporabnikom
v skladu z 10. členom tega pravilnika.
(4) Prek portala AJPES je poleg zadnjega stanja javnih
podatkov o dejanskih lastnikih možen vpogled tudi v vse pretekle vpise in
izbrise dejanskih lastnikov izbranega poslovnega subjekta.
10. člen
(način dostopa pooblaščenih uporabnikov do podatkov
o dejanskih lastnikih)
(1) Zavezanci iz 4. člena zakona, organi odkrivanja in
pregona kaznivih dejanj, sodišča in nadzorni organi iz 139. člena zakona
ter državni organi, kadar odločajo o pravicah subjektov, ki imajo finančne
posledice za državni proračun, imajo omogočen neposredni elektronski dostop do
vseh podatkov o dejanskih lastnikih, vpisanih v register, pod pogoji,
navedenimi v zakonu, in na način, ki omogoča ugotovitev, ali je določena oseba
dejanski lastnik poslovnega subjekta in v katerem poslovnem subjektu je vpisana
kot dejanski lastnik.
(2) Zastopnik upravičenca iz prejšnjega odstavka pri
AJPES vloži zahtevo za neposredni elektronski dostop do vseh podatkov o
dejanskih lastnikih.
(3) Zahteva za neposredni elektronski dostop do vseh
podatkov o dejanskih lastnikih vsebuje naslednje podatke: matično številko
upravičenca iz prvega odstavka tega člena, firmo ali ime, naslov upravičenca,
osebno ime zastopnika ter navedbo pravne podlage za dostop do osebnih podatkov
o dejanskih lastnikih. Vlagatelj hkrati z vložitvijo zahteve potrdi seznanitev
z določbami s področja varovanja osebnih podatkov in odgovornostjo v primeru kršitve
zakona, ki ureja varstvo osebnih podatkov.
(4) Po prejemu zahteve AJPES preveri, ali je vlagatelj
zahteve upravičen do zaščitenega vpogleda v vse podatke v registru. V primeru
pozitivne rešitve zahteve AJPES upravičenca vpiše v seznam upravičencev do vseh
podatkov v registru. Za neposredni elektronski dostop do vseh podatkov o
dejanskih lastnikih morajo imeti zastopnik upravičenca ali od njega pooblaščene
osebe evidentirano kvalificirano potrdilo za elektronski podpis in urejeno
ustrezno pooblastilo v sistemu e-pooblastil.
(5) Na podlagi iskanja poslovnih subjektov po kriterijih
v skladu z drugim odstavkom prejšnjega člena se z izborom posameznega poslovnega
subjekta prikažejo javni podatki vseh dejanskih lastnikov izbranega poslovnega
subjekta. Za vpogled v vse podatke o posameznem dejanskem lastniku mora
uporabnik vpisati tudi namen vpogleda.
(6) Upravičenci iz prvega odstavka tega člena lahko v
spletni aplikaciji na portalu AJPES z uporabo kombinacije osebnega imena in
davčne številke, osebnega imena in datuma rojstva ali kombinacije osebnega
imena in naslova stalnega prebivališča, vpisanega v register, pridobijo podatke
o tem, v katerih poslovnih subjektih se vpisana fizična oseba pojavlja kot
dejanski lastnik.
(7) Zavezancem iz 4. člena zakona je dostop do podatkov
omogočen po tarifi AJPES, ki določa nadomestilo za dostop do teh podatkov.
Organom odkrivanja in pregona kaznivih dejanj, sodiščem in nadzornim organom iz
139. člena zakona ter državnim organom, kadar odločajo o pravicah
subjektov, ki imajo finančne posledice za državni proračun, so podatki dostopni
brezplačno.
11. člen
(končna določba)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-100/2017/21
Ljubljana, dne 23. novembra 2017
EVA 2017-2130-0011
Zdravko Počivalšek l.r.
Minister
za gospodarski razvoj in tehnologijo
Soglašam!
mag. Mateja Vraničar Erman
l.r.
Ministrica
za finance