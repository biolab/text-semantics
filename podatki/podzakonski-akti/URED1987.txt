1. člen
S to uredbo se določa postopke zagotavljanja enotnih
tehnoloških zahtev na področju skupnih informacijskih rešitev, ki jih morajo
ministrstva, vladne službe in upravne enote (v nadaljevanju: državni upravni
organi) upoštevati pri načrtovanju, pridobivanju, vzpostavljanju in delovanju
informacijskih rešitev, z namenom da se zagotovi njihov skupen razvoj, vzdrževanje,
dopolnjevanje, nadgrajevanje in povezljivost ter s tem tudi racionalna poraba
proračunskih sredstev. 
V tej uredbi uporabljen pojem skupne informacijske rešitve
pomeni opremo s področja informacijsko-telekomunikacijske tehnologije (strojno,
programsko, mrežno, nosilce podatkov, naprave za množičen dostop in podobno)
ter informacijske storitve (storitve svetovanja, planiranja, analize,
projektiranja, razvoja, uvajanja, vzdrževanja, izobraževanja, pomoči in
podobno).
2. člen
Za uresničevanje te uredbe skrbi in opravlja druge naloge v
skladu s to uredbo in drugimi predpisi Komisija Vlade Republike Slovenije za
informatiko za področje javne uprave (v nadaljevanju: komisija) in njej
podrejena Strokovna skupina vlade za informacijsko-telekomunikacijsko tehnologijo
(v nadaljevanju: skupina), ki jo sestavljajo predstavniki Ministrstva za
notranje zadeve, Ministrstva za obrambo, Ministrstva za finance, Ministrstva za
zunanje zadeve, Ministrstva za informacijsko družbo, Službe Vlade Republike
Slovenije za evropske zadeve, Statističnega urada Republike Slovenije in Centra
Vlade Republike Slovenije za informatiko.
3. člen
Državni upravni organi so pri pripravi načrta nabav
informacijskih rešitev, pri pripravi razpisnih dokumentacij in pri sklepanju
pogodb dolžni upoštevati: 
-    
veljavne strateške dokumente in predpise razvoja elektronskega
poslovanja v javni upravi, 
-    
predpise, ki vsebujejo enotne tehnične specifikacije za informacijske
rešitve državnih upravnih organov, 
-    
druge zahteve in pravila, določena s to uredbo in drugimi predpisi, ki
urejajo ravnanje državnih upravnih organov na področju informacijskih rešitev. 
Dokumente iz prejšnjega odstavka sprejema Vlada Republike
Slovenije (v nadaljevanju: vlada) na predlog komisije po postopku, ki ga določa
poslovnik vlade za sprejemanje vladnih gradiv, če ni za sprejem posameznega
dokumenta pristojen drug organ. 
Dokumente, ki jih morajo državni upravni organi upoštevati
pri pripravi načrta nabav skupnih informacijskih rešitev, taksativno določi
Center Vlade Republike Slovenije za informatiko (v nadaljevanju: Center) na
podlagi navodil za pripravo proračuna, ki ga izda minister za finance. Seznam
Centra pripravi in potrdi Komisija. 
Obstoj tehničnih predpisov, ki jih morajo državni upravni
organi kot naročniki upoštevati pri pripravi razpisnih dokumentacij, ugotavlja
Ministrstvo za informacijsko družbo v skladu z zakonom, ki ureja javna
naročila.
4. člen
Skupina ugotavlja skladnost z dokumenti iz 3. člena te uredbe
za: 
-    
predloge načrtov nabav informacijskih rešitev posameznih državnih
upravnih organov, 
-    
razpisne dokumentacije v postopkih javnega naročanja informacijskih
rešitev, kjer ocenjena vrednost presega zgornjo mejo naročil male vrednosti,
kot jih določa zakon, ki ureja javna naročila. 
Povezljivost načrtovanih informacijskih rešitev preverja
skupina tudi v primerih, ko za posamezno področje ne obstajajo predpisane
enotne tehnološke zahteve. 
Pri razpisnih dokumentacijah, kjer se predpisanih enotnih
tehničnih specifikacij ne upošteva, skupina preverja obstoj zatrjevanih
razlogov, ki to opravičujejo in izhajajo iz zakona, ki ureja javna naročila,
posameznih področnih zakonov ali mednarodnih pogodb. 
Poleg usklajenosti, povezljivosti in upravičenosti izjem iz
prejšnjih odstavkov tega člena skupina ugotavlja tudi racionalnost načrtovanih
informacijskih rešitev. 
Na podlagi ugotovljenega skupina izda mnenje k predloženim
gradivom iz prvega odstavka tega člena.
5. člen
Predloge načrtov nabav posameznih državnih upravnih organov
predloži Skupini v mnenje Center, ki opravlja strokovne in
administrativno-tehnične naloge pri pripravi skupnega letnega načrta
informatizacije. 
Razpisno dokumentacijo za nakupe iz druge alinee prvega
odstavka prejšnjega člena pošiljajo državni organi skupini na njen elektronski
naslov, ki se objavi na vladnih spletnih straneh – internetu.
6. člen
Skupina izda mnenje najkasneje v roku 7 dni po prejemu
razpisne dokumentacije oziroma predloga načrta nabav, sicer se šteje, da je
bilo izdano pozitivno mnenje. V primerih iz drugega odstavka 4. člena te uredbe
lahko skupina podaljša rok na 14 dni, o čemer pred iztekom 7-dnevnega roka
obvesti državni upravni organ, ki je gradivo predložil.
7. člen
Če se posamezen državni upravni organ z mnenjem ne strinja,
lahko zahteva ponovno odločanje skupine.
8. člen
Komisija nadaljuje delo v skladu s to uredbo in svojim
ustanovitvenim aktom. 
Skupino ustanovi komisija najkasneje v enem mesecu po
uveljavitvi te uredbe. Natančneje se način dela skupine opredeli v poslovniku,
ki ga sprejme skupina z dvetretjinsko večino vseh članov. Poslovnik pred
uveljavitvijo potrdi komisija, ki je pristojna tudi za nadzor nad delom
skupine. 
Državni upravni organi uskladijo svoje poslovanje s to uredbo
najkasneje v roku treh mesecev po uveljavitvi.
9. člen
Ta uredba začne veljati petnajsti dan po objavi v Uradnem
listu Republike Slovenije.
Št. 457-08/2001-1
Ljubljana, dne 11. julija 2002.
Vlada Republike Slovenije
dr. Janez Drnovšek l. r. 
Predsednik