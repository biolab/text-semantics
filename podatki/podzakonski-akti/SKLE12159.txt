1. člen
(Namen in področje uporabe smernic)
(1) Evropski bančni organ je na podlagi prvega odstavka 16.
člena Uredbe (EU) št. 1093/2010 Evropskega parlamenta in Sveta z dne 24.
novembra 2010 o ustanovitvi Evropskega nadzornega organa (Evropski bančni
organ) in o spremembi Sklepa št. 716/2009/ES ter razveljavitvi Sklepa Komisije
2009/78/ES (UL L št. 331 z dne 15. decembra 2010, str. 12; v nadaljevanju:
Uredba (EU) št. 1093/2010) dne 29. maja 2020 na svoji spletni strani objavil
Smernice o odobravanju in spremljanju kreditov (EBA/GL/2020/06; v nadaljevanju:
smernice).
(2) Smernice določajo ureditev, procese in mehanizme
notranjega upravljanja iz prvega odstavka 74. člena Direktive 2013/36/EU
Evropskega parlamenta in Sveta z dne 26. junija 2013 o dostopu do dejavnosti
kreditnih institucij in bonitetnem nadzoru kreditnih institucij in
investicijskih podjetij (v nadaljevanju: Direktiva 2013/36/EU), spremembi
Direktive 2002/87/ES in razveljavitvi direktiv 2006/48/ES in 2006/49/ES (UL L
176 z dne 27. junija 2013, str. 338), zahteve glede kreditnega tveganja in
tveganja nasprotne stranke iz 79. člena Direktive 2013/36/EU ter zahteve glede
ocene kreditne sposobnosti potrošnika iz poglavja 6 Direktive 2014/17/EU
Evropskega parlamenta in Sveta z dne 4. februarja 2014 o potrošniških kreditnih
pogodbah za stanovanjske nepremičnine in spremembi direktiv 2008/48/ES in
2013/36/EU ter Uredbe (EU) št. 1093/2010 (UL L 60 z dne 28. februarja 2014,
str. 34) ter 8. člena Direktive 2008/48/ES Evropskega parlamenta in Sveta z dne
23. aprila 2008 o potrošniških kreditnih pogodbah in razveljavitvi Direktive
Sveta 87/102/EGS (UL L 133 z dne 22. maja 2008, str. 66).
(3) Smernice so naslovljene na:
1.     
finančne institucije iz prvega odstavka 4. člena Uredbe (EU) št.
1093/2010 in
2.     
pristojne organe iz točk (i), (iii), (vi) in (vii) drugega odstavka 4.
člena Uredbe (EU) št. 1093/2010.
2. člen
(Vsebina sklepa in obseg uporabe smernic)
(1) Banka Slovenije s tem sklepom določa uporabo smernic za:
1.     
banke in hranilnice, ki so v skladu z ZBan-2 pridobile dovoljenje za
opravljanje bančnih storitev v RS (v nadaljevanju: banke);
2.     
dajalce kreditov iz 4. alineje prvega odstavka 58. člena ZPotK-2 (v
nadaljevanju: dajalci kreditov);
3.     
Banko Slovenije, kadar v skladu z ZBan-2 in ZPotK-2 v vlogi pristojnega
organa izvaja pristojnosti in naloge nadzora nad subjekti iz 1. in 2. točke
tega odstavka.
(2) Banke iz 1. točke prejšnjega odstavka v celoti upoštevajo
določbe smernic v delu, v katerem so naslovljene na banke.
(3) Dajalci kreditov iz 2. točke prejšnjega odstavka upoštevajo
določbe oddelka 5 smernic v delu, ki se nanaša na poslovanje v zvezi s kreditno
pogodbo za nepremičnino v skladu z ZPotK-2, razen 93. odstavka.
(4) Banka Slovenije pri opravljanju nalog in pristojnosti
nadzora v skladu z ZBan-2, ZPotK-2 in Uredbo (EU) št. 575/2013 Evropskega
parlamenta in Sveta z dne 26. junija 2013 o bonitetnih zahtevah za kreditne
institucije in investicijska podjetja ter o spremembi Uredbe (EU) št. 648/2012
(UL L 176 z dne 27. junija 2013, str. 1) v celoti upošteva določbe smernic v
delu, v katerem se nanašajo na izvajanje nalog in pooblastil pristojnega
organa.
3. člen
(Razveljavitev Sklepa o uporabi Smernic organa EBA o oceni
kreditne sposobnosti)
Z dnem začetka uporabe tega sklepa preneha veljati Sklep o
uporabi Smernic organa EBA o oceni kreditne sposobnosti (Uradni list RS, št.
12/17).
4. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije, uporabljati pa se začne 30. junija 2021.
Ljubljana, dne 21. julija
2020
Boštjan Vasle
predsednik
Sveta Banke Slovenije