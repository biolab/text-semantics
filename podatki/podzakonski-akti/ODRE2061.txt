1. člen
(vsebina)
Ta odredba določa ukrepe za preprečevanje širjenja in zatiranje
pelinolistne ambrozije (Ambrosia artemisiifolia L.) in drugih neofitnih vrst iz
rodu Ambrosia (v nadaljnjem besedilu: škodljiva rastlina), posebno nadzorovano
območje škodljive rastline, stroške ter obveznosti imetnikov zemljišč.
2. člen
(škodljive rastline)
(1) Škodljive rastline so zlasti naslednje vrste ambrozije:
-       
pelinolistna ambrozija (Ambrosia artemisiifolia),
-       
trikrpa ambrozija (Ambrosia trifida),
-       
obmorska ambrozija (Ambrosia maritima) in
-       
trajna ambrozija (Ambrosia coronopifolia).
(2) Natančnejši opis in fotografije škodljivih rastlin iz
prejšnjega odstavka je dostopen na spletni strani Fitosanitarne uprave
Republike Slovenije http://www.furs.si/.
3. člen
(posebno nadzorovano območje)
Posebno nadzorovano območje je celotno ozemlje Republike Slovenije
(v nadaljnjem besedilu: posebno nadzorovano območje).
4. člen
(ukrepi na posebnem nadzorovanem območju)
Na posebnem nadzorovanem območju mora imetnik zemljišča, na
katerem raste škodljiva rastlina, z namenom preprečevanja širjenja in za zatiranje
škodljive rastline izvesti naslednje ukrepe:
-       
odstraniti škodljive rastline s koreninami vred ali odstraniti njihov
nadzemni del na način, da se škodljiva rastlina v tej rastni dobi ne obraste
več;
-       
opraviti nadaljnja redna opazovanja zemljišč v rastni dobi do konca
septembra.
5. člen
(stroški)
Odstranitev škodljive rastline se izvede na stroške imetnika zemljišča.
6. člen
(začetek veljavnosti)
Ta odredba začne veljati naslednji dan po objavi v Uradnem listu
Republike Slovenije.
Št. 007-336/2010
Ljubljana, dne 30. julija 2010
EVA 2010-2311-0182
mag. Dejan Židan l.r.
Minister
za kmetijstvo, gozdarstvo in prehrano