1. člen
Z namenom zajezitve in obvladovanja epidemije COVID-19 se s
tem odlokom začasno omeji ponujanje in prodajanje blaga in storitev potrošnikom
na območju Republike Slovenije.
2. člen
(1) Pod pogojem, da zaposleni, ki izvajajo ponujanje in
prodajanje blaga in storitev potrošnikom, enkrat tedensko izvedejo testiranje
na virus SARS-CoV-2 s hitrimi antigenskimi testi (v nadaljnjem besedilu: test
HAG) ali z metodo verižne reakcije s polimerazo (v nadaljnjem besedilu: test
PCR), pri čemer lahko ponujanje in prodajanje blaga in storitev potrošnikom opravljajo
le zaposleni, ki imajo negativni rezultat testa, je dovoljeno opravljanje
naslednjih dejavnosti:
1.     
storitve higienske nege (kot na primer storitve frizerskih salonov,
kozmetične ter ostale dejavnosti salonov za nego telesa, pedikura, manikura),
2.     
nezdravstvene svetovalne in terapevtske storitve,
3.     
storitve strokovnega oziroma poslovnega izobraževanja in usposabljanja
(kot na primer inštrukcije, jezikovne šole, strokovne delavnice),
4.     
obratovanje igralnic, igralnih salonov in prirejanje posebnih iger na srečo,
pri čemer je lahko zasedenih do 75 % razpoložljivih igralnih mest,
5.     
sejemska dejavnost,
6.     
kongresna dejavnost,
7.     
gostinska dejavnost priprave in strežbe jedi in pijač,
8.     
nastanitvene storitve,
9.     
storitve nočnih klubov in diskotek od 5. do 24. ure.
(2) V igralnicah, igralnih salonih in pri posebnih igrah
na srečo, v nastanitvenih obratih, v nočnih klubih in diskotekah ter v
notranjih prostorih, v katerih se izvaja sejemska ali kongresna dejavnost ali
gostinska dejavnost priprave in strežbe jedi in pijač, so lahko samo
potrošniki, ki imajo dokazilo o negativnem rezultatu testa na virus SARS-CoV-2
s testom PCR ali testom HAG, ki ni starejši od 48 ur od odvzema brisa.
(3) Pogoj iz prejšnjega odstavka ne velja za osebe, ki
še niso dopolnile 18 let in so skupaj z ožjimi družinskimi člani oziroma
skrbniki v prostorih iz prejšnjega odstavka.
(4) Osebam iz prvega in drugega odstavka tega člena
testiranja ni treba opraviti, če imajo:
1.     
dokazilo o cepljenju zoper COVID-19, s katerim dokazujejo, da je od
prejema:
- 
drugega odmerka cepiva Comirnaty proizvajalca Biontech/Pfizer preteklo
najmanj sedem dni, cepiva COVID-19 Vaccine proizvajalca Moderna najmanj 14 dni,
cepiva Sputnik V proizvajalca Russia’s Gamaleya National Centre of
Epidemiology and Microbiology najmanj 14 dni, cepiva CoronaVac proizvajalca
Sinovac Biotech najmanj 14 dni ali cepiva COVID-19 Vaccine proizvajalca
Sinopharm najmanj 14 dni,
- 
prvega odmerka cepiva Vaxzevria (COVID-19 Vaccine) proizvajalca
AstraZeneca ali cepiva Covishield proizvajalca Serum Institute of India/AstraZeneca
preteklo najmanj 21 dni,
- 
odmerka cepiva COVID-19 Vaccine Janssen proizvajalca Johnson in
Johnson/Janssen-Cilag preteklo najmanj 14 dni;
2.     
dokazilo o pozitivnem rezultatu testa PCR, ki je starejši od 10 dni,
razen, če zdravnik presodi drugače, vendar ni starejši od šest mesecev;
3.     
potrdilo zdravnika, da so prebolele COVID-19 in od začetka simptomov ni
minilo več kot šest mesecev, ali
4.     
dokazilo iz 2. in 3. točke tega odstavka in so se v obdobju, ki ni
daljše od osmih mesecev od pozitivnega rezultata testa PCR oziroma od začetka
simptomov, cepile z enim od cepiv iz 1. točke tega odstavka, pri čemer v
primeru cepiv iz prve in druge alineje 1. točke tega odstavka zadostuje en
odmerek. Zaščita se vzpostavi z dnem cepljenja.
(5) Dokazila o testiranju iz prejšnjega odstavka se
upoštevajo, če so bila izdana v državah članicah Evropske unije, državah
članicah schengenskega območja, Avstraliji, Izraelu, Kanadi, Novi Zelandiji,
Ruski federaciji, Republiki Srbiji, Združenem kraljestvu Velike Britanije in
Severne Irske ali Združenih državah Amerike.
3. člen
(1) Opravljanje gostinske dejavnosti priprave in strežbe
jedi in pijač je dovoljeno ob upoštevanju pogojev iz prejšnjega in tega člena
ter ob upoštevanju razdalje najmanj 3 metre med robovi miz.
(2) Potrebno je zagotoviti razkuževanje rok za goste
pred vstopom in ob izstopu v prostor, kjer se izvaja gostinska dejavnost
priprave in strežbe jedi in pijač, ter redno razkuževanje miz pred menjavo
gostov za mizo. Zaposleni in gostje morajo v notranjosti gostinskega obrata
imeti nameščene maske, razen ob konzumiranju hrane in pijače. Za uporabo
toaletnih prostorov v notranjosti gostinskega obrata, ki imajo na vidnem mestu
poleg mila tudi ustrezno razkužilo, je potrebno nositi masko.
(3) Pri opravljanju gostinske dejavnosti priprave in
strežbe jedi in pijač se upoštevajo vsa higienska priporočila NIJZ pri
izvajanju gostinske dejavnosti za preprečevanje širjenja okužbe z virusom
SARS-CoV-2.
4. člen
(1) Ponujanje in prodajanje blaga in storitev
potrošnikom je dovoljeno le pod pogojem, da se zagotovi:
-       
minimalni možni stik s potrošniki v skladu s sprejetimi navodili
Nacionalnega inštituta za javno zdravje (v nadaljnjem besedilu: NIJZ),
-       
redno prezračevanje ali ustrezna ventilacija prostorov, v katerih se
izvaja dejavnost ponujanja in prodajanja blaga in storitev potrošnikom, in
-       
razkuževanje rok za stranko pred vstopom in ob izstopu iz prostorov, v
katerih se izvaja dejavnost ponujanja in prodajanja blaga in storitev
potrošnikom.
(2) Pri ponujanju in prodajanju blaga in storitev
potrošnikom se smiselno upoštevajo vsa higienska priporočila ministrstva,
pristojnega za zdravje, in NIJZ za preprečevanje okužbe z virusom SARS-CoV-2,
ki so objavljena na spletni strani ministrstva in NIJZ.
(3) Število oseb v javnih prostorih, v katerih se izvaja
dejavnost ponujanja in prodajanja blaga in storitev potrošnikom, se omeji na 10
kvadratnih metrov na posamezno stranko ali na eno stranko, če je poslovni
prostor manjši od 10 kvadratnih metrov.
(4) Število oseb v zaprtih javnih prostorih oziroma na
odprtih površinah s fiksnimi sedišči, kjer se izvaja dejavnost iz 6. točke
prvega odstavka 2. člena tega odloka, se omeji do 75 % zasedenosti zmogljivosti
sedišč. Med osebami mora biti eno sedišče prosto, razen med osebami iz skupnega
gospodinjstva. Omejitvi iz prejšnjih stavkov ne veljata na odprtih površinah,
na katerih ni fiksnih sedišč, pri čemer mora biti med postavljenimi sedišči
najmanj 1 meter razdalje, razen med osebami iz skupnega gospodinjstva.
Medosebna razdalja med osebami, ki niso na sediščih, mora biti najmanj
1,5 metra, razen med osebami iz skupnega gospodinjstva.
(5) Poleg pogojev iz prvega odstavka tega člena morajo
trgovski centri zagotavljati 10 kvadratnih metrov na posamezno stranko v
celotnem trgovskem centru ob hkratnem upoštevanju tretjega odstavka tega člena
za posamezno prodajalno v sklopu trgovskega centra.
(6) Pogoj iz tretjega in petega odstavka tega člena ne
velja za osebe, ki še niso dopolnile 18 let in so skupaj z ožjimi družinskimi
člani oziroma skrbniki v javnem prostoru, ter za osebe, ki potrebujejo
spremstvo.
(7) Upravljavec trgovskega centra oziroma odgovorna
oseba posamezne prodajalne v sklopu trgovskega centra zagotovi upoštevanje
pogojev iz petega odstavka tega člena.
(8) Odgovornost delodajalcev je, da zaposlenim
zagotovijo zaščitno opremo in zagotovijo upoštevanje pogojev oziroma priporočil
iz prvega in drugega odstavka tega člena ter prvega odstavka 2. člena tega
odloka.
(9) Ponudnik blaga in storitev zagotovi upoštevanje
pogojev iz tretjega, četrtega in petega odstavka tega člena, 4. in 9.
točke prvega odstavka 2. člena tega odloka, drugega odstavka 2. člena tega
odloka in 3. člena tega odloka.
(10) Pri izvajanju nadzora ima pristojni inšpektor
pravico in dolžnost omejiti ali prepovedati promet posameznih vrst blaga in
izdelkov ter prepovedati opravljanje dejavnosti.
(11) Ne glede na 1. člen tega odloka se omejitve
ponujanja in prodajanja blaga in storitev potrošnikom v Republiki Sloveniji iz
tega odloka ne upoštevajo, če je ponujanje in prodajanje blaga in storitev
potrošnikom urejeno v drugih odlokih, ki jih Vlada Republike Slovenije sprejme
zaradi zajezitve in obvladovanja epidemije COVID-19.
5. člen
Vlada Republike Slovenije preverja strokovno utemeljenost
ukrepov iz tega odloka na podlagi strokovnih mnenj.

Odlok o začasnih omejitvah ponujanja in
prodajanja blaga in storitev potrošnikom v Republiki Sloveniji (Uradni list RS,
št. 96/21) vsebuje naslednjo končno določbo:
»KONČNA DOLOČBA
6. člen
Ta odlok začne veljati 21. junija 2021 in velja do
vključno 27. junija 2021.«.

Odlok
o spremembah določenih odlokov, izdanih na podlagi Zakona o nalezljivih
boleznih (Uradni list RS, št. 101/21)
spreminja 6. člen odloka tako, da se glasi:
»6. člen
Ta odlok začne veljati 21. junija 2021 in velja do
vključno 4. julija 2021.«;
ter vsebuje naslednjo končno določbo:
»KONČNA DOLOČBA
2. člen
Ta odlok začne veljati naslednji dan po objavi v Uradnem
listu Republike Slovenije.«.