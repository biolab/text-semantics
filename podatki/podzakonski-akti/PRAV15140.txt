I. SPLOŠNA DOLOČBA
1. člen
(vsebina)
Ta pravilnik določa merila in metodologijo za vrednotenje
materialnih stroškov za izvedbo programov za otroke in mladostnike s posebnimi
potrebami v zavodih za vzgojo in izobraževanje otrok in mladostnikov s
posebnimi potrebami (v nadaljnjem besedilu: zavodi), ki se financirajo iz
sredstev državnega proračuna, in sicer za nabavo potrošnega materiala in
strokovne literature, nadomestila stroškov delavcem v skladu s kolektivno
pogodbo (dnevnice, potnine, nočnine), storitve zunanjih izvajalcev,
telekomunikacijske stroške, stroške plačilnega prometa, stroške za nadaljnje
izobraževanje in usposabljanje strokovnih in drugih delavcev, stroške
zdravniških pregledov delavcev, stalne materialne stroške, vezane na uporabo
prostora in opreme, ter sredstva za kritje stroškov najema prostorov za
izvajanje vzgojno-izobraževalne dejavnosti, stroškov tekočega vzdrževanja,
stroške, vezane na oskrbnine otrok in mladostnikov s posebnimi potrebami, ter
stroške, vezane na prevoze učencev in dijakov, ki so z odločbo o usmeritvi ali
namestitvi nameščeni v zavod, šolo pa obiskujejo izven zavoda.
II. VREDNOTENJE MATERIALNIH STROŠKOV
2. člen
(kriteriji in merila)
(1) Materialni stroški se vrednotijo po naslednjih elementih:
oddelki, skupine oziroma otroci, učenci ali dijaki.
(2) Merilo za vrednotenje materialnih stroškov je število
točk posameznega kriterija.
3. člen
(točkovanje stroškov)
Za posamezni oddelek ali skupino vzgojnega programa se določi
naslednje število točk:
-       
za zavode:
1.     
na oddelek vrtca: 504 točke;
2.     
na oddelek prilagojenega programa osnovne šole z enakovrednim
izobrazbenim standardom: 697 točk;
3.     
na oddelek prilagojenega programa osnovne šole z nižjim izobrazbenim
standardom: 683 točk;
4.     
na oddelek posebnega programa vzgoje in izobraževanja: 504 točke;
5.     
na oddelek podaljšanega bivanja: 200 točk;
6.     
na oddelek vzgojne skupine za gibalno ovirane učence in dijake v dnevni
obliki usposabljanja: 200 točk;
7.     
na oddelek srednje šole: 874 točk;
8.     
na skupino vzgojnega programa: 1429 točk;
9.     
na oddelek mobilne službe: 194 točk;
-       
za zavode za otroke in mladostnike s čustvenimi in vedenjskimi motnjami
(v nadaljnjem besedilu: strokovni centri):
1.     
na oddelek programa osnovne šole z enakovrednim izobrazbenim standardom:
762 točk;
2.     
na oddelek prilagojenega programa osnovne šole z nižjim izobrazbenim
standardom: 748 točk;
3.     
na oddelek srednje šole: 938 točk;
4.     
na oddelek Produkcijske šole v okviru vzgojnega programa: 737 točk;
5.     
na stanovanjsko skupino: 1960 točk;
6.     
na vzgojno skupino: 1885 točk;
7.     
na intenzivno skupino: 1960 točk;
8.     
na mladinsko stanovanje: 1960 točk;
9.     
na skupino v dnevni obliki dela: 200 točk;
10.  
na oddelek mobilne službe: 194 točk.
4. člen
(oskrba otrok in mladostnikov s posebnimi potrebami v skladu
z odločbo o usmeritvi ali odločbo o namestitvi)
(1) Za stroške oskrbe za otroke in mladostnike, ki so v
skladu z odločbo napoteni v zavode, za učence in dijake, ki so nameščeni v
strokovne centre oziroma domove zavodov, ter za mladostnike, vključene v
oddelek Produkcijske šole v okviru vzgojnega programa, se za oskrbni dan
priznajo sredstva v višini 1,75 točke otroka oziroma mladostnika, če otrok ali
mladostnik v zavodu prejme vse glavne obroke. Če otrok prejme le enega od
glavnih obrokov (zajtrk, kosilo ali večerja), se zavodu oziroma strokovnemu
centru za ta dan priznajo sredstva v višini 1 točke.
(2) Za kritje stroškov razširjene oskrbe (nujna oblačila,
interesne dejavnosti, članarine, letovanja, šolske potrebščine,...) se
strokovnim centrom priznajo sredstva v višini 10,5 točke na otroka oziroma
mladostnika mesečno, drugim zavodom pa 3,5 točke na otroka oziroma mladostnika
mesečno, če je otrok ali mladostnik v skupini prisoten šest ali več dni v
mesecu.
(3) Sredstva za kritje stroškov oskrbe in razširjene oskrbe
se nakazujejo po dejanski realizaciji na podlagi zahtevkov zavodov oziroma
strokovnih centrov.
5. člen
(stroški javnega prevoza)
Učencem in dijakom strokovnih centrov, ki obiskujejo šolo
izven strokovnega centra, se krijejo stroški javnega prevoza v šolo na osnovi izstavljenih
računov. Strokovni center in ministrstvo, pristojno za vzgojo in izobraževanje
(v nadaljnjem besedilu: ministrstvo) v tem primeru skleneta posebno pogodbo.
6. člen
(zagotavljanje sredstev za najem prostorov)
(1) Zavodom oziroma strokovnim centrom, ki za izvajanje
vzgojno-izobraževalne dejavnosti nimajo ustreznih prostorov, se, po predhodni
odobritvi ministrstva, zagotovijo sredstva za najem dodatnih prostorov.
(2) Obseg sredstev za kritje stroškov najema prostorov iz
prejšnjega odstavka s sklepom določi minister, pristojen za vzgojo in
izobraževanje (v nadaljnjem besedilu: minister), na podlagi pogodbe med
najemodajalcem in zavodom oziroma strokovnim centrom.
7. člen
(povračilo potnih stroškov mobilnega tima)
(1) Strokovnim centrom, ki imajo v skladu z Zakonom o
obravnavi otrok in mladostnikov s čustvenimi in vedenjskimi težavami in
motnjami v vzgoji in izobraževanju (Uradni list RS, št. 200/20), organizirane
mobilne time, se za strokovne delavce mobilnega tima zagotovijo sredstva za
povračilo potnih stroškov za uporabo osebnih avtomobilov v službene namene v
skladu z veljavnimi predpisi in kolektivno pogodbo za javni sektor.
(2) Povračilo potnih stroškov iz prejšnjega odstavka
strokovni center uveljavlja na podlagi mesečnih zahtevkov.
8. člen
(izobraževanje učencev Romov)
Za vzgojo in izobraževanje učencev Romov pripada zavodu
oziroma strokovnemu centru za programsko odvisne stroške dodatnih 13,9 točk na
učenca Roma.
9. člen
(dodatek za telekomunikacijske stroške)
Za matično lokacijo in dislocirano enoto, na kateri deluje
zavod oziroma strokovni center in nima brezplačnega širokopasovnega dostopa do
interneta, se zavodu oziroma strokovnemu centru za telekomunikacijske stroške
prizna dodatnih 175 točk.
10. člen
(določitev vrednosti točke)
(1) Vrednost točke in dinamiko nakazil sredstev materialnih
stroškov za posamezno proračunsko leto določi minister s sklepom, ki ga izda
najpozneje do konca januarja tekočega proračunskega leta. Vrednost točke se
objavi na spletni strani ministrstva.
(2) Zaradi proračunskih zmožnosti, spremembe programa dela
ministrstva ali iz drugih utemeljenih razlogov se lahko vrednost točke v
proračunskem letu spremeni.
III. DOLOČITEV OBSEGA MATERIALNIH STROŠKOV
11. člen
(način določitve obsega sredstev)
(1) Letni obseg sredstev za materialne stroške posameznemu
zavodu ali strokovnemu centru se določi za proračunsko leto najpozneje do 31.
januarja, pri čemer se upošteva stanje števila otrok in mladostnikov ter
oddelkov na dan 15. oktobra šolskega leta, ki se začne pred pričetkom
proračunskega leta. Končni izračun letnega obsega sredstev za materialne
stroške se pripravi najpozneje do 30. novembra proračunskega leta, pri čemer se
za obdobje od 1. septembra do 31. decembra proračunskega leta upošteva število
učencev in oddelkov na dan 15. oktobra šolskega leta, ki se je začelo v
proračunskem letu. Za določitev letnega obsega sredstev na podlagi 9. člena
tega pravilnika za tekoče proračunsko leto se upoštevajo podatki na dan 31.
decembra preteklega proračunskega leta, ki jih pristojna služba ministrstva
pridobi pri javnem zavodu Akademska in raziskovalna mreža Slovenije.
(2) Ne glede na prejšnji odstavek se lahko sredstva za
materialne stroške na podlagi tega pravilnika določijo za obdobje, ki je krajše
od proračunskega leta, in sicer zaradi programskih ali statusno-pravnih
sprememb zavoda oziroma strokovnega centra ali iz drugih utemeljenih razlogov.
(3) Ne glede na prvi odstavek tega člena se lahko posameznemu
zavodu ali strokovnemu centru dodelijo dodatna sredstva za materialne stroške,
če zaradi objektivnih okoliščin, letni obseg sredstev za materialne stroške v
tekočem proračunskem letu ne zadostuje za namene iz 1. člena tega pravilnika.
(4) Sredstva iz prejšnjega odstavka se zavodu ali strokovnemu
centru zagotovijo na podlagi obrazložene vloge. O utemeljenosti vloge odloči
ministrstvo, pri čemer mora zavod oziroma strokovni center zagotoviti
ministrstvu vpogled v podatke, ki jih potrebuje za ugotovitev utemeljenosti
vloge.
IV. KONČNI DOLOČBI
12. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o merilih in metodologiji za določanje obsega sredstev za materialne stroške v
zavodih za vzgojo in izobraževanje otrok in mladostnikov s posebnimi potrebami
(Uradni list RS, št. 41/17, 152/20, 145/21 in 60/22).
13. člen
(začetek veljavnosti in uporabe)
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-105/2023
Ljubljana, dne 19. septembra 2023
EVA 2023-3350-0047
Dr. Darjo Felda
minister
za vzgojo in izobraževanje