1. SPLOŠNE DOLOČBE
1. člen
(vsebina sklepa)
Ta sklep določa:
a)    
podrobnejšo vsebino poenostavljenega prospekta za javno ponudbo oziroma
prospekta za uvrstitev v trgovanje na organiziranem trgu za vrednostne papirje,
ki so vključeni v ponudbo v Republiki Sloveniji, pri kateri sta izpolnjena
naslednja pogoja:
i)     
je skupna prodajna cena za te vrednostne papirje v EU v
12-mesečnem obdobju enaka ali večja od 100.000 EUR ter manjša od 5.000.000 EUR
ter
ii)    
se izdajatelj teh vrednostnih papirjev ne odloči sestaviti prospekta
skladno z oddelkom 2.3. Zakona o trgu finančnih instrumentov (Uradni list RS,
št. 67/07; v nadaljevanju: ZTFI), (v nadaljevanju: poenostavljeni prospekt),
b)    
merila in pogoje za izpustitev posameznih informacij iz poenostavljenega
prospekta ter
c)    
druga podrobnejša pravila za izvajanje 2. Poglavja ZTFI.
2. člen
(pojmi)
(1) Pojmi, uporabljeni v tem sklepu, imajo enak pomen kot v
določbah ZTFI, kot na primer:
1.     
vrednostni papirji v 25. členu,
2.     
izdajatelj in ponudnik v 27. členu,
3.     
vlagatelj v 28. členu,
4.     
finančni posrednik v 29. členu,
5.     
ponudba vrednostnih papirjev javnosti in ponudbeni program v 30. členu,
6.     
poenostavljeni prospekt v drugem odstavku 42. člena.
(2) Kadar se ta sklep sklicuje na določbe drugih predpisov, se
te določbe uporabljajo v njihovem vsakokrat veljavnem besedilu.
2. VSEBINA POENOSTAVLJENEGA PROSPEKTA
3. člen
(splošna pravila o sestavi poenostavljenega prospekta)
(1) Če v tem sklepu ni določeno drugače, mora poenostavljeni prospekt
vsebovati vse informacije, ki so ob upoštevanju značilnosti izdajatelja in
vrednostnih papirjev, ki bodo predmet ponudbe javnosti oziroma uvrstitve v
trgovanje na organiziranem trgu, potrebne, da vlagatelji na njegovi podlagi
lahko opravijo oceno:
a)    
premoženja in obveznosti, finančnega položaja, poslovnih izidov in
razvojnih možnosti izdajatelja in morebitnega poroka ter
b)    
pravic, ki izhajajo iz vrednostnih papirjev.
(2) Informacije, vsebovane v poenostavljenem prospektu, morajo
biti pravilne in popolne.
(3) Informacije v poenostavljenem prospektu morajo biti predstavljene
tako, da je mogoča njihova enostavna analiza ter da je prospekt pregleden in
razumljiv.
4. člen
(vsebina poenostavljenega prospekta)
(1) Poenostavljen prospekt mora vsebovati:
1.     
povzetek poenostavljenega prospekta,
2.     
osnovne informacije o izdajatelju, pri čemer navaja zgolj bistvene
podatke, ki so potrebni za resničen in pošten prikaz izdajateljevega finančnega
in pravnega položaja ter poslovanja in tveganj, povezanih z njim, ter
3.     
informacije o vrednostnih papirjih, zlasti z njimi povezanimi tveganji
in osnovnimi lastnostmi vrednostnih papirjev.
(2) Pri oblikovanju poenostavljenega prospekta mora izdajtelj
smiselno upoštevati Uredbo komisije (ES) št. 809/2004.
(3) Povzetek poenostavljenega prospekta mora vsebovati navedbo,
da je sestavljen na podlagi 42. člena ZTFI in ne predstavlja prospekta, ki je
oblikovan skladno z Uredbo komisije (ES) št. 809/2004.
(4) Če se poenostavljeni prospekt nanaša na uvrstitev v
trgovanje dolžniških vrednostnih papirjev, ki se glasijo na nominalni znesek,
ki je enak ali večji od 100.000 EUR, izdajatelj pri njegovi sestavi lahko
izpusti povzetek.
3. MERILA IN POGOJI ZA IZPUSTITEV POSAMEZNIH INFORMACIJ IZ
POENOSTAVLJENEGA PROSPEKTA
5. člen
(izpustitev posameznih informacij)
Izdajatelj, ponudnik oziroma oseba, ki je zaprosila za sprejem
v trgovanje na organiziranem trgu, lahko na Agencijo za trg vrednostnih
papirjev naslovi zahtevo za izpustitev posameznih informacij iz
poenostavljenega prospekta, pri čemer se smiselno uporablja določba 60. člena
ZTFI.
4. PRAVILA ZA IZVAJANJE POSTOPKA JAVNE PONUDBE
6. člen
(sprememba pogojev javne ponudbe)
Med javno ponudbo izdajatelj ne sme izvršiti pravnih dejanj, zaradi
katerih se spremenijo pravice imetnikov vrednostnih papirjev, kot so navedene v
prospektu, niti spremeniti pogojev javne ponudbe, določenih v prospektu.
7. člen
(vpisovanje vrednostnih papirjev)
(1) Vpisovanje javno ponujenih vrednostnih papirjev poteka pri
osebah, ki so po ZTFI v Republiki Sloveniji upravičene opravljati investicijske
storitve iz 6. ali 7. točke prvega odstavka 8. člena ZTFI ali iz 6. točke
prvega odstavka 10. člena ZTFI in ki jih za te storitve pooblasti izdajatelj,
in sicer na vpisnih mestih, ki jih v prospektu določi izdajatelj.
(2) Vplačila vrednostnih papirjev iz prvega odstavka tega člena
se lahko opravijo bodisi pri osebah iz prvega odstavka tega člena bodisi pri
izvajalcih plačilnega prometa v skladu z zakonom, ki ureja plačilni promet.
8. člen
(objava izida javne ponudbe, kadar je določen prag uspešnosti
javne ponudbe)
(1) Kadar izdajatelj v prospektu navede prag uspešnosti javne
ponudbe, mora v 3 delovnih dneh po izteku roka za sprejem javne ponudbe na enak
način, kot je objavil prospekt, objaviti tudi informacijo o tem, ali je bil
prag uspešnosti dosežen.
(2) Če javna prodaja ni uspešna, se šteje, da vrednostni papirji
niso vpisani in je izdajatelj dolžan zagotoviti vrnitev vplačanih zneskov pri
pravnih osebah, pri katerih je potekalo vplačilo.

Sklep o podrobnejši vsebini poenostavljenega prospekta
in podrobnejša pravila za izvajanje postopka javne ponudbe (Uradni list RS, št.
106/07) vsebuje naslednjo končno določbo:
»5. KONČNA DOLOČBA
9. člen
(uveljavitev sklepa)
Ta sklep začne veljati naslednji dan po objavi v Uradnem listu
Republike Slovenije.«.

Sklep o spremembah in dopolnitvah Sklepa o
podrobnejši vsebini poenostavljenega prospekta in podrobnejša pravila za
izvajanje postopka javne ponudbe (Uradni list RS, št. 72/16) vsebuje naslednjo končno določbo:
»3. člen
Ta sklep začne veljati naslednji dan po objavi v Uradnem
listu Republike Slovenije.«.