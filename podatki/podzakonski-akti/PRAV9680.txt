1. člen
Ta pravilnik ureja podrobnejše vsebine, čas trajanja
usposabljanja in obseg prisotnosti uradnikov v državnih organih in v upravah
lokalnih skupnosti na usposabljanju iz 89. člena Zakona o javnih uslužbencih
(usposabljanje).
2. člen
Predstojnik napoti javnega uslužbenca na usposabljanje tako,
da organ javnega uslužbenca prijavi na usposabljanje in o tem obvesti javnega
uslužbenca. 
V obvestilu iz prejšnjega odstavka je določen datum začetka
usposabljanja. na katerega je javni uslužbenec prijavljen. 
Če javni uslužbenec v sedmih delovnih dneh od prejema
obvestila iz prvega odstavka tega člena ne obvesti predstojnika, da se zaradi
predvidene službene odsotnosti z dela na datum usposabljanja tega ne bo mogel
udeležiti, se šteje, da se z datumom usposabljanja strinja. 
Hkrati z obvestilom iz prvega odstavka tega člena, se javnemu
uslužbencu posreduje program usposabljanja. 
Plačilo usposabljanja po tem pravilniku krije delodajalec.
3. člen
Podrobne vsebine in čas usposabljanja za posamezno vsebino so
določene v Programu usposabljanja, ki je priloga tega pravilnika. 
Vsebine po programu iz prejšnjega odstavka so lahko izvedene
v obliki predavanj, seminarjev ali delavnic.
4. člen
Javnemu uslužbencu se prisotnost na usposabljanju prizna, če
je prisoten na vseh vsebinah iz prvega odstavka 3. člena tega pravilnika, kar
mora biti razvidno iz liste prisotnosti udeležencev usposabljanja vsak dan
usposabljanja. 
Če se javni uslužbenec zaradi upravičenih razlogov ne more
udeležiti usposabljanja delno ali v celoti, (odsotnost zaradi bolezni, službena
pot), se ga po prenehanju upravičenih razlogov ponovno prijavi na usposabljanje
ali del usposabljanja, ki se ga javni uslužbenec ni mogel udeležiti, vendar
najkasneje do izteka enega leta od sklenitve pogodbe o zaposlitvi.
5. člen
Po zaključenem usposabljanju ministrstvo, pristojno za
upravo, izda potrdilo o opravljenem usposabljanju, ki ga prejme organ, v
katerem je javni uslužbenec zaposlen, kopijo potrdila pa javni uslužbenec.
PREHODNI IN KONČNA DOLOČBA
6. člen
Javnim uslužbencem, ki so do uveljavitve tega pravilnika
opravili usposabljanje po Pravilniku o strokovnem izpitu za imenovanje v naziv,
se to usposabljanje šteje kot opravljeno usposabljanje po tem pravilniku.
7. člen
Z dnem, ko začne veljati ta pravilnik, preneha veljati
Pravilnik o strokovnem izpitu za imenovanje v naziv (Uradni list RS, št. 63/03,
88/03 (114/03 popr.) in 5/07).
8. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 007-195/2009
Ljubljana, dne 5. junija 2009
EVA 2009-3111-0057
Irma Pavlinič Krebs l.r. 
Ministrica 
za javno upravo

Priloga:
Program usposabljanja