1. člen
(vsebina)
Ta pravilnik določa minimalne standarde in normative za
pogrebno vozilo za prevoz pokojnikov, primerne prostore za poslovanje s
strankami, ustrezen prostor za urejanje pokojnikov, hladilni prostor,
transportno krsto ter za ustrezno zaščito delavcev v zvezi s higienskimi in
zaščitnimi postopki pri ravnanju s trupli.
2. člen
(pogrebno vozilo za prevoz pokojnikov)
(1) Pogrebno vozilo za prevoz pokojnikov mora izpolnjevati
zahteve glede mer, mase, delov in opreme, ki so določene v predpisu, ki ureja
dele in opremo vozil v cestnem prometu.
(2) Pogrebno vozilo za prevoz pokojnikov se uporablja
izključno za prevoz pokojnikov.
3. člen
(prostor za poslovanje s strankami)
(1) Za prostor za poslovanje s strankami se smiselno
uporabljajo določbe predpisa, ki določa minimalne tehnične pogoje za
opravljanje trgovinske dejavnosti.
(2) Za nemoteno načrtovanje pogreba mora biti na voljo
prostor, ki je urejen tako, da ni možna motnja drugih strank.
4. člen
(prostor za urejanje pokojnikov)
(1) Prostor za urejanje pokojnikov:
-      
je ločen od prostora za sprejem strank in stanovanjskega objekta;
-      
je ustrezno zavarovan, da vanj ne morejo vstopati nepooblaščene osebe;
-      
ima dovolj prostora za odlaganje trupla, voziček, transportno krsto in
dva urejevalca;
-      
je opremljen tako, da omogoča osnovno urejanje pokojnika (čiščenje
telesa in površinsko dezinfekcijo trupla) ter umivanje in razkuževanje rok
delavcev;
-      
ima opremo za shranjevanje kužnih odpadkov;
-      
ima odvod prezračevanja urejen preko filtrske naprave, z vgrajenimi
visoko učinkovitimi zračnimi filtri drobnih delcev in zračnimi filtri z ultra
nizko penetracijo (EPA, HEPA, in ULPA) pri čemer mora biti učinkovitosti
filtrov v skladu z zahtevami standardov, ki veljajo za visoko učinkovite zračne
filtre in sicer najmanj 99,95odstotna in omogočajo klasifikacijo filtrov glede
na njihovo učinkovitost;
-      
ima nameščeno baktericidno žarnico;
-      
je zavarovan pred vstopom mrčesa;
-      
ima tla, ki so neprepustna in primerna za mokro čiščenje in razkuževanje
ter imajo odtok, koti med stenami in tlemi morajo biti zaobljeni.
(2) Zagotovljeno mora biti neovirano premikanje transportne
krste med prevoznim sredstvom, prostorom za urejanje pokojnika in hladilnim
prostorom.
5. člen
(hladilni prostor za trupla)
(1) Hladilni prostor pomeni poseben prostor s hlajenjem za
namen hlajenja trupel.
(2) Hladilni prostor je namenjen izključno za trupla.
(3) Hladilni prostor mora biti ločen od stanovanjskega
objekta in prostorov za urejanje pokojnikov.
(4) Če se trupla hladijo v hladilnih komorah, vrata hladilne
komore ločujejo hladilni prostor od prostora za urejanje pokojnikov.
(5) Tla in stene hladilnega prostora morajo biti iz
materialov, primernih za mokro čiščenje in razkuževanje. Koti med stenami in
tlemi morajo biti zaobljeni.
(6) Hladilni prostor mora biti opremljen s sistemom, ki
zagotavlja stalno temperaturo od 4 do 8 °C. Truplo, ki je v hladilnem prostoru
več kot deset dni, mora biti hranjeno v temperaturnem območju od 0 do 1 °C.
6. člen
(transportna krsta)
(1) Transportna krsta mora biti iz materiala, ki se lahko
razkuži, in mora biti naslednje velikosti:
-      
najmanjša notranja dolžina: 195 cm;
-      
najmanjša notranja širina pri glavi: 55 cm;
-      
najmanjša notranja širina pri nogah: 40 cm;
-      
najmanjša notranja višina pri glavi: 42 cm;
-      
najmanjša notranja višina pri nogah: 36 cm.
(2) Transportna krsta se uporablja samo za prenos in prevoz
trupel.
7. člen
(zagotavljanje varnosti in zdravja pri delu za delavce v
zvezi s higienskimi in zaščitnimi postopki pri ravnanju s trupli)
(1) Če je truplo v normalnem stanju, morajo delavci
uporabljati osebno varovalno opremo II. kategorije, kot je določena v predpisu,
ki ureja osebno varovalno opremo, in sicer zaščitne rokavice, ki morajo biti
čim daljše, iz materiala, ki preprečuje prebod, in ki so v skladu s standardi
za osebno varovalno opremo, ter zaščitno haljo.
(2) Če je truplo v razpadajočem stanju, morajo delavci
uporabljati osebno varovalno opremo II. kategorije, kot je določena v predpisu,
ki ureja osebno varovalno opremo, in sicer zaščitne rokavice, ki morajo biti
čim daljše, iz materiala, ki preprečuje prebod, in ki so v skladu s standardi
za osebno varovalno opremo, zaščitni kombinezon za enkratno uporabo in zaščitno
ali plinsko masko, opremljeno s filtri v skladu s standardi za osebno varovalno
opremo.
(3) Pri prekopih nad kolobarno dobo (nad deset let) morajo
delavci uporabljati osebno varovalno opremo II. kategorije, kot je določena v
predpisu, ki ureja osebno varovalno opremo, in sicer gumijaste rokavice, ki morajo
biti čim daljše, iz materiala, ki preprečuje prebod, in v skladu s standardi za
osebno varovalno opremo, zaščitno masko, opremljeno s filtri v skladu s
standardi za osebno varovalno opremo, gumijast predpasnik in gumijaste škornje.
Pri prekopih pred kolobarno dobo se po potrebi dodatno uporabljata tudi plinska
maska, opremljena s filtri v skladu s standardi za osebno varovalno opremo, in
zaščitni kombinezon za enkratno uporabo.
8. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-82/2017/21
Ljubljana, dne 14. julija 2017
EVA 2017-2130-0015
Zdravko Počivalšek l.r.
Minister
za gospodarski razvoj in
tehnologijo
Milojka Kolar Celarc l.r.
Ministrica
za zdravje