1. člen
(vsebina pravilnika)
Ta pravilnik določa način izračunavanja in poravnave plačil,
ki se plačujejo na podlagi ugotovitvenega sklepa (v nadaljnjem besedilu:
ugotovitveni sklep) iz drugega odstavka 24. člena Zakona o poštnih storitvah
(Uradni list RS, št. 51/09; v nadaljnjem besedilu: zakon) in odločbe iz
tretjega odstavka 24. člena zakona (v nadaljnjem besedilu: odločba) v skladu z
Direktivo 97/67/ES Evropskega parlamenta in Sveta z dne 15. decembra 1997 o
skupnih pravilih za razvoj notranjega trga poštnih storitev v Skupnosti in za
izboljšanje kakovosti storitve (UL L št. 15 z dne 21. 1. 1998, str. 14),
zadnjič spremenjena z Direktivo 2008/6/ES Evropskega parlamenta in Sveta z dne
20. februarja 2008 o spremembi Direktive 97/67/ES glede popolnega oblikovanja
notranjega trga poštnih storitev v Skupnosti (UL L št. 52 z dne 27. 2. 2008,
str. 3).
2. člen
(način izračuna plačil)
(1) Plačila, določena s tem pravilnikom, se izražajo s
številom točk. 
(2) Višina določenega plačila se izračuna kot zmnožek števila
točk, ki so določene v skladu s 3. členom tega pravilnika, in vrednosti točke
za to vrsto plačila, ki velja za leto, za katero se višina plačila odmerja. 
(3) Plačila, določena s tem pravilnikom, se ne izključujejo.
3. člen
(število točk)
(1) Število točk na podlagi ugotovitvenega sklepa znaša za:

1.     
  sprejemanje, usmerjanje, prevoz in dostavo poštnih pošiljk do mase 2
  kg

40 točk,


2.     
  sprejemanje, usmerjanje, prevoz in dostavo poštnih paketov do mase 10
  kg oziroma do mase, ki ne presega 20 kg, če agencija s splošnim aktom na
  podlagi tretjega odstavka 3. člena zakona poveča omejitev in za dostavo
  poštnih paketov prejetih iz drugih držav članic Evropske unije do mase, ki ne
  presega 20 kg

40 točk,


3.     
  storitev priporočene in vrednostne poštne pošiljke

40 točk,


4.     
  druge storitve, za katere agencija ob uporabi tretjega odstavka 4.
  člena zakona presodi, da so zamenljive storitve

5 točk.

(2) Število točk za odločbo znaša 50.000 točk.
4. člen
(vrednost točke in tarifa)
(1) Vrednost točke, v kateri so izražena plačila, določi
Agencija za pošto in elektronske komunikacije Republike Slovenije (v nadaljnjem
besedilu: agencija). 
(2) Vrednost točke za posamezno vrsto plačila mora agencija
določiti tako, da zbrana plačila pokrijejo stroške delovanja tistega dela
agencije, ki je pristojen za pošto (v nadaljnjem besedilu: področje pošte), in
sorazmernega deleža stroškov delovanja skupnih služb agencije glede na število
zaposlenih na področju pošte. Pri tem mora upoštevati tudi saldo finančnih
sredstev za to vrsto plačila iz preteklega koledarskega leta. 
(3) Tarifa vsebuje vrednosti točke za posamezno vrsto plačila
in obrazložitev iz četrtega odstavka 34. člena zakona, lahko pa tudi višino
posameznih plačil, izračunanih na podlagi ustrezne vrednosti točke. 
(4) Predlog tarife mora agencija najkasneje do 31. oktobra
tekočega leta predložiti v soglasje Vladi Republike Slovenije (v nadaljnjem
besedilu: vlada) skupaj s programom dela in finančnim načrtom za prihodnje
koledarsko leto ter revidiranimi računovodskimi izkazi za preteklo koledarsko
leto. 
(5) Če vlada do 15. decembra tekočega leta ne izda soglasja,
se do uveljavitve predlagane tarife uporablja veljavna tarifa.
5. člen
(odmera in plačevanje plačil)
(1) Plačilo za posameznega zavezanca odmeri agencija z
odločbo o odmeri plačila. 
(2) Plačila se plačujejo letno in se odmerijo vnaprej za
tekoče koledarsko leto. 
(3) Plačilo na podlagi ugotovitvenega sklepa je zavezanec
dolžan plačati v 30 dneh od vročitve odločbe iz prvega odstavka tega člena na
transakcijski račun agencije, plačilo za odločbo pa v štirih enakih zneskih v
rokih, ki jih določi agencija z odločbo iz prvega odstavka tega člena. 
(4) V prvem letu izvajanja poštnih storitev znaša plačilo
toliko dvanajstin letnega plačila, kolikor celih mesecev ostane od začetka
izvajanja poštnih storitev do konca leta, vendar ne manj kot eno dvanajstino. 
(5) Prvo odločbo za odmero plačila na podlagi ugotovitvenega
sklepa za storitve, ki so naštete v prvem odstavku 3. člena tega pravilnika,
izda agencija v 30 dneh od izdaje ugotovitvenega sklepa iz drugega odstavka 24.
člena zakona. 
(6) Zavezanec je dolžan plačati celotno plačilo tudi v letu,
ko preneha izvajati poštne storitve. 
(7) Ne glede na določbe prejšnjega odstavka pa je dolžan
zavezanec, ki je imetnik odločbe v letu, ko odločba preneha veljati, plačati
toliko dvanajstin plačil, kolikor mesecev je bila ta odločba veljavna.
6. člen
(prehodna določba)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. januarja 2010.
Št. 007-190/2009-15
Ljubljana, dne 18. decembra 2009
EVA 2009-3211-0026
Gregor Golobič l.r. 
Minister 
za visoko šolstvo, 
znanost in tehnologijo