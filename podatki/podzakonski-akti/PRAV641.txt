1. člen
S tem pravilnikom se natančneje določajo vrste, obseg in
vsebina preventivnih zdravstvenih pregledov delavcev ter način in roki za
opravljanje teh pregledov.
I. SPLOŠNE DOLOČBE
2. člen
Preventivni zdravstveni pregledi delavcev se opravljajo
zaradi varovanja življenja, zdravja in delovne zmožnosti delavca, preprečevanja
nezgod in poškodb pri delu, poklicnih bolezni, bolezni v zvezi z delom in
preprečevanja invalidnosti.
S preventivnimi zdravstvenimi pregledi delavcev se ugotavlja
delavčevo zdravje in zmožnost za opravljanje določenega dela v delovnem okolju.
3. člen
Podlaga za določitev vrste, obsega, vsebine in rokov
posameznega preventivnega zdravstvenega pregleda je ocena tveganja s posebnim
poudarkom na zdravstvenih zahtevah, ki jih določi delodajalec na podlagi
strokovne ocene pooblaščenega zdravnika in rezultatov meritev obremenitev in
obremenjenosti ter škodljivosti v delovnem okolju.
Pred začetkom preventivnega zdravstvenega pregleda
pooblaščeni zdravnik lahko opravi ogled delovnega okolja.
II. VRSTE, OBSEG, VSEBINA IN ROKI PREVENTIVNIH ZDRAVSTVENIH
PREGLEDOV DELAVCEV
4. člen
Preventivni zdravstveni pregledi po tem pravilniku so:
1.     
predhodni preventivni zdravstveni pregledi,
2.     
usmerjeni obdobni preventivni zdravstveni pregledi,
3.     
drugi usmerjeni preventivni zdravstveni pregledi.
Obseg in vsebina preventivnih zdravstvenih pregledov iz
prejšnjega odstavka sta v prilogi I tega pravilnika.
5. člen
S predhodnim preventivnim zdravstvenim pregledom se ugotavlja
izpolnjevanje zdravstvenih zahtev za opravljanje določenega dela pri
delodajalcu.
Predhodni preventivni zdravstveni pregled opravi delavec:
1.     
pred prvo zaposlitvijo,
2.     
po prenehanju opravljanja določenega dela na določenem delovnem mestu za
več kot 12 mesecev.
6. člen
Predhodni preventivni zdravstveni pregled obsega:
1.     
anamnezo (delovna, družinska, socialna, osebna),
2.     
klinični pregled z osnovno biometrijo (telesna masa, telesna višina,
indeks telesne mase),
3.     
osnovne laboratorijske preiskave krvi (SR, L, E, Hb, Ht, MCV, krvni sladkor)
in urina (beljakovine, sladkor, bilirubin, urogen in sediment),
4.     
radiografijo prsnih organov, če obstajajo zdravstveni razlogi,
5.     
testiranje osnovnih vidnih funkcij in preiskavo sluha s šepetom,
6.     
druge usmerjene preglede in preiskave, ki so potrebni za ugotovitev
zdravstvenega stanja delovne zmožnosti glede na dejavnike tveganja pri delu
(zahteve, obremenitve in škodljivosti pri delu),
7.     
zdravniško spričevalo z oceno izpolnjevanja posebnih zdravstvenih zahtev
za določeno delo v delovnem okolju.
7. člen
Z usmerjenim obdobnim preventivnim zdravstvenim pregledom se
v določenih obdobjih ocenjuje zdravstvena ogroženost delavca in njegovo
izpolnjevanje posebnih zdravstvenih zahtev za določeno delo v delovnem okolju,
zaradi vpliva kritičnih dejavnikov tveganja v tem obdobju, določenih z izjavo o
varnosti z oceno tveganja delodajalca.
8. člen
V skladu s tem pravilnikom in prilogo I tega pravilnika ter
upoštevajoč oceno tveganja delodajalec na predlog pooblaščenega zdravnika
določi vrsto, obseg, vsebino in roke usmerjenih obdobnih preventivnih
zdravstvenih pregledov.
Usmerjeni obdobni preventivni zdravstveni pregled obsega,
odvisno od rizičnih dejavnikov, ki jim je delavec izpostavljen pri delu,
zdravstvene preglede in preizkuse, ki so določeni v prilogi I tega pravilnika.
9. člen
Ne glede na roke in obseg, določene v prilogi I tega
pravilnika, lahko pooblaščeni zdravnik izjemoma določi krajši rok za naslednji
usmerjeni obdobni preventivni zdravstveni pregled, če sta ogrožena varnost in
zdravje delavca pri delu, kar mora posebej pismeno utemeljiti.
10. člen
Delodajalec je v določenih primerih dolžan delavce poslati
tudi na druge usmerjene preventivne zdravstvene preglede, in sicer:
1.     
po poškodbi pri delu, ki je zahtevala daljše zdravljenje in obstaja dvom
o delavčevi zmožnosti za dosedanje delo,
2.     
če obstaja sum, da je prišlo do okvare delavčevega zdravja zaradi dela
pri delodajalcu,
3.     
če gre za delavce, ki so se v obdobju enega leta poškodovali pri delu
trikrat ali večkrat,
4.     
po trajni prekinitvi izpostavljenosti mutagenim, teratogenim in
rakotvornim snovem ter drugim škodljivostim s kumulativnimi, poznimi ali
trajnimi učinki,
5.     
pred začetkom dela z drugačnimi zdravstvenimi zahtevami, če predhodno za
te zahteve še ni bil pregledan in če to zahteva ocena tveganja,
6.     
pred napotitvijo na strokovno usposabljanje za drugo delo oziroma
prekvalifikacijo z drugačnimi zdravstvenimi zahtevami, če predhodno za te
zahteve še ni bil pregledan in če to zahteva ocena tveganja.
Delodajalec je v določenih primerih upravičen delavce poslati
tudi na druge usmerjene preventivne zdravstvene preglede, in sicer:
1.     
pri zmanjšani delovni zmožnosti,
2.     
po bolezni ali poškodbi izven dela, ki zahteva daljše zdravljenje in
obstaja dvom o delavčevi zmožnosti za dosedanje delo,
3.     
če obstaja sum na bolezni odvisnosti, ki lahko vplivajo na delovno
zmožnost delavca,
4.     
če gre za delavce, ki so bili v obdobju enega leta v bolniškem staležu
zaradi bolezni ali poškodbe petkrat ali večkrat.
Pregled iz 4. točke prvega odstavka tega člena se lahko
opravi kot sestavni del usmerjenega obdobnega preventivnega zdravstvenega
pregleda iz 9. člena tega pravilnika.
11. člen
Drugi usmerjeni preventivni zdravstveni pregled obsega:
1.     
dopolnitev anamneze in klinične slike,
2.     
usmerjeni klinični pregled, usmerjene preglede in preiskave glede na
napotitveni razlog.
12. člen
Po vsakem opravljenem preventivnem zdravstvenem pregledu
pooblaščeni zdravnik izda zdravniško spričevalo z oceno izpolnjevanja posebnih
zdravstvenih zahtev za določeno delo v delovnem okolju in z obrazložitvijo
potrebnih predlaganih ustreznih ukrepov za boljše varovanje zdravja, ki ga
posreduje delodajalcu.
O ugotovitvah preventivnega zdravstvenega pregleda mora
pooblaščeni zdravnik obvestiti tudi delavca in njegovega izbranega osebnega
zdravnika.
13. člen
Pooblaščeni zdravnik mora o opravljenih preventivnih
zdravstvenih pregledih voditi in hraniti medicinsko dokumentacijo, ki obsega
predvsem:
1.     
splošne podatke z identifikacijo delavca,
2.     
podatke iz izjave o varnosti z oceno tveganja za delavčevo delovno
mesto, ki jih je upošteval pri oceni izpolnjevanja posebnih zdravstvenih zahtev
za določeno delo v delovnem okolju,
3.     
medicinsko dokumentacijo o opravljenih preventivnih zdravstvenih
pregledih,
4.     
oceno izpolnjevanja posebnih zdravstvenih zahtev za določeno delo v
delovnem okolju,
5.     
predlagane ukrepe za varovanje zdravja pri delu.
Pooblaščeni zdravnik potrebuje za oceno izpolnjevanja
posebnih zdravstvenih zahtev za določeno delo v delovnem okolju ustrezno
medicinsko dokumentacijo delavca, ki mu jo na njegovo pisno ali ustno zahtevo
posreduje delavčev izbrani osebni zdravnik v roku treh dni po predhodnem
soglasju delavca, ki je v postopku ocene izpolnjevanja posebnih zdravstvenih
zahtev. Pooblaščeni zdravnik dokumentacijo vrne izbranemu osebnemu zdravniku
najpozneje dan po prejemu dokumentacije. Pooblaščeni zdravnik uporabi že
opravljene laboratorijske izvide, ki niso starejši od enega meseca.
V primeru, ko delodajalec izbere novega pooblaščenega
zdravnika, je dotedanji pooblaščeni zdravnik dolžan temu na zahtevo delodajalca
v 30 dneh predati vso medicinsko dokumentacijo o opravljenih preventivnih
zdravstvenih pregledih. Stroške kopiranja dokumentacije, ki jo zadrži dotedanji
pooblaščeni zdravnik, nosi delodajalec, ki je zahteval spremembo pooblaščenega
zdravnika.
III. POSTOPEK IN NAČIN OPRAVLJANJA PREVENTIVNIH ZDRAVSTVENIH
PREGLEDOV
14. člen
Delodajalec napoti delavca na preventivni zdravstveni pregled
z napotnico:
1.     
za predhodni preventivni zdravstveni pregled z napotnico iz priloge II
tega pravilnika,
2.     
za usmerjeni obdobni in druge usmerjene preventivne zdravstvene preglede
z napotnico iz priloge III tega pravilnika.
Delodajalec mora napotiti delavca na usmerjeni obdobni
preventivni zdravstveni pregled najmanj 30 dni pred iztekom roka, ki je v
skladu s tem pravilnikom določen z aktom delodajalca.
V primeru, da pooblaščeni zdravnik, ki opravlja preventivne
zdravstvene preglede, ni sodeloval pri oceni tveganja, mora delodajalec
predložiti izjavo o varnosti z oceno tveganja.
15. člen
Pooblaščeni zdravnik mora v desetih dneh po končanem
preventivnem zdravstvenem pregledu posredovati delodajalcu oceno o delavčevem
izpolnjevanju posebnih zdravstvenih zahtev za določeno delo v delovnem okolju.
Pooblaščeni zdravnik o rezultatu pregleda takoj obvesti
delavca, njegovega izbranega osebnega zdravnika in delodajalca, če je pri
pregledu ugotovljena takšna okvara zdravja delavca, ki ogroža njegovo življenje
oziroma njegovo delovno zmožnost.
V 30 dneh po opravljenih usmerjenih obdobnih in drugih
usmerjenih preventivnih zdravstvenih pregledih posameznih skupin delavcev
pooblaščeni zdravnik posreduje delodajalcu tudi poimenski seznam pregledanih
delavcev z oceno izpolnjevanja posebnih zdravstvenih zahtev za določeno delo v
delovnem okolju, oceno zdravstvenega stanja skupine pregledanih delavcev,
ugotovljene poklicne bolezni, bolezni povezane z delom ali sume na poklicno
bolezen.
Pooblaščeni zdravnik na podlagi rezultatov pregledov predlaga
ukrepe za izboljšanje razmer na delovnih mestih in v delovnih okoljih oziroma
ukrepe za odpravo vzrokov, ki ogrožajo oziroma utegnejo ogrožati zdravje
delavcev.
Obrazec zdravniškega spričevala z oceno izpolnjevanja
posebnih zdravstvenih zahtev za določeno delo v delovnem okolju za preventivni
zdravstveni pregled delavca je v prilogi IV tega pravilnika.
16. člen
V primeru, da gre pri usmerjenih obdobnih in drugih
usmerjenih preventivnih zdravstvenih pregledih za skupino 30 delavcev ali več,
mora pooblaščeni zdravnik podati poročilo, ki poleg podatkov iz prejšnjega
člena, vsebuje najmanj:
-       
predstavitev pregledane skupine delavcev glede na izpostavljenost
dejavnikom tveganja (obremenitve, škodljivosti in zahteve),
-       
obseg in vsebino pregleda glede na izpostavljenost obremenitvam in
škodljivostim,
-       
rezultate pregledov ob upoštevanju izpostavljenosti obremenitvam in
škodljivostim pri delu glede na spol, starost, delovno dobo, ugotovljene
bolezni in okvare zdravja po mednarodni klasifikaciji bolezni, zdravstveno
stanje in izpolnjevanje posebnih zdravstvenih zahtev za določeno delo v
delovnem okolju,
-       
primerjavo zdravstvenega stanja in izpolnjevanja posebnih zdravstvenih
zahtev za določeno delo v delovnem okolju skupine glede na ugotovitve ob
preteklem pregledu,
-       
predlog ukrepov za zagotovitev varovanja zdravja pri delu.
17. člen
Delavec in delodajalec imata pravico zahtevati presojo ocene
izpolnjevanja posebnih zdravstvenih zahtev za določeno delo v delovnem okolju
po opravljenem preventivnem zdravstvenem pregledu pri posebni zdravniški
komisiji (v nadaljnjem besedilu: komisija).
Zahtevo lahko vložita v 15 dneh po prejemu ocene
izpolnjevanja posebnih zdravstvenih zahtev za določeno delo v delovnem okolju.
Komisijo imenuje minister, pristojen za zdravje, izmed
strokovnjakov s področja medicine dela. Kot svetovalci se po potrebi na zahtevo
komisije vključujejo v presojo ocene izpolnjevanja posebnih zdravstvenih zahtev
za določeno delo v delovnem okolju po tem pravilniku zdravniki specialisti
različnih specialnosti, psihologi s strokovnim izpitom za delo v zdravstvu in
drugi strokovnjaki.
Komisija je imenovana za štiri leta in ima predsednika. Sedež
komisije je pri Kliničnem inštitutu za medicino dela, prometa in športa KC
Ljubljana. Komisija sprejme o svojem delu poslovnik.
O posameznem primeru komisija odloča v sestavi treh članov.
Predsednik za obravnavo posameznega primera imenuje dva člana izmed imenovanih
strokovnjakov glede na naravo primera.
Komisija mora posamezen primer vzeti v obravnavo najkasneje v
30 dneh od prejema zahtevka za presojo ocene izpolnjevanja posebnih
zdravstvenih zahtev za določeno delo v delovnem okolju, svoje mnenje pa mora
delavcu oziroma delodajalcu in pooblaščenemu zdravniku pisno sporočiti
najkasneje v 8 dneh po zaključni obravnavi.
Delavec ali delodajalec, ki je zahteval presojo ocene
izpolnjevanja posebnih zdravstvenih zahtev za določeno delo v delovnem okolju
na komisiji, nosi stroške obravnave.
18. člen
Vsa dokumentacija, ki je bila zbrana v zvezi z opravljanjem
preventivnih zdravstvenih pregledov, se hrani kot arhivsko gradivo po veljavnih
predpisih, vendar najmanj 40 let od prvega pregleda.
IV. POSEBNA DOLOČILA
19. člen
Poleg pogojev iz tega pravilnika se za zdravstvene preglede
delavcev v dejavnostih, za katere veljajo posebni predpisi v zvezi z
zdravstveno sposobnostjo, uporabljajo tudi ti predpisi.

Priloga
I.: Tabela 1.0. Osnovni obseg in vsebina predhodnega in usmerjenega obdobnega
in drugega usmerjenega preventivnega zdravstvenega pregleda delavcev in roki
Priloga
1: Napotnica za predhodni preventivni zdravstveni pregled
Priloga
2: Zdravniško spričevalo z oceno izpolnjevanja posebnih zdravstvenih zahtev po
opravljenem predhodnem preventivnem zdravstvenem pregledu
Priloga
3: Napotnica za usmerjeni obdobni in drugi usmerjevalni preventivni zdravstveni
pregled
Priloga
4: Zdravniško spričevalo z oceno izpolnjevanja posebnih zdravstvenih zahtev po
opravljenem usmerjenem obdobnem ali drugem usmerjenem preventivnem zdravstvenem
pregledu

Pravilnik o preventivnih zdravstvenih
pregledih delavcev (Uradni list RS, št. 87/02) vsebuje prehodne in končne
določbe:
»V. PREHODNE IN KONČNE DOLOČBE
20. člen
Minister, pristojen za zdravje, imenuje komisijo iz 17. člena
tega pravilnika v enem mesecu po uveljavitvi tega pravilnika.
21. člen
Z dnem, ko začne veljati ta pravilnik, preneha veljati
pravilnik o načinu in postopku za opravljanje preventivnih zdravstvenih
pregledov delavcev (Uradni list SRS, št. 33/71).
Priloga I, priloga II, priloga III in priloga IV so sestavni
del tega pravilnika.
22. člen
Delodajalci morajo uskladiti izjavo o varnosti z oceno
tveganja s tem pravilnikom v 6 mesecih od uveljavitve tega pravilnika.
23. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o
spremembah in dopolnitvah Pravilnika o preventivnih zdravstvenih pregledih
delavcev (Uradni list RS, št. 124/06) vsebuje naslednjo končno določbo:
»2. člen
Ta pravilnik začne veljati naslednji dan po objavi v Uradnem
listu Republike Slovenije.«.