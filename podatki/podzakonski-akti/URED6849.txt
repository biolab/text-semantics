1. člen
(vsebina)
(1) Ta uredba določa namen, upravičence,
pogoje in postopek za dodelitev pomoči za plačilo zavarovalnih premij za
zavarovanje primarne kmetijske proizvodnje, in sicer za zavarovanje posevkov, nasadov
in plodov pred nevarnostjo toče, požara, udara strele, pozebe, poplave ter
viharnega vetra in viharja, za zavarovanje materialne škode na sredstvih v
primarni kmetijski proizvodnji pred nevarnostjo toče, viharja, viharnega vetra
in teže snega ter za zavarovanje živali na kmetijskem gospodarstvu za primer
bolezni (v nadaljnjem besedilu: zavarovanje primarne kmetijske proizvodnje) za
izvajanje Uredbe Komisije (EU) št. 702/2014 z dne 25. junija 2014 o
razglasitvi nekaterih vrst pomoči v kmetijskem in gozdarskem sektorju ter na
podeželju za združljive z notranjim trgom z uporabo členov 107 in 108 Pogodbe o
delovanju Evropske unije (UL L št. 193 z dne 1. 7. 2014,
str. 1), zadnjič spremenjene z Izvedbeno uredbo Komisije (EU) 2020/2008 z
dne 8. decembra 2020 o spremembi uredb (EU) št. 702/2014, (EU)
št. 717/2014 in (EU) št. 1388/2014 v zvezi z obdobjem njihove uporabe
in drugimi ustreznimi prilagoditvami (UL L št. 414/15 z dne
9. 12. 2020, str. 15), (v nadaljnjem besedilu: Uredba
702/2014/EU).
(2) Ta uredba določa tudi namen,
upravičence, pogoje in postopek za dodelitev pomoči za plačilo zavarovalnih
premij za zavarovanje gojitve vodnih živali v ribogojnih objektih za primer
pogina zaradi bolezni (v nadaljnjem besedilu: zavarovanje ribištva). Pomoč se
dodeli po pravilih o dodeljevanju pomoči de minimis v skladu z Uredbo
Komisije (EU) št. 717/2014 z dne 27. junija 2014 o uporabi členov 107
in 108 Pogodbe o delovanju Evropske unije pri pomoči de minimis v
sektorju ribištva in akvakulture (UL L št. 190 z dne 28. 6. 2014,
str. 45), zadnjič spremenjeno z Izvedbeno uredbo Komisije (EU) 2020/2008 z dne
8. decembra 2020 o spremembi uredb (EU) št. 702/2014, (EU)
št. 717/2014 in (EU) št. 1388/2014 v zvezi z obdobjem njihove uporabe
in drugimi ustreznimi prilagoditvami (UL L št. 414 z dne
9. 12. 2020, str. 15), (v nadaljnjem besedilu: Uredba
717/2014/EU).
2. člen
(namen in upravičen strošek)
(1) Pomoč po tej uredbi se dodeli v
obliki nepovratnih sredstev, in sicer kot plačilo sofinanciranega dela
zavarovalnih premij za zavarovanje po tej uredbi, z namenom nadomestila izgub,
ki jih povzročijo naravne nesreče in druge slabe vremenske razmere v kmetijski
proizvodnji oziroma pogini živali zaradi bolezni, ki jih je mogoče zavarovati.
S tem se spodbuja kmetijske pridelovalce, da zavarujejo svoje pridelke pred
posledicami naravnih nesreč, drugih slabih vremenskih razmer in pred boleznimi
živali.
(2) Upravičen strošek za dodelitev
pomoči po tej uredbi je znesek zavarovalne premije, vključno s pripadajočim
davkom od prometa zavarovalnih poslov, kot je določen v zavarovalni pogodbi za
sklenitev zavarovanja po tej uredbi.
(3) Zavarovanje po tej uredbi krije le
stroške nadomestitev izgub iz prvega odstavka tega člena in ne zahteva ali
določa vrste ali količine prihodnje kmetijske proizvodnje.
3. člen
(upravičenci)
(1) Upravičenec do sofinanciranja
zavarovalne premije za zavarovanje primarne kmetijske proizvodnje je nosilec
oziroma fizična, pravna oseba in združenje pravnih oziroma fizičnih oseb, ki se
v Republiki Sloveniji ukvarja s primarno kmetijsko proizvodnjo, opredeljeno v
5. točki 2. člena Uredbe 702/2014/EU, če izpolnjuje naslednje pogoje:
1.     
je mikro, malo ali srednje podjetje, kot je opredeljeno v Prilogi I
Uredbe 702/2014/EU;
2.     
ni podjetje v težavah v skladu s 14. točko 2. člena Uredbe 702/2014/EU;
3.     
je z izvajalcem zavarovanja sklenjena zavarovalna pogodba za zavarovanje
primarne kmetijske proizvodnje na kmetijskem gospodarstvu po tej uredbi;
4.     
je vpisan v register kmetijskih gospodarstev v skladu s predpisi, ki
urejajo kmetijstvo;
5.     
ob podpisu zavarovalne pogodbe iz 3. točke tega odstavka so priložene
pisne izjave upravičenca, da:
- 
kmetijsko gospodarstvo izpolnjuje pogoje iz 1. in 2. točke tega
odstavka,
- 
za iste upravičene stroške kmetijsko gospodarstvo ni prejelo oziroma ne
uveljavlja drugih državnih pomoči, ki bi skupaj s pomočjo po tej uredbi
presegale 65 odstotkov stroškov zavarovalne premije za zavarovanje iz 3. točke
tega odstavka,
- 
dovoljuje izvajalcu zavarovanj za namen sklenitve zavarovalne pogodbe
dostop do potrebnih podatkov iz registra kmetijskih gospodarstev, registrov
živali in iz drugih evidenc, ki jih upravlja in vodi ministrstvo, pristojno za
kmetijstvo in ribištvo, v skladu z zakonom, ki ureja kmetijstvo (v nadaljnjem
besedilu: ministrstvo),
- 
dovoljuje izvajalcu zavarovanja, da posreduje podatke iz zavarovalne
pogodbe in pripadajoče dokumentacije ministrstvu in Agenciji Republike
Slovenije za kmetijske trge in razvoj podeželja (v nadaljnjem besedilu:
agencija) za izvajanje upravnih nalog, nalog nadzora in poročanja po Uredbi 702/2014/EU
in tej uredbi,
- 
nima neporavnanega naloga za izterjavo na podlagi predhodnega sklepa
Evropske komisije, v katerem je pomoč razglasila za nezakonito in nezdružljivo
v skladu z notranjim trgom v skladu s točko a) petega odstavka 1. člena Uredbe
702/2014/EU,
- 
na dan vložitve vloge nima neporavnanih davčnih obveznosti in drugih
denarnih nedavčnih obveznosti v skladu z zakonom, ki ureja finančno upravo, v
višini, ki prisega 50 eurov.
(2) Vzorec izjave iz 5. točke
prejšnjega odstavka je določen v prilogi 1, ki je sestavni del te uredbe.
(3) Do sofinanciranja zavarovalne
premije za zavarovanje gojitve vodnih živali v ribogojnih objektih za primer
pogina zaradi bolezni so do pomoči de minimis v sektorju ribištva in
akvakulture v skladu z Uredbo 717/2014/EU upravičene fizične ali pravne osebe,
ki v Republiki Sloveniji opravljajo dejavnost gojitve vodnih živali, če
izpolnjujejo naslednje pogoje:
1.     
ribogojni objekt, v katerem opravljajo dejavnost gojitve vodnih živali,
je vpisan v centralni register objektov akvakulture in komercialnih ribnikov v
skladu s predpisi o živinoreji;
2.     
z izvajalcem zavarovanja imajo sklenjeno zavarovalno pogodbo za
zavarovanje gojitve vodnih živali v ribogojnih objektih za primer pogina zaradi
bolezni po tej uredbi;
3.     
so izvajalcu zavarovanja ob podpisu zavarovalne pogodbe iz prejšnje
točke priložile:
- 
izjavo glede enotnega podjetja in kumulaciji pomoči de minimis na
obrazcu iz priloge 2, ki je sestavni del te uredbe,
- 
pisno izjavo, s katero dovoljujejo izvajalcu zavarovanj za namen
sklenitve zavarovalne pogodbe dostop do potrebnih podatkov iz registra
kmetijskih gospodarstev, registrov živali in iz drugih evidenc, ki jih upravlja
in vodi ministrstvo,
- 
pisno izjavo, s katero dovoljujejo izvajalcu zavarovanja, da pošlje
podatke iz zavarovalne pogodbe in pripadajoče dokumentacije ministrstvu in
agenciji za namen izvajanja upravnih nalog, nalog nadzora in poročanja po
Uredbi 717/2014/EU in tej uredbi.
(4) (črtan).
4. člen
(združevanje pomoči in skupni znesek
pomoči)
(1) Poleg pomoči za plačilo zavarovalne
premije za zavarovanje primarne kmetijske proizvodnje po tej uredbi se v zvezi
z istimi upravičenimi stroški lahko dodeli še druga državna pomoč, če so
izpolnjeni pogoji iz tretjega do šestega odstavka 8. člena Uredbe 702/2014/EU.
(2) Pomoči de minimis za
plačilo zavarovalne premije za zavarovanje ribištva po tej uredbi se v zvezi z
istimi upravičenimi stroški lahko kumulira z drugimi državnimi pomočmi pod
pogoji iz tretjega odstavka 5. člena Uredbe 717/2014/EU.
(3) Skupni znesek vseh pomoči de
minimis v sektorju ribištva in akvakulture, ki ga država članica dodeli
enotnemu podjetju iz drugega odstavka 2. člena Uredbe 717/2014/EU, ne sme
presegati zneska, določenega v drugem odstavku 3. člena Uredbe
717/2014/EU.
(4) Kumulativni znesek vseh pomoči de
minimis v sektorju ribištva in akvakulture ne sme presegati zneska, določenega
v tretjem odstavku 3. člena Uredbe 717/2014/EU.
(5) Pomoč de minimis za plačilo
zavarovalne premije za zavarovanje ribištva, dodeljena upravičencem po tej
uredbi, se lahko kumulira s pomočjo de minimis za opravljanje drugih
dejavnosti pod pogoji iz prvega odstavka 5. člena Uredbe 717/2014/EU.
(6) Pomoč de minimis za plačilo
zavarovalne premije za zavarovanje ribištva, dodeljena upravičencem po tej
uredbi, se lahko kumulira s pomočjo de minimis za dejavnost primarne
kmetijske proizvodnje pod pogoji iz drugega odstavka 5. člena Uredbe
717/2014/EU.
5. člen
(izvajalci zavarovanja)
Izvajalci zavarovanja po tej uredbi so
zavarovalnice, ki opravljajo zavarovalne posle v skladu z zakonom, ki ureja
zavarovalništvo in so pridobili dovoljenje za opravljanje zavarovalnih poslov v
zavarovalni vrsti zavarovanja požara in elementarnih nesreč oziroma dovoljenje
za opravljanje zavarovalnih poslov v zavarovalni vrsti drugo škodno zavarovanje
iz zakona, ki ureja zavarovalništvo.
6. člen
(uveljavljanje sofinanciranja)
Izvajalec zavarovanja lahko za istega
upravičenca po tej uredbi uveljavlja v posameznem koledarskem letu sofinanciranje
zavarovalne premije samo:
-       
za eno rastno dobo pri zavarovanju posameznih posevkov, nasadov in
plodov;
-       
za največ eno leto pri zavarovanju materialne škode na sredstvih;
-       
za največ eno leto pri zavarovanju živali na kmetijskem gospodarstvu
oziroma vodnih živali v ribogojnem objektu.
7. člen
(sredstva)
Sredstva za sofinanciranje zavarovalnih
premij po tej uredbi se zagotavljajo v okviru proračunske postavke ministrstva,
ki je namenjena prilagajanju podnebnim spremembam, do višine sredstev na tej
proračunski postavki v posameznem koledarskem letu.
8. člen
(pogoji in višina sofinanciranja
zavarovalne premije za posevke, nasade in plodove)
(1) Sofinancirajo se zavarovalne
premije za zavarovanje posevkov, nasadov in plodov največ do višine zavarovalne
vsote za posamezni posevek, nasad in plod, kot je določeno v I. delu
priloge 3, ki je sestavni del te uredbe.
(2) Sofinancirajo se zavarovalne
premije, pri katerih je zavarovalno kritje z odbitno franšizo v višini najmanj
15 odstotkov zavarovalne vsote posevka, nasada ali plodov na posamezni
zavarovani površini.
(3) Podatki o odbitni franšizi,
zavarovalni površini in zavarovalni vsoti posameznega zavarovanega posevka,
nasada in plodu morajo biti jasno razvidni iz zavarovalne pogodbe.
(4) Višina sofinanciranja zavarovalne
premije znaša 55 odstotkov obračunane zavarovalne
premije, vključno s pripadajočim davkom od prometa zavarovalnih poslov.
(5) Odkup odbitne franšize se po tej
uredbi ne sofinancira.
(6) Iz zavarovalne pogodbe in
pripadajoče dokumentacije morajo biti jasno razvidni zavarovalni pogoji, skupna
obračunana zavarovalna premija, vključno z vsemi doplačili po odstotkih in
namenu, ter del zavarovalne premije, ki jo plača zavarovalec, in del, ki ga
sofinancira država.
8.a člen
(pogoji in višina sofinanciranja
zavarovalne premije za materialno škodo na sredstvih)
(1) Sofinancirajo
se zavarovalne premije za zavarovanje škode na proizvodnih sredstvih trajnih
nasadov ter materialno škodo na konstrukcijah in kritinah rastlinjakov, ki so
vpisani v RKG s šifro 1190 – rastlinjak, 1191 – rastlinjak, kjer pridelava ni v
tleh, 1192 – rastlinjak s sadnimi rastlinami, konstrukcijah (žičnicah) hmeljišč
ter konstrukcijah in mrežah proti toči v intenzivnih sadovnjakih in vinogradih.
(2) Višina
sofinanciranja zavarovalne premije za materialno škodo na sredstvih iz prvega
odstavka tega člena znaša 55
odstotkov obračunane zavarovalne premije, vključno s pripadajočim davkom od
prometa zavarovalnih poslov.
(3) Iz
zavarovalne pogodbe in pripadajoče dokumentacije morajo biti jasno razvidni
zavarovalni pogoji, skupna obračunana zavarovalna premija, vključno z vsemi
doplačili po odstotkih in namenu, ter del zavarovalne premije, ki jo plača
zavarovalec, in del, ki ga sofinancira država.
9. člen
(pogoji in višina sofinanciranja
zavarovalne premije za bolezni živali)
(1) Sofinancira se zavarovalna premija
za zavarovanje živali na kmetijskem gospodarstvu, določenih v II. delu
priloge 3 te uredbe, pred nevarnostjo pogina zaradi bolezni, zakola živali na
kmetijskem gospodarstvu z veterinarsko napotnico ali usmrtitve živali zaradi
bolezni ter ekonomskega zakola zaradi bolezni.
(2) Sofinancira se zavarovalna premija
za zavarovanje gojitve vodnih živali v ribogojnih objektih za primer pogina
zaradi bolezni.
(3) Višina sofinanciranja zavarovalne
premije za zavarovanje po tem členu znaša 55 odstotkov
obračunane zavarovalne premije, vključno s pripadajočim davkom od prometa
zavarovalnih poslov.
(4) Višina sofinanciranja zavarovalne
premije za zavarovanje ribištva iz prejšnjega odstavka se ustrezno zniža, če bi
skupna pomoč de minimis v sektorju ribištva in akvakulture v zadevnem letu
ter v prejšnjih dveh poslovnih letih presegala omejitev iz drugega odstavka 3.
člena Uredbe 717/2014/EU.
(5) Iz zavarovalne pogodbe in
pripadajoče dokumentacije morajo biti jasno razvidni zavarovalni pogoji, skupna
obračunana zavarovalna premija, vključno z vsemi doplačili po odstotkih in
namenu, ter del zavarovalne premije, ki jo plača zavarovalec, in del, ki ga
sofinancira država.
10. člen
(preverba pred sklenitvijo zavarovalne
pogodbe)
(1) Agencija mora še pred sklenitvijo
zavarovalne pogodbe za zavarovanje ribištva po tej uredbi na podlagi posredovanih
podatkov izvajalca zavarovanja za upravičence, ki so enotno podjetje,
preveriti, da že dodeljena pomoč de minimis za vsa podjetja v okviru
enotnega podjetja ne presega zneska, določenega v drugem odstavku 3. člena
Uredbe 717/2014/EU.
(2) Izvajalec zavarovanja za
preveritev podatkov iz prejšnjega odstavka agenciji predloži izjavo upravičenca
iz priloge 2 te uredbe.
11. člen
(vlaganje zahtevkov)
(1) Izvajalci zavarovanja vlagajo na
agencijo zahtevke za plačilo sofinanciranega dela zavarovalne premije za
zavarovanje primarne kmetijske proizvodnje in ribištva (v nadaljnjem besedilu:
zahtevek) v elektronski obliki na obrazcu iz priloge 4, ki je sestavni del te
uredbe.
(2) Izvajalci zavarovanja na agencijo
ločeno vlagajo zahtevke za sofinanciranje zavarovalne premije za posevke,
nasade in plodove, zahtevke za sofinanciranje
zavarovalnih premij za materialno škodo na sredstvih,
zahtevke za sofinanciranje zavarovalnih premij za bolezni živali na kmetijskem
gospodarstvu ter zahtevke za sofinanciranje zavarovalnih premij za bolezni
vodnih živali v ribogojnih objektih.
(3) Seznam upravičencev iz priloge 4
te uredbe, ki je sestavni del zahtevka iz prejšnjega odstavka, pošljejo izvajalci
zavarovanja v preglednici Excel.
12. člen
(rok za vlaganje zahtevkov)
(1) Izvajalci zavarovanja lahko kadar
koli med letom, v katerem sklepajo zavarovanja, vlagajo zahtevke na agencijo.
(2) Izvajalci zavarovanja vlagajo
zahtevke najpozneje do 31. marca naslednjega leta za preteklo leto, v
katerem so sklenili zavarovanje.
(3) Zahtevki, za katere izplačilo ne
bo mogoče v tekočem letu, se izplačajo v naslednjem proračunskem letu.
13. člen
(odločitev o zahtevku in preverba pred
odobritvijo)
(1) O zahtevku izvajalca zavarovanja
odloči agencija z odločbo o odobritvi plačila dela zavarovalne premije.
(2) Pred izdajo odločbe mora agencija
pri najmanj petih odstotkih od skupnega števila zavarovalnih pogodb, navedenih
na zahtevku, opraviti preverbo skladnosti zavarovalnih pogodb z določbami te
uredbe, Uredbe 702/2014//EU oziroma Uredbe 717/2014/EU.
(3) Za preverjanje iz prejšnjega
odstavka izvajalec zavarovanja agenciji v desetih dneh po prejemu poziva
predloži podatke iz zavarovalne pogodbe in pripadajoče dokumentacije, s katerimi agencija preveri pravilnost višine zneska sofinanciranja.
(4) Če agencija med opravljanjem
preverbe iz tega člena ugotovi, da niso izpolnjeni vsi pogoji za upravičenost
do sofinanciranja po tej uredbi ter Uredbi 702/2014//EU ali Uredbi 717/2014/EU,
se zahtevek izvajalca zavarovanja za neupravičeni del zavrne, upravičen del pa
se izplača.
14. člen
(obveščanje o prejeti pomoči de minimis)
V skladu s 6. členom Uredbe 717/2014/EU
agencija pisno obvesti upravičenca o znesku prejete pomoči de minimis v
sektorju ribištva in akvakulture na podlagi odločbe o odobritvi plačila dela
zavarovalne premije iz prejšnjega člena.
15. člen
(zbiranje informacij, vodenje evidenc in
pošiljanje podatkov)
(1) Ministrstvo je pristojni organ za
zbiranje informacij, vodenje evidenc, obveščanje in poročanje Evropski komisiji
v skladu z Uredbo 702/2014/EU in Uredbo 717/2014/EU.
(2) Izvajalci zavarovanja pred
začetkom izvajanja zavarovanja v tekočem letu sporočijo ministrstvu vse
zavarovalne pogoje ter njihove spremembe in dopolnitve med letom, po katerih
bodo sklepali zavarovanja in uveljavljali sofinanciranje zavarovalnih premij za
zavarovanje po tej uredbi.
(3) Izvajalci zavarovanja ministrstvu
in agenciji na njuno zahtevo dovolijo vpogled v podatke iz zavarovalne pogodbe
in pripadajoče dokumentacije v zvezi s sklepanjem zavarovanj po tej uredbi za
izvajanje upravnih nalog in nalog nadzora po tej uredbi oziroma jima to
dokumentacijo in podatke predložijo.
(4) Ministrstvo izvajalcem zavarovanja
za izvajanje zavarovanj po tej uredbi v skladu z zakonom, ki ureja
zavarovalništvo, pošlje potrebne
podatke iz registra kmetijskih gospodarstev, registrov živali, centralnega
registra objektov akvakulture in komercialnih ribnikov ter iz drugih evidenc,
ki jih upravlja in vodi ministrstvo.
(5) Agencija in zavarovalnice namen,
predmet in način posredovanja podatkov podrobneje uredijo v medsebojnem
sporazumu.
(6) Ministrstvo na
spletni strani
http://www.mkgp.gov.si/si/delovna_podrocja/drzavne_pomoci/evidence objavi
informacije o shemi pomoči po tej uredbi, ki so na voljo splošni javnosti brez
omejitev vsaj deset let od datuma dodelitve pomoči.
(7) Agencija hrani
natančne evidence z informacijami in dokazili o dodeljenih pomočeh po tej
uredbi še deset let od dneva, ko je bila dodeljena zadnja posamična pomoč.
16. člen
(odgovornost za resničnost podatkov in
vračilo neupravičeno izplačanih sredstev)
(1) Upravičenec je odgovoren za
resničnost podatkov in izjav, ki jih je predložil izvajalcu zavarovanja pri
sklepanju zavarovanja.
(2) Če agencija po izplačilu sredstev
ugotovi, da so bili podatki iz prejšnjega odstavka, ki so potrebni za
ugotavljanje upravičenosti do sofinanciranja zavarovalne premije po tej uredbi,
neresnični ali je upravičenec priložil lažne izjave, mora upravičenec vrniti že
prejeti sofinancirani del premije v proračun skupaj z zakonitimi zamudnimi
obrestmi.
(3) Če agencija po izplačilu sredstev
ugotovi, da niso bili izpolnjeni vsi pogoji za sofinanciranje zavarovalne
premije po tej uredbi, mora upravičenec vrniti že prejeti sofinancirani del premije
v proračun skupaj z zakonitimi zamudnimi obrestmi.
17. člen
(poročanje)
(1) Izvajalci zavarovanja do
1. marca tekočega leta poročajo ministrstvu o sklenjenih zavarovalnih
pogodbah po tej uredbi v preteklem letu na obrazcu iz priloge 5, ki je sestavni
del te uredbe.
(2) Izvajalci zavarovanja v dveh
mesecih po koncu poslovnega leta poročajo ministrstvu o obračunanih
zavarovalnih premijah in izplačanih sredstvih za škodo za posevke, nasade in
plodove, materialno škodo na sredstvih ter živali. Ministrstvo to poročilo pošlje ministrstvu, pristojnemu
za finance.
(3) Agencija do 15. v mesecu poroča
ministrstvu o skupni višini odobrenih in izplačanih sredstev izvajalcem
zavarovanja, o opravljenih preverbah iz 13. člena te uredbe in o številu
sklenjenih zavarovalnih pogodb po tej uredbi za pretekli mesec.
(4) Agencija poroča ministrstvu o
dodeljenih pomočeh po tej uredbi za sofinanciranje zavarovalnih premij za
zavarovanje posevkov, nasadov in plodov, za materialno
škodo na sredstvih ter za zavarovanje živali na
kmetijskem gospodarstvu v skladu s pravilnikom, ki ureja način pošiljanja
podatkov in poročanja o državnih pomočeh s področja kmetijstva in ribištva.
(5) Agencija v 15 dneh po prenosu
sredstev na račun izvajalca zavarovanja na podlagi odobrenega zahtevka za
plačilo dela zavarovalne premije za zavarovanje vodnih živali v ribogojnih
objektih poroča ministrstvu o izplačilu sredstev po posameznem upravičencu v
skladu s predpisom iz prejšnjega odstavka.
18. člen
(prekrški)
(1) Z globo od 400 do 4.000 eurov se
za prekršek kaznuje pravna oseba, samostojni podjetnik posameznik ali posameznik,
ki samostojno opravlja dejavnost, če:
-       
ne navede resničnih podatkov in izjav v skladu s 16. členom te
uredbe;
-       
ne poroča v skladu s 17. členom te uredbe.
(2) Z globo od 200 do 400 eurov se za
prekršek iz prejšnjega odstavka kaznuje odgovorna oseba pravne osebe,
samostojnega podjetnika posameznika ali posameznika, ki samostojno opravlja
dejavnost.
(3) Z globo od 200 do 400 eurov se za
prekršek iz prve alineje prvega odstavka tega člena kaznuje tudi posameznik.
19. člen
(dokončanje postopkov)
Postopki, začeti na podlagi Uredbe o
sofinanciranju zavarovalnih premij za zavarovanje kmetijske proizvodnje in
ribištva (Uradni list RS, št. 102/10, 7/13 in 3/14), se dokončajo v skladu z
Uredbo o sofinanciranju zavarovalnih premij za zavarovanje kmetijske proizvodnje
in ribištva (Uradni list RS, št. 102/10, 7/13 in 3/14).

Priloga
1: Vzorec izjave upravičenca za sofinanciranje zavarovalnih premij za
zavarovanje primarne kmetijske proizvodnje
Priloga
2: Izjava upravičenca glede enotnega podjetja in kumulaciji pomoči de
minimis za sofinanciranje zavarovalnih premij za zavarovanje gojitve vodnih
živali v ribogojnih objektih
Priloga
3: Seznam primarne kmetijske proizvodnje, za katero se sofinancira zavarovalna
premija, vključno z najvišjo zavarovalno vsoto za posamezno kmetijsko kulturo
na hektar
Priloga
4: Vzorec zahtevka za plačilo dela
zavarovalne premije za zavarovanje primarne kmetijske proizvodnje in ribištva s
seznamom upravičencev, za katere se vlaga zahtevek
Priloga
5: Podatki o zavarovanju

Uredba o sofinanciranju zavarovalnih premij za
zavarovanje primarne kmetijske proizvodnje in ribištva (Uradni list RS, št. 89/14) vsebuje naslednje končne določbe:
»20. člen
(prenehanje
veljavnosti)
Z dnem uveljavitve te uredbe preneha
veljati Uredba o sofinanciranju zavarovalnih premij za zavarovanje kmetijske
proizvodnje in ribištva (Uradni list RS, št. 102/10, 7/13 in 3/14).
21. člen
(začetek
uporabe)
(1) Določbe te uredbe se v delu, ki se
nanaša na sofinanciranje zavarovalnih premij za zavarovanje primarne kmetijske
proizvodnje, začnejo uporabljati po objavi vpisne številke sheme pomoči po tej
uredbi na spletni strani Generalnega direktorata za kmetijstvo in razvoj
podeželja Evropske komisije, vendar ne pred 1. januarjem 2015, s čimer se
šteje, da je shema pomoči objavljena v skladu z Uredbo 702/2014/EU.
(2) Minister o dnevu začetka uporabe
določb prejšnjega odstavka objavi obvestilo v Uradnem listu Republike Slovenije
in obvesti izvajalce zavarovanj.
22. člen
(začetek
veljavnosti)
Ta uredba začne veljati 1. januarja
2015.«.

Uredba o spremembah Uredbe o sofinanciranju
zavarovalnih premij za zavarovanje primarne kmetijske proizvodnje in ribištva
(Uradni list RS, št. 2/15) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o sofinanciranju
zavarovalnih premij za zavarovanje primarne kmetijske proizvodnje in ribištva
(Uradni list RS, št. 3/15) spreminja 21. člen uredbe tako, da
se glasi:
»21. člen
(začetek
uporabe)
(1) Določbe te uredbe se v delu, ki se
nanaša na sofinanciranje zavarovalnih premij za zavarovanje primarne kmetijske
proizvodnje, začnejo uporabljati naslednji dan po objavi obvestila o pridobitvi
potrdila Evropske komisije o prejemu povzetka informacij o državni pomoči z
identifikacijsko številko pomoči. 
(2) Minister objavi obvestilo iz prejšnjega
odstavka v Uradnem listu Republike Slovenije in obvesti izvajalce zavarovanj.«;
ter vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o dopolnitvi Uredbe o sofinanciranju
zavarovalnih premij za zavarovanje primarne kmetijske proizvodnje in ribištva
(Uradni list RS, št. 98/15) vsebuje naslednjo končno določbo:
»2. člen
Ta uredba začne veljati 1. januarja
2016.«.

Uredba o spremembi in dopolnitvi Uredbe o
sofinanciranju zavarovalnih premij za zavarovanje primarne kmetijske
proizvodnje in ribištva (Uradni list RS, št. 28/16) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi in dopolnitvi Uredbe o
sofinanciranju zavarovalnih premij za zavarovanje primarne kmetijske
proizvodnje in ribištva (Uradni list RS, št. 81/16) vsebuje naslednjo prehodno in
končno določbo:
»3. člen
Postopki, začeti na podlagi Uredbe o
sofinanciranju zavarovalnih premij za zavarovanje primarne kmetijske proizvodnje
in ribištva (Uradni list RS, št. 89/14, 2/15, 3/15, 98/15 in 28/16), se
dokončajo v skladu z Uredbo o sofinanciranju zavarovalnih premij za zavarovanje
primarne kmetijske proizvodnje in ribištva (Uradni list RS, št. 89/14, 2/15,
3/15, 98/15 in 28/16), pri čemer se kot začetek postopka šteje sklenitev
zavarovalne pogodbe pri zavarovalnici.
4. člen
Ta uredba začne veljati 1. januarja
2017.«.

Uredba o spremembah in dopolnitvi Uredbe o
sofinanciranju zavarovalnih premij za zavarovanje primarne kmetijske proizvodnje
in ribištva (Uradni list RS, št. 66/17) vsebuje naslednjo prehodno in
končno določbo:
»4. člen
Postopki, začeti na podlagi Uredbe o
sofinanciranju zavarovalnih premij za zavarovanje primarne kmetijske
proizvodnje in ribištva (Uradni list RS, št. 89/14, 2/15, 3/15, 98/15, 28/16 in
81/16), se dokončajo v skladu z Uredbo o sofinanciranju zavarovalnih premij za
zavarovanje primarne kmetijske proizvodnje in ribištva (Uradni list RS, št.
89/14, 2/15, 3/15, 98/15, 28/16 in 81/16), pri čemer se kot začetek postopka
šteje sklenitev zavarovalne pogodbe pri zavarovalnici.
5. člen
Ta uredba začne veljati 1. januarja 2018.«.

Uredba o spremembah Uredbe o sofinanciranju
zavarovalnih premij za zavarovanje primarne kmetijske proizvodnje in ribištva
(Uradni list RS, št. 82/18) vsebuje naslednjo prehodno in
končno določbo:
»5. člen
Postopki, začeti na podlagi Uredbe o sofinanciranju
zavarovalnih premij za zavarovanje primarne kmetijske proizvodnje in ribištva
(Uradni list RS, št. 89/14, 2/15, 3/15, 98/15, 28/16, 81/16 in 66/17), se
dokončajo v skladu z Uredbo o sofinanciranju zavarovalnih premij za zavarovanje
primarne kmetijske proizvodnje in ribištva (Uradni list RS, št. 89/14,
2/15, 3/15, 98/15, 28/16, 81/16 in 66/17), pri čemer se za začetek postopka
šteje sklenitev zavarovalne pogodbe pri zavarovalnici. 
6. člen
Ta uredba začne veljati 1. januarja
2019.«.

Uredba o dopolnitvah Uredbe o sofinanciranju
zavarovalnih premij za zavarovanje primarne kmetijske proizvodnje in ribištva
(Uradni list RS, št. 13/19) vsebuje naslednjo končno določbo:
»KONČNA DOLOČBA
2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba
o spremembah in dopolnitvah Uredbe o sofinanciranju zavarovalnih premij za
zavarovanje primarne kmetijske proizvodnje in ribištva (Uradni list RS, št. 3/21)
vsebuje naslednjo prehodno in končno določbo:
»PREDHODNA IN KONČNA DOLOČBA
7. člen
(končanje
postopkov)
Postopki, začeti na podlagi Uredbe o
sofinanciranju zavarovalnih premij za zavarovanje primarne kmetijske
proizvodnje in ribištva (Uradni list RS, št. 89/14,
2/15, 3/15, 98/15, 28/16, 81/16, 66/17, 82/18 in 13/19), se končajo v skladu z
Uredbo o sofinanciranju zavarovalnih premij za zavarovanje primarne kmetijske
proizvodnje in ribištva (Uradni list RS, št. 89/14,
2/15, 3/15, 98/15, 28/16, 81/16, 66/17, 82/18 in 13/19), pri čemer se za
začetek postopka šteje sklenitev zavarovalne pogodbe pri zavarovalnici.
8. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba
o spremembah in dopolnitvah Uredbe o sofinanciranju zavarovalnih premij za
zavarovanje primarne kmetijske proizvodnje in ribištva (Uradni list RS, št. 181/21)
vsebuje naslednjo prehodno in končni določbi:
»PREHODNA IN KONČNI DOLOČBI
8. člen
(končanje
postopkov)
Postopki, začeti na podlagi Uredbe o
sofinanciranju zavarovalnih premij za zavarovanje primarne kmetijske proizvodnje
in ribištva (Uradni list RS, št. 89/14, 2/15, 3/15, 98/15, 28/16, 81/16, 66/17,
82/18, 13/19 in 3/21), se končajo v skladu z Uredbo o sofinanciranju
zavarovalnih premij za zavarovanje primarne kmetijske proizvodnje in ribištva
(Uradni list RS, št. 89/14, 2/15, 3/15, 98/15, 28/16, 81/16, 66/17, 82/18,
13/19 in 3/21), pri čemer se za začetek postopka šteje sklenitev zavarovalne
pogodbe pri zavarovalnici.
9. člen
(začetek
uporabe)
Določbe spremenjenega drugega odstavka 11.
člena, novega petega odstavka 15. člena, spremenjenega drugega in četrtega
odstavka 17. člena ter nove Priloga 1, Priloga 4 in Priloga 5 uredbe se začnejo
uporabljati 1. januarja 2022.
10. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.