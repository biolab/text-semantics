1. člen
Ta uredba določa območja in objekte, kjer se morajo graditi
zaklonišča osnovne zaščite, ter pogoje za graditev in vzdrževanje zaklonišč.
2. člen
Zaklonišča se praviloma gradijo v sklopu objekta kot
dvonamenski objekti.
I. GRADITEV ZAKLONIŠČ
3. člen
Zaklonišča osnovne zaščite se gradijo na ureditvenih območjih
mest in drugih naselij z več kot 10 000 prebivalci.
Na teh območjih morajo investitorji graditi zaklonišča
osnovne zaščite v objektih, namenjenih za:
-       
javno zdravstveno službo z več kot 50 posteljami,
-       
vzgojno-varstvene ustanove za več kot 100 otrok,
-       
redno izobraževanje za več kot 200 udeležencev izobraževalnega programa,
-       
javne telekomunikacijske in poštne centre,
-       
nacionalno televizijo in radio,
-       
javni potniški železniški, avtobusni, pomorski in zračni promet,
-       
pomembno energetsko in industrijsko dejavnost, kjer se bodo v primeru
vojne opravljale dejavnosti posebnega pomena za obrambo in zaščito,
-       
delo državnih organov z več kot 50 zaposlenimi.
Zaklonišča osnovne zaščite se gradijo tudi v vojaških
objektih, kot so stacionarni telekomunikacijski objekti, urejeni položaji in
sedeži operativnih poveljstev oziroma poveljstev enot, ki jih določi minister
za obrambo.
Na območjih iz prvega odstavka tega člena se v muzejih,
galerijah in arhivih ter knjižnicah nacionalnega pomena gradijo zaklonišča kot
depoji.
4. člen
V vseh objektih, ki so na območjih iz prvega odstavka
prejšnjega člena se mora stropna konstrukcija nad kletjo graditi tako, da zdrži
rušenje objektov nanjo.
II. REVIZIJA PROJEKTNE DOKUMENTACIJE
5. člen
Investitor graditve objekta iz 3. člena te uredbe mora
poskrbeti za revizijo projektne dokumentacije za zaklonišče (v nadaljnjem
besedilu: revizija). Revizija je obvezna tudi pri posegih v obstoječa
zaklonišča, za katere je potrebno pridobiti gradbeno dovoljenje.
V revizijo je treba predložiti en izvod projektne
dokumentacije za pridobitev gradbenega dovoljenja. Iz dokumentacije mora biti
razvidna mirnodobna funkcija zaklonišča, če jo zaklonišče ima.
Pri reviziji se preveri skladnost projektne dokumentacije s
tehničnimi predpisi in obveznimi standardi ter ustreznost posameznih tehničnih
rešitev.
Stroške revizije krije investitor.
6. člen
Revizijo opravljajo revizijske komisije, ki jih izmed
revizorjev imenuje Uprava Republike Slovenije za zaščito in reševanje
Ministrstva za obrambo (v nadaljnjem besedilu: uprava).
Revizijsko komisijo sestavljajo najmanj 3 revizorji. Če je
potrebno zaradi tehnične ali druge specifičnosti zaklonišča, se lahko vanjo
imenujejo še drugi strokovnjaki.
Uprava imenuje revizijsko komisijo najpozneje v petnajstih
dneh po prejemu zahteve investitorja ali projektanta.
Za revizijsko komisijo se lahko imenuje tudi gospodarska
družba, ki ima v sodni register vpisano dejavnost projektiranja in z njim
povezanega tehničnega svetovanja, če ima zaposlenega vsaj po enega revizorja
ustrezne stroke.
7. člen
Revizorje imenuje uprava za dobo štirih let. Odločitev o
imenovanju je dokončna.
Za revizorja se lahko imenuje fizična oseba, ki izpolnjuje
pogoje za odgovornega projektanta po predpisih o graditvi objektov ter ima
opravljen strokovni izpit za izdelovanje načrtov gradbenih konstrukcij ali
načrtov strojnih inštalacij ali načrtov električnih inštalacij in najmanj 3
leta delovnih izkušenj.
8. člen
Revizijska komisija po opravljeni reviziji izda mnenje, na
podlagi katerega uprava izda potrdilo o opravljeni reviziji.
Če se pri reviziji ugotovijo nepravilnosti ali
pomanjkljivosti, se v poročilu o reviziji investitorju določi rok, v katerem
mora pomanjkljivosti odpraviti. Šele po njihovi odpravi uprava izda potrdilo o
opravljeni reviziji.
Rok za odpravo pomanjkljivosti je 30 dni, če ni v poročilu
določeno drugače.
III. EVIDENCA O ZAKLONIŠČIH, VZDRŽEVANJE IN SPREMEMBA
NAMEMBNOSTI ZAKLONIŠČ
9. člen
O zakloniščih ter o njihovem vzdrževanju in spremembah
namembnosti se vodi evidenca.
Evidenco o zakloniščih vodi občina, razen zaklonišč iz tretjega
odstavka 3. člena te uredbe, za katera vodi evidenco Ministrstvo za obrambo.
Evidenca vsebuje podatke o zaporedni številki, vrsti zakonišča s številom mest,
naslovu in imenu lastnika ter datum rednega pregleda zaklonišča.
Lastniki zaklonišč morajo občini na njeno zahtevo posredovati
podatke iz prejšnjega odstavka.
10. člen
Vsa zaklonišča osnovne zaščite na območju države se morajo
redno vzdrževati. Za vzdrževanje zaklonišč in za njihovo smotrno uporabo so
odgovorni lastniki.
Za zagotovitev varnosti in funkcionalnosti zaklonišča mora
lastnik ali upravljalec zaklonišča osnovne zaščite pridobiti potrdilo o
primernosti zaklonišča.
V zaklonišču mora biti izobešen zakloniščni red, ki ga določi
minister za obrambo.
11. člen
Zaščitna funkcija zgrajenih in opremljenih zaklonišč ter
zaklonišč v gradnji se praviloma ne sme spreminjati, razen če uprava predhodno
ne izda soglasja k spremembi zaščitnih funkcij zaklonišč.
12. člen
Nadzor nad izvajanjem te uredbe opravlja Inšpektorat
Republike Slovenije za varstvo pred naravnimi in drugimi nesrečami.

Uredba o graditvi in vzdrževanju zaklonišč
(Uradni list RS, št. 57/96) vsebuje naslednji končni določbi:
»IV. KONČNI DOLOČBI
13. člen
Z dnem uveljavitve te uredbe prenehajo veljati: uredba o
graditvi in vzdrževanju zaklonišč (Uradni list RS, št. 33/92 in 18/93), 135.,
136. in 137. člen uredbe o tehničnih normativih za zaklonišča, zaklonilnike in
druge zaščitne objekte (Uradni list RS, št. 48/93 in 69/93) ter navodilo o
urbanističnih pogojih za gradnjo zaklonišč (Uradni list SRS, št. 1/78).
14. člen
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembah in dopolnitvi Uredbe o
graditvi in vzdrževanju zaklonišč (Uradni list RS, št. 54/15) vsebuje naslednjo končno določbo:
»KONČNA DOLOČBA
2. člen
Ta uredba začne veljati petnajsti dan po objavi v Uradnem
listu Republike Slovenije.«.