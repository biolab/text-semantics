1. člen
(obseg in namen urejanja)
(1) Ta uredba določa način določanja stroškovne baze za
terminalno pristojbino (v nadaljnjem besedilu: terminalna stroškovna baza),
njen izračun in izračun cene za enoto storitve, zavezance za plačilo in način
zaračunavanja terminalne pristojbine, usklajevalni mehanizem, izvzetje od
plačila terminalne pristojbine in povračila stroškov za izvzete lete. 
(2) Namen uvedbe terminalne pristojbine je povračilo
stroškov, ki nastajajo pri zagotavljanju storitev navigacijskih služb zračnega
prometa in zagotavljanje sredstev za izvajanje storitev navigacijskih služb
zračnega prometa (v nadaljevanju: storitev) v fazah prileta, odleta in na
letališčih ter z njimi povezanih drugih storitev v okviru izvajanja
navigacijskih služb zračnega prometa.
2. člen
(pomen posameznih izrazov)
(1) Terminalna pristojbina je enotna pristojbina za storitve
navigacijskih služb zračnega prometa, ki vključuje priletno-odletne
pristojbine, pristojbine iz naslova opravljanja storitev navigacijskih služb
zračnega prometa na letališčih in cene drugih storitev v okviru izvajanja
navigacijskih služb zračnega prometa, ki so opravljene v končni fazi prileta
oziroma odleta in ob manevriranju na manevrskih površinah letališča, vključno s
tem povezano službo informiranja o letenju in službo alarmiranja. 
(2) Ostali izrazi, uporabljeni v tej uredbi, imajo enak
pomen, kot je določeno v 2. členu Uredbe (ES) št. 549/2004 Evropskega
parlamenta in Sveta z dne 10. marca 2004 o določitvi okvira za oblikovanje
enotnega evropskega neba (okvirna uredba) (UL L št. 96 z dne 31. 3. 2004, str.
1) ter v sklepih Razširjene komisije EUROCONTROL št. 51, 52, 80 in 81, ki se
nanašajo na načela za določanje stroškovne baze za pristojbine na zračnih poteh
in izračun cen za enoto storitve.
3. člen
(cena za enoto storitve)
Cena za enoto storitve se določi tako, da se zaračunljivi
stroški, določeni v terminalni stroškovni bazi za Republiko Slovenijo, delijo z
zaračunljivimi enotami storitve za leto n+2, določenimi v terminalni stroškovni
bazi, po naslednji formuli:
P = B/S,
pri čemer je:
P – cena za enoto storitve,
B – zaračunljivi stroški in
S – število zaračunljivih enot storitve.
4. člen
(obračunavanje in pobiranje)
(1) Terminalno pristojbino obračunava in pobira javno
podjetje Kontrola zračnega prometa Slovenije, d.o.o. 
(2) Javno podjetje Kontrola zračnega prometa Slovenije,
d.o.o., lahko obračunavanje in pobiranje terminalne pristojbine, vključno z
njeno izterjavo, pogodbeno prenese na izbranega izvajalca. 
(3) V primeru iz prejšnjega odstavka mora javno podjetje
Kontrola zračnega prometa Slovenije, d.o.o., en izvod pogodbe deponirati pri
ministrstvu, pristojnem za promet.
5. člen
(ocena prometa)
Ministrstvo, pristojno za promet, v sodelovanju z izvajalci
navigacijskih služb zračnega prometa za vsako od letališč, ki je vključeno v
sistem terminalne pristojbine, in za Republiko Slovenijo pripravi predhodno
oceno prometa za naslednje leto. Glede priprave predhodne ocene prometa za
naslednje leto se smiselno uporabljajo postopek, roki in način, ki so določeni
z načeli za določanje stroškovne baze za pristojbine na zračnih poteh in
izračun cen za enoto storitve (sklepi Razširjene komisije EUROCONTROL št. 51,
52, 80 in 81).
6. člen
(zavezanci)
(1) Terminalna pristojbina se zaračunava zrakoplovom, ki
izvajajo operacije v skladu z instrumentalnimi pravili letenja in katerih
največja potrjena vzletna teža je dve toni ali več. 
(2) Terminalno pristojbino mora plačati oseba, ki je operator
zrakoplova med koriščenjem storitve navigacijskih služb zračnega prometa. Če
operator zrakoplova med koriščenjem storitve ni znan, mora ceno storitve
plačati lastnik zrakoplova.
7. člen
(obračunska enota)
(1) Obračunska enota storitve je odlet letala. 
(2) V obračunski enoti se sočasno upošteva storitev za
potrebe zrakoplova v fazi prileta in odleta, ne glede na to, ali je med
priletom in odletom krajši ali daljši časovni blok, ali pa sta izvedena skupaj
kot ponavljajoči pristanki in vzleti (t. i. »touch and go«).
8. člen
(izračun cene in faktor teže)
(1) Cena terminalne pristojbine se za let zrakoplova obračuna
v skladu z naslednjo formulo:
R = P x T,
pri čemer je:
R – cena,
P – cena za enoto storitve in
T – faktor teže letala.
Faktor teže letala T je enak 0,7 potenci
petdesetine največje potrjene vzletne teže (MTOW) zrakoplova, izražene v tonah
na dve decimalni mesti natančno (T = (MTOW/50)0,7). 
(2) Kadar ima operator v lasti več zrakoplovov različnih
različic enega tipa zrakoplova, se na njegovo željo lahko določi faktor teže
tega tipa zrakoplova kot povprečje največjih potrjenih vzletnih tež ter vseh
operatorjevih zrakoplovov enakega tipa, vendar se tak faktor lahko določi
največ za čas enega leta.
9. člen
(usklajevalni mehanizem)
(1) Za usklajevanje preveč ali premalo zaračunane terminalne
pristojbine se uporablja usklajevalni mehanizem. Glede usklajevanja preveč ali
premalo zaračunane terminalne pristojbine se smiselno uporabljajo postopek,
roki in način, ki so določeni z načeli za določanje stroškovne baze za
pristojbine na zračnih poteh in izračun cen za enoto storitve (sklepi
Razširjene komisije EUROCONTROL št. 51, 52, 80 in 81). 
(2) Uskladitvene vrednosti se izračunavajo za vsako letališče
posebej in za Republiko Slovenijo.
10. člen
(izvzetje od obveznosti plačila terminalne pristojbine)
(1) Od obveznosti plačila terminalne pristojbine so izvzeti: 
-       
leti zrakoplovov, ki izvajajo operacije v skladu s pravili letenja v
pogojih zunanje vidljivosti, 
-       
leti zrakoplovov, katerih največja potrjena vzletna teža je manjša od
dveh ton, 
-       
leti zrakoplovov, ki sodelujejo v akcijah iskanja in reševanja ter
zaščite in reševanja, leti v humanitarne namene in za namene nujne medicinske
pomoči, 
-       
leti zrakoplovov, ki se opravljajo izključno za prevoz vladarjev in
članov njihove ožje družine, voditeljev držav, voditeljev vlad in ministrov
vlad na uradni dolžnosti, kar mora biti razvidno iz načrta leta, 
-       
leti zrakoplovov med izvajanjem operacije preverjanja in umerjanja
navigacijskih sredstev (t. i. »calibration flights«). 
(2) Od obveznosti plačila terminalne pristojbine so izvzeti
tudi: 
-       
leti državnih zrakoplovov Republike Slovenije, 
-       
leti tujih državnih zrakoplovov, če tako določa mednarodna pogodba, ki
zavezuje Republiko Slovenijo, predpis, ki velja v Republiki Sloveniji, ali akt
Vlade Republike Slovenije (v nadaljnjem besedilu: vlada).
11. člen
(povračila stroškov za izvzete lete)
(1) Izvajalci navigacijskih služb zračnega prometa so
upravičeni do povračila stroškov za opravljene storitve navigacijskih služb
zračnega prometa (v nadaljnjem besedilu: povračilo) za lete zrakoplovov iz
prejšnjega člena (v nadaljnjem besedilu: izvzeti leti). 
(2) Poračun povračila za izvzete lete se uredi s pogodbo o
zagotavljanju storitev navigacijskih služb zračnega prometa med Kontrolo
zračnega prometa Slovenije, d.o.o., in državnim organom iz četrtega, petega
oziroma šestega odstavka tega člena. 
(3) Če pogodba iz prejšnjega odstavka ni sklenjena, lahko
javno podjetje Kontrola zračnega prometa Slovenije, d.o.o., zaračuna terminalno
pristojbino državnemu organu iz četrtega, petega oziroma šestega odstavka tega
člena, ki je naročnik izvzetja od plačila terminalne pristojbine, oziroma
operatorju zrakoplova v času izvedbe leta, če naročnik izvzetja od plačila
terminalne pristojbine ni znan, v višini, ki jo za take primere določi vlada. 
(4) Za primere izvzetja od obveznosti plačila terminalne
pristojbine za lete zrakoplovov iz prvega odstavka prejšnjega člena je
zavezanec za plačilo povračila ministrstvo, pristojno za promet. 
(5) Za primere izvzetja od obveznosti plačila terminalne
pristojbine za lete zrakoplovov iz prve alinee drugega odstavka prejšnjega
člena je zavezanec za plačilo povračila ministrstvo, pristojno za obrambo, oziroma
ministrstvo, pristojno za notranje zadeve, glede na namen uporabe zrakoplova. 
(6) Za primere izvzetja od obveznosti plačila terminalne
pristojbine za lete zrakoplovov iz druge alinee drugega odstavka prejšnjega
člena je zavezanec za plačilo povračila državni organ, ki je prevzel oziroma
predlagal izvzetje od obveznosti plačila terminalne pristojbine, oziroma
državni organ, ki ga določi vlada. 
(7) Povračilo iz tega člena je prav tako predmet
usklajevalnega mehanizma.
12. člen
(določitev stroškovnih baz)
(1) Vsak izvajalec navigacijskih služb zračnega prometa je
dolžan oblikovati predlog svoje terminalne stroškovne baze za naslednje leto,
ločeno za vsako letališče, na katerem zagotavlja eno ali več navigacijskih
služb zračnega prometa. Glede oblikovanja terminalne stroškovne baze se
smiselno uporabljajo postopek, roki in način, ki so določeni z načeli za
določanje stroškovne baze za pristojbine na zračnih poteh in izračun cen za
enoto storitve (sklepi Razširjene komisije EUROCONTROL št. 51, 52, 80 in 81). 
(2) Izvajalci iz prejšnjega odstavka morajo svoje predhodne
terminalne stroškovne baze za naslednje leto poslati ministrstvu, pristojnemu
za promet, ki pripravi skupno predhodno stroškovno bazo vseh navigacijskih
služb zračnega prometa za vsako letališče posebej in stroškovno bazo za
Republiko Slovenijo. 
(3) Končne vsebine terminalnih stroškovnih baz za naslednje
leto morajo izvajalci posredovati ministrstvu, pristojnemu za promet, ki
oblikuje skupno končno stroškovno bazo za terminalno pristojbino.
13. člen
(cena za enoto storitve za leto 2006)
Ne glede na določbe te uredbe znaša cena za enoto storitve za
leto 2006 50.540,00 tolarjev oziroma 210,90 EUR.
14. člen
(veljavnost)
Ta uredba začne veljati petnajsti dan po objavi v Uradnem
listu Republike Slovenije, razen določb 11. člena, ki začnejo veljati 1.
januarja 2007.
Št. 00721-22/2006/5
Ljubljana, dne 28. septembra 2006
EVA 2006-2411-0058
Vlada Republike Slovenije
Janez Janša l.r. 
Predsednik