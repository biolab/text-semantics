1. člen
(vsebina)
Ta pravilnik določa:
-      
način izvajanja pooblastila zakonitega zastopnika;
-      
način medsebojnega sodelovanja zakonitega zastopnika, ministrstva, pristojnega
za notranje zadeve (v nadaljnjem besedilu: ministrstvo), in krajevno
pristojnega centra za socialno delo (v nadaljnjem besedilu: center) pri
izvajanju skrbi za oseb­nost, pravice in koristi mladoletnika brez spremstva (v
nadaljnjem besedilu: mladoletnik);
-      
način zagotavljanja ustrezne nastanitve, oskrbe in obravnave
mladoletnika zunaj azilnega doma ali njegove izpostave;
-      
način oblikovanja in vodenja seznama zakonitih zastopnikov, ki ga vodi ministrstvo,
pristojno za družino in socialne zadeve;
-      
vsebino in način izvedbe usposabljanja kandidatov za zakonite zastopnike
ter potrdilo o usposabljanju in
-      
merila za izračun višine nagrade in povračila potrebnih stroškov
zakonitega zastopnika.
2. člen
(način izvajanja pooblastila)
(1) Zakoniti zastopnik zastopa
mladoletnika na način in v obsegu, določenem v Zakonu o mednarodni zaščiti
(Uradni list RS, št. 11/11 – uradno prečiščeno besedilo in 98/11 – odl. US, v
nadaljnjem besedilu: zakon).
(2) Zakoniti zastopnik se je dolžan
pri vsakem važnejšem opravilu posvetovati z mladoletnikom, če je mladoletnik
sposoben razumeti pomen in posledice posameznega opravila.
(3) Zakoniti zastopnik je dolžan
mladoletnika na primeren način redno obveščati o izvedenih aktivnostih.
(4) Če mladoletnik zakonito zastopanje
potrebuje tudi na področju, ki ga pooblastilo iz četrtega odstavka 16. člena
zakona ne zajema, se mladoletniku za to področje imenuje skrbnik v skladu z
zakonom, ki ureja zakonsko zvezo in družinska razmerja. O nastopu takih
primerov sta zakoniti zastopnik in ministrstvo dolžna nemudoma obvestiti
center.
(5) Zakoniti zastopnik lahko istočasno
zastopa največ pet mladoletnikov. Kadar ni mogoče zagotoviti zakonitega
zastopanja za vsakega mladoletnika, ki zastopanje potrebuje, lahko zakoniti
zastopnik izjemoma istočasno zastopa največ osem mladoletnikov.
3. člen
(medsebojno sodelovanje)
(1) Medsebojno sodelovanje zakonitega
zastopnika, ministrstva in centra mora biti usmerjeno v zagotovitev največje
mladoletnikove koristi. Zakoniti zastopnik, ministrstvo in center so drug
drugega dolžni ažurno obveščati o vseh pomembnih dejstvih oziroma izvedenih
aktivnostih, ki se tičejo mladoletnika.
(2) Ministrstvo je dolžno zakonitemu
zastopniku in centru omogočiti dostop do mladoletnika.
4. člen
(nastanitev, oskrba in obravnava
mladoletnikov zunaj azilnega doma)
(1) Mladoletnikom, ki jim zaradi
zdravstvenih ali drugih posebnih potreb ni mogoče zagotavljati ustrezne
nastanitve, oskrbe in obravnave v azilnem domu ali njegovi izpostavi, se
izjemoma ustrezna nastanitev, oskrba in obravnava zagotavljajo v drugi ustrezni
instituciji v Republiki Sloveniji.
(2) Če mladoletniku zaradi
zdravstvenih ali drugih posebnih potreb v azilnem domu ali njegovi izpostavi ni
mogoče zagotavljati ustrezne nastanitve, oskrbe in obravnave, se o tem nemudoma
pisno obvesti ministrstvo, ki obvestilo posreduje centru in zakonitemu
zastopniku.
(3) Na podlagi obvestila iz prejšnjega
odstavka center oziroma drugi pristojni organ ob sodelovanju zakonitega
zastopnika izvede postopek nastanitve v druge primerne institucije, kjer morata
biti mladoletniku zagotovljena tudi primerna oskrba in obravnava. O izvedenih
ukrepih center oziroma drug pristojni organ sprotno obvešča ministrstvo.
(4) Če je to potrebno za razumevanje
postopka iz prejšnjega odstavka ali za zagotavljanje primerne oskrbe in
obravnave izven azilnega doma ali njegove izpostave, se v obsegu iz 10. člena
zakona mladoletniku zagotavlja pravica do tolmača.
5. člen
(javni poziv kandidatom za zakonite
zastopnike)
(1) Ministrstvo, pristojno za
družino in socialne zadeve, po potrebi objavi javni poziv za pridobivanje kandidatov
za zakonite zastopnike.
(2) Ministrstvo, pristojno za
družino in socialne zadeve, kandidate za zakonite zastopnike,
ki izpolnjujejo pogoje, ki jih za skrbnika določa zakon, ki ureja zakonsko
zvezo in družinska razmerja, povabi na usposabljanje za zakonite zastopnike.
Kandidate, ki pogojev ne izpolnjujejo, o tem obvesti.
6. člen
(usposabljanje)
(1) Usposabljanje kandidatov za
zakonite zastopnike traja 24 ur. Po opravljenem usposabljanju Fakulteta
za socialno delo Univerze v Ljubljani kandidatu izda potrdilo
o usposobljenosti za zakonitega zastopnika. Obrazec potrdila je določen v
Prilogi 1, ki je sestavni del tega pravilnika.
(2) Zakoniti zastopnik mora vsakih pet
let od uvrstitve na seznam zakonitih zastopnikov opraviti dodatno
usposabljanje, ki traja 8 ur. Na dodatno usposabljanje zakonitega zastopnika
povabi ministrstvo, pristojno za družino in socialne zadeve. Po opravljenem dodatnem usposabljanju zakonitemu zastopniku Fakulteta
za socialno delo Univerze v Ljubljani izda potrdilo o opravljenem
dodatnem usposabljanju. Obrazec potrdila je določen v Prilogi 2, ki je sestavni
del tega pravilnika.
7. člen
(program usposabljanja)
(1) Usposabljanje s področja
družinskega prava zajema naslednje sklope:
-      
skrbništvo,
-      
rejništvo,
-      
varstvo otrokovih pravic.
(2) Usposabljanje s področja
socialnega dela zajema naslednje sklope:
-      
zakonodaja s področja socialnega varstva v Republiki Sloveniji,
-      
spretnosti v socialnem delu z upoštevanjem načela največje otrokove
koristi,
-      
medkulturne, rasne in verske značilnosti (delovanje verstev oziroma
vpliv okolja na posameznika, kulturne in religiozne posebnosti, kulturni šok),
-      
razvoj medkulturnih kompetenc pri zagovorništvu otrok (samozavedanje
lastnega sistema vrednot, soočanje s stereotipi, prilagodljivost).
(3) Usposabljanje s področja
psihologije zajema naslednje sklope:
-      
razvojna psihologija (odraščanje v povezavi z izgradnjo in izgubo
identitete, vplivi okolja, otrokove temeljne potrebe, motivacija, čustvovanje),
-      
delo z otrokom (vzpostavljanje zaupnega odnosa, način pogovora z
otrokom, posttravmatski sindrom, izpostavljenost otrok tveganjem in
nevarnostim).
(4) Usposabljanje s področja varstva
človekovih pravic in temeljnih svoboščin ter azilnega prava zajema naslednje
sklope:
-      
splošno o varstvu človekovih pravic in temeljnih svoboščin,
-      
mednarodna zaščita kot človekova pravica,
-      
zakonodajo Evropske unije na področju mednarodne zaščite,
-      
pravni okvir mednarodne zaščite v Republiki Sloveniji.
(5) Usposabljanje s področja dela z
mladoletniki zajema naslednje sklope:
-      
značilnosti mladoletnikov,
-      
načela dobre prakse pri delu z mladoletniki,
-      
temeljni standardi za zakonite zastopnike mladoletnikov.
8. člen
(seznam zakonitih zastopnikov)
(1) Ministrstvo, pristojno za družino in socialne zadeve,
vodi seznam zakonitih zastopnikov (v nadaljnjem besedilu: seznam), na katerega
uvrsti prejemnike potrdila o usposobljenosti, ki ga posreduje centrom za
socialno delo.
(2) Ministrstvo, pristojno za
družino in socialne zadeve, po seznamu najmanj enkrat letno
preveri, ali zakoniti zastopniki še izpolnjujejo pogoje za zakonitega
zastopnika. Ministrstvo, pristojno za družino in socialne zadeve, briše s seznama zakonitega zastopnika, ki sam tako želi, ki ni
opravil dodatnega usposabljanja iz drugega odstavka 6. člena tega pravilnika,
ki ne izpolnjuje več pogojev za skrbnika, določenih z zakonom, ki ureja
zakonsko zvezo in družinska razmerja, je pri opravljanju zakonitega zastopanja
malomaren, zlorablja svoje pravice ali s svojim delom ogroža varovančevo
varnost.
9. člen
(nagrada zakonitega zastopnika za
opravljeno delo)
(se
preneha uporabljati)
Zakonitemu zastopniku za zastopanje na
področjih varovanja zdravja, izobraževanja, varovanja premoženjskih pravic in
koristi mladoletnika ter v postopku priznanja mednarodne zaščite pripada
nagrada v višini 20 eurov neto za dejansko opravljeno uro zastopanja. V čas
zastopanja se ne vštevajo odmori med zastopanjem in čas čakanja na zastopanje.
10. člen
(stroški zakonitega zastopnika)
(se
preneha uporabljati)
(1) Zakoniti zastopnik je upravičen
tudi do povračila potrebnih stroškov. Potrebni stroški so potni in materialni
stroški, ki so nastali zaradi izvajanja zakonitega zastopanja.
(2) Potni stroški prihoda zakonitega
zastopnika od kraja njegovega stalnega ali začasnega prebivališča do kraja,
kjer opravlja delo zakonitega zastopnika, ter njegove vrnitve, se zakonitemu zastopniku
obračunajo v skladu s predpisi, ki urejajo povračila stroškov prevoza na delo
in z dela javnim uslužbencem in funkcionarjem v državni upravi.
(3) Materialni stroški (pisarniški
material in pripomočki ter stroški komuniciranja) se ovrednotijo v višini deset
odstotkov neto od odmerjene nagrade.
11. člen
(odmera nagrade in povračila stroškov)
(se
preneha uporabljati)
(1) Zakoniti zastopnik uveljavlja
izplačilo nagrade in potrebnih stroškov do desetega dne v mesecu za vsa
opravljena zastopanja v preteklem mesecu. Zakoniti zastopnik za vsakega
mladoletnika posebej predloži ministrstvu poročilo za izplačilo nagrade na
obrazcu, ki je določen v Prilogi 3, ki je sestavni del tega pravilnika.
Zakoniti zastopnik za opravljena zastopanja izven ministrstva predloži potrdilo
institucije, kjer je zastopanje potekalo, v katerem mora biti opredeljeno,
koliko časa je zastopanje trajalo.
(2) O odmeri nagrade in povračilu
potrebnih stroškov na podlagi poročila iz prejšnjega odstavka v roku 30 dni od
prejema dokumentacije iz prejšnjega odstavka odloči ministrstvo.
(3) Zakoniti zastopnik je po
dokončnosti odločbe iz prejšnjega odstavka dolžan izstaviti račun oziroma, če
ne gre za zavezanca po zakonu, ki ureja davek na dodano vrednost, podati pisno
izjavo, da se z odločbo strinja.

Priloga
1: Potrdilo o usposobljenosti zakonitega zastopnika
Priloga
2: Potrdilo o opravljenem dodatnem usposabljanju zakonitega zastopnika
Priloga
3: Poročilo za izplačilo nagrade zakonitim zastopnikom (se
preneha uporabljati)

Pravilnik o načinu izvajanju zakonitega
zastopanja mladoletnikov brez spremstva ter načinu zagotavljanja ustrezne
nastanitve, oskrbe in obravnave mladoletnikov brez spremstva zunaj azilnega
doma ali njegove izpostave (Uradni list RS, št. 6/12) vsebuje naslednjo končno določbo:
»KONČNA DOLOČBA
12. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o načinu izvajanju zakonitega zastopanja mladoletnikov brez
spremstva ter načinu zagotavljanja ustrezne nastanitve, oskrbe in obravnave
mladoletnikov brez spremstva zunaj azilnega doma ali njegove izpostave (Uradni
list RS, št. 36/14) vsebuje naslednjo končno določbo:
»KONČNA DOLOČBA
6. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o nagradi in povračilu stroškov
zakonitim zastopnikom mladoletnikov brez spremstva (Uradni list RS, št. 34/17)
določa:
»5. člen
(prenehanje uporabe)
Z dnem uveljavitve tega pravilnika se
prenehajo uporabljati 9., 10. in 11. člen ter Priloga 3 Pravilnika o načinu
izvajanja zakonitega zastopanja mladoletnikov brez spremstva ter načinu
zagotavljanja ustrezne nastanitve, oskrbe in obravnave mladoletnikov brez
spremstva zunaj azilnega doma ali njegove izpostave (Uradni list RS, št. 6/12
in 36/14 in 22/16 – ZMZ-1).«;
ter vsebuje naslednjo končno določbo:
»6. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.