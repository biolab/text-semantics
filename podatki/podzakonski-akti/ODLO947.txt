1. člen
Za kulturni spomenik državnega pomena se razglasi enoto
dediščine: 
-       
Celje – Pelikanov atelje (EŠD 9825). 
Enota ima zaradi kulturnih, tehniških, umetnostnih in
arhitekturnih ter zgodovinskih lastnosti poseben pomen za Republiko Slovenijo.
Zato jo razglašamo za kulturni spomenik državnega pomena z lastnostmi
tehniškega spomenika.
2. člen
Lastnosti, ki utemeljujejo razglasitev za spomenik državnega
pomena: 
Pelikanov atelje je edini v celoti ohranjen in muzejsko
prezentiran primer zastekljenega fotografskega ateljeja s konca 19. stoletja
pri nas. Je redkost tudi v širšem evropskem prostoru. Leta 1899 ga je dal v
skladu s tedanjimi dunajskimi tehničnimi predpisi postaviti celjski fotograf
Johan Martin Lenz. Leta 1920 ga je odkupil Josip Pelikan. Fotografski atelje
ima zidano, delavnicam namenjeno pritličje in kovinsko, zastekljeno
konstrukcijo fotografskega salona v nadstropju, z mehanizmi za prezračevanje,
ogrevanje, zastiranje svetlobe in odvajanje kondenzne vode, z ohranjenimi
kulisami in drugo opremo.
3. člen
Spomenik stoji na parceli številka 2343/2, k.o. Celje. 
Meje spomenika so vrisane na zemljiško katastrski kopiji v
merilu 1:1000 in na temeljnem topografskem načrtu v merilu 1:5000. Izvirnika
načrtov, ki sta sestavni del tega odloka, hranita Ministrstvo za kulturo,
Uprava Republike Slovenije za kulturno dediščino in Javni zavod Republike
Slovenije za varstvo kulturne dediščine (v nadaljnjem besedilu: zavod).
4. člen
Za spomenik velja varstveni režim, ki določa: 
-       
varovanje kulturnih, tehniških, umetnostnih in arhitekturnih ter
zgodovinskih vrednot v celoti, v njihovi izvirnosti in neokrnjenosti, 
-       
prepoved vseh posegov v zaščiteno namembnost, tlorisne in višinske
gabarite ateljeja in druge značilne stilne in tehniške elemente in opremo,
razen vzdrževalnih posegov, 
-       
v območju spomenika je prepovedano postavljanje objektov trajnega ali
začasnega značaja, vključno z nadzemno in podzemno infrastrukturo ter nosilci
reklam, razen v primerih, ki jih s predhodnim kulturno-varstvenim soglasjem
odobri pristojni zavod, 
-       
prepovedano je parkiranje v neposredni okolici spomenika, 
-       
omogočanje predstavitve celote in posameznih zaščitenih elementov ter
dostopnost javnosti v meri, ki ne ogroža varovanja spomenika in ne moti v njej
odvijajoče se dejavnosti. 
Spomenik je zavarovan z namenom, da se: 
-       
ohranijo kulturne, tehniške, umetnostne in arhitekturne ter zgodovinske
vrednote spomenika, 
-       
poveča pričevalnost kulturnega spomenika, 
-       
predstavi kulturne vrednote spomenika in situ, v tisku in drugih
medijih, 
-       
spodbudi učno – predstavitveno in znanstvenoraziskovalno delo.
5. člen
Za vsako morebitno spremembo funkcije kulturnega spomenika
ali njegovega dela in za vsak poseg v spomenik ali njegove dele, so potrebni
predhodni kulturno-varstveni pogoji in na njihovi podlagi kulturno-varstveno
soglasje zavoda.
6. člen
Pristojni organ mora v treh mesecih po uveljavitvi tega
odloka izdati lastniku spomenika odločbo o varstvu na podlagi 13. člena zakona
o varstvu kulturne dediščine (Uradni list RS, št. 7/99). 
Odločba iz prejšnjega odstavka določa pogoje za fizične
posege in zavarovanje, pogoje za raziskovanje, načine vzdrževanja, pravni
promet, načine upravljanja in rabe spomenika za javnost in časovne okvire
dostopnosti, posamezne druge omejitve in prepovedi ter ukrepe za čim bolj
učinkovito varstvo spomenika. 
Varstveni režim lahko omejuje lastninsko pravico le v obsegu,
ki je nujen za izvajanje varstva spomenika.
7. člen
Nadzor nad izvajanjem tega odloka opravlja Inšpektorat
Republike Slovenije za varstvo kulturne dediščine.
8. člen
Ta odlok začne veljati naslednji dan po objavi v Uradnem
listu Republike Slovenije.
Št. 634-03/2001-2
Ljubljana, dne 29. marca 2001.
Vlada Republike Slovenije
dr. Janez Drnovšek l. r. 
Predsednik

Priloga
1: Kopija načrta
 