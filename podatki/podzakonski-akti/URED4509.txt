I. PREDMET IN OBSEG KONCESIJE
1. člen
(1) Ta uredba je koncesijski
akt, na podlagi katerega Vlada Republike Slovenije podeli koncesijo za odvzem
podzemne vode iz vrtine RgS-2/88 za stekleničenje in proizvodnjo pijač (v
nadaljnjem besedilu: vodni vir) z naslednjimi parametri:


objekt

vodni vir

občina

k.o.

parc.
štev.

x

y

z

Izdatnost
(l/s)


RgS-2/88

Andezitni piroklastiti Rogaške

Rogaška Slatina

2635-Rogaška Slatina

315

122028

549717

231

0,5


(2) Vodno telo podzemne vode, iz katerega se na podlagi
koncesije po tej uredbi lahko odvzema podzemna voda, je iz geoloških plasti, ki
tvorijo pretežno razpoklinski vodonosnik, na površini zemlje pa obsega območje
iz priloge 1, ki je sestavni del te uredbe (v nadaljnjem besedilu: območje
koncesije). Največja letna količina izkoriščanja podzemne vode iz vrtine
RgS-2/88 je 12.600 m³.
II. POGOJI ZA PRIDOBITEV IN IZVAJANJE KONCESIJE
2. člen
(1) Koncesija iz prejšnjega člena se brez javnega razpisa
podeli osebi, ki ima v posesti in uporablja objekte vodnjaka za črpanje vode iz
vodnega vira za stekleničenje in proizvodnjo pijač. 
(2) Oseba iz prejšnjega odstavka pridobi koncesijo za odvzem
podzemne vode za proizvodnjo pijač, in sicer za stekleničenje naravne mineralne
vode, če: 
-       
je tehnično usposobljena in opremljena za stekleničenje naravne
mineralne vode, 
-       
dopusti v okviru razpoložljivih količin podzemne vode iz vodnega vira
nemoten odvzem in rabo podzemne vode za izvajanje zdravstvene dejavnosti osebi,
ki ima za rabo vode iz vodnega vira za opravljanje zdravstvene dejavnosti vodno
pravico, pri čemer največji pretok odvzema za izvajanje zdravstvene dejavnosti
ne sme presegati 0,05 l/s, letni povprečni pretok podzemne vode tega odvzema ne
sme presegati 0,04 l/s in letna količina tega odvzema ne sme presegati 1.200 m³,
-       
zagotovi tak režim odvzema podzemne vode, da letna količina odvzete
podzemne vode in največji odvzem v litrih na sekundo ne presegata vrednosti iz
prejšnjega člena. 
(3) Naravna mineralna voda iz prejšnjega odstavka je voda v
skladu s predpisom, ki ureja naravne mineralne vode, izvirske vode in namizne
vode. 
(4) Oseba iz prvega odstavka tega člena mora začeti z
izvajanjem koncesije najpozneje 5 let po izdaji odločbe o določitvi
koncesionarja. Če ne namerava izkoriščati podzemne vode ali če ne podpiše
koncesijske pogodbe v roku iz odločbe o določitvi koncesionarja, se koncesija
za odvzem podzemne vode iz vodnega vira podeli na podlagi javnega razpisa.
3. člen
(1) Koncesija za odvzem podzemne vode iz vodnega vira se
podeli za stekleničenje naravne mineralne vode za 30 let. 
(2) Začetek izvajanja koncesije se šteje na dan podpisa
koncesijske pogodbe. 
(3) Oseba, ki je pridobila koncesijo (v nadaljnjem besedilu:
koncesionar), mora poleg predpisanih pogojev zagotoviti tudi: 
-       
varstvo zemljišč, objektov, naprav in drugih dobrin pred škodljivimi
posledicami rabe podzemne vode, 
-       
varstvo opreme, naprav in objektov za odvzem podzemne vode, 
-       
neprekinjeno merjenje količine odvzete podzemne vode, 
-       
spremljanje kakovosti vode v vodnem telesu podzemne vode, 
-       
ohranjanje količin in kakovosti ter naravne vloge vodnega vira, 
-       
ohranjanje biološke raznovrstnosti in varstva habitatov ter biološkega
ravnotežja, če je to ogroženo zaradi izpusta podzemne vode v okolje, 
-       
vzpostavitev novega oziroma nadomestitev prejšnjega stanja po prenehanju
koncesije. 
(4) Ukrepi in pogoji iz prejšnjega odstavka se podrobneje
določijo v koncesijski pogodbi.
4. člen
(1) Koncesionar mora izvajati monitoring odvzema podzemne
vode. 
(2) Monitoring odvzema podzemne vode obsega meritve
obnavljanja vodnega vira ter kemijske sestave odvzete podzemne vode in mora
izpolnjevati zahteve iz priloge 2, ki je sestavni del te uredbe. 
(3) Monitoring odvzema podzemne vode se izvaja po letnem
programu monitoringa, ki ga za vsako triletno obdobje pripravi koncesionar,
potrdi pa ministrstvo, pristojno za okolje. 
(4) Koncesionar mora vsako leto podati koncedentu poročilo o
rezultatih monitoringa. 
(5) Koncesionar mora posredovati ministrstvu, pristojnemu za
okolje, v potrditev program monitoringa odvzema podzemne vode najpozneje do 1.
julija zadnjega leta pred začetkom novega triletnega obdobja. 
(6) Rok za oddajo programa monitoringa odvzema podzemne vode
za prvo triletno obdobje v potrditev koncedentu se določi v koncesijski
pogodbi.
III. PLAČILO ZA KONCESIJO
5. člen
(1) Koncesionar mora plačati za koncesijo za vsako leto
odvzema podzemne vode posebej ves čas trajanja koncesije. 
(2) Višina plačila za koncesijo je sorazmerna količini
odvzete podzemne vode, ki je dana kot naravna mineralna voda v promet.
6. člen
(1) Prihodki od plačila za koncesijo so vir proračuna
Republike Slovenije in proračuna občin Rogaška Slatina, Rogatec in Šmarje pri
Jelšah, na območju katerih je koncesijsko območje. 
(2) Plačilo za koncesijo se med državo in občinami iz
prejšnjega odstavka razdeli v razmerju 40:60 v korist občin. 
(3) Razdelitev plačila za koncesijo med državo in občinami iz
prejšnjega odstavka je določena na podlagi podatkov o razvitosti infrastrukture
lokalne gospodarske javne službe varstva okolja v občinah v skladu s predpisom,
ki ureja merila za določanje razvitosti infrastrukture in obremenjenosti okolja
zaradi ugotavljanja deleža plačila občini za koncesijo na naravni dobrini. 
(4) Del plačila za koncesijo iz drugega odstavka tega člena,
ki je namenjen občinam, se razdeli med občinami sorazmerno s pripadajočim
deležem na koncesijskem območju.
7. člen
(1) Plačilo za koncesijo se določi za vsako koledarsko leto
posebej na podlagi podatkov o letni količini podzemne vode, ki jo je
koncesionar dal v promet kot naravno mineralno vodo, in podatkov o čistem
prihodku od prodaje naravne mineralne vode v letu, za katero se določa plačilo
za koncesijo. 
(2) Letna količina podzemne vode, ki jo je koncesionar dal v
promet, se določi v okviru monitoringa odvzema podzemne vode in se izraža v
1.000 litrih za vodo, ki je dana v promet kot naravna mineralna voda. 
(3) Plačilo za koncesijo za posamezno koledarsko leto za
podzemno vodo, ki se daje v promet kot naravna mineralna voda, se izračuna na
naslednji način: 
V = 0,01 ×
P(čisti-prihodek) + V(koncesija) × 2,66 × Q(naravna mineralna)
kjer so: 
-       
V: plačilo za koncesijo za podzemno vodo, ki se daje v promet kot
naravna mineralna voda, izraženo v eurih, 
-       
P(čistiprihodek): čisti letni prihodek od prodaje naravne mineralne
vode, ki je izkazan v izkazu poslovnega izida koncesionarja za leto, za katero
se določa plačilo za koncesijo, izražen v eurih, 
-       
Q(naravna mineralna): letna količina podzemne vode, ki jo je koncesionar
dal v promet kot naravno mineralno vodo v letu, za katero se določa plačilo za
koncesijo, izražena v 1.000 litrih, 
-       
V(koncesija): višina plačila za koncesijo za 1.000 litrov stekleničene
podzemne vode, izražena v eurih in izračunana na naslednji način:


V (koncesija) =

0,08 ×
  P(vodno-povračilo)


Q(1) + 2×Q(2) +
  2,66×Q(3)


kjer je:                                                                     
-       
P(vodnopovračilo): vsota vseh plačil vodnega povračila, odmerjenega
izvajalcem lokalnih gospodarskih javnih služb oskrbe s pitno vodo v skladu s
predpisi, ki urejajo plačevanje vodnih povračil, izražena v eurih, 
-       
Q(1): letna količina na območju Republike Slovenije odvzete podzemne
vode, ki je bila dana v promet v brezalkoholnih pijačah, izražena v 1.000
litrih, 
-       
Q(2): letna količina na območju Republike Slovenije odvzete podzemne
vode, ki je bila dana v promet kot izvirska voda, namizna voda ali pivo,
izražena v 1.000 litrih, 
-       
Q(3): letna količina na območju Republike Slovenije odvzete podzemne
vode, ki je bila dana v promet kot naravna mineralna voda, izražena v 1.000
litrih, pri čemer so vrednosti za P(vodnopovračilo), Q(1), Q(2) in Q(3)
izračunane na podlagi podatkov o odmeri vodnih povračil in proizvodnji pijač v
letu, ki je dve leti pred obračunskim letom plačila za koncesijo.
8. člen
Višino plačila za koncesijo iz prejšnjega člena določi
minister, pristojen za okolje, do 31. decembra za naslednje leto s sklepom, ki
se objavi v Uradnem listu Republike Slovenije.
9. člen
(1) Koncesionar mora Agenciji Republike Slovenije za okolje
(v nadaljnjem besedilu: agencija) do 31. januarja tekočega leta posredovati vse
podatke, potrebne za izračun višine plačila za koncesijo za preteklo leto. 
(2) Koncesionar mora za koncesijsko dejavnost voditi ločeno
računovodstvo, na podlagi katerega se opravlja nadzor z namenom preprečevanja s
skupnim trgom nezdružljive državne pomoči oziroma nedopustnega subvencioniranja
morebitnih njegovih drugih dejavnosti.
10. člen
Koncesionar, ki je med letom prenehal izvajati dejavnost,
zaradi katere je dolžan plačevati koncesijo po tej uredbi, mora posredovati
podatke, potrebne za izračun višine plačila za koncesijo, v tridesetih dneh po
prenehanju odvzema podzemne vode.
11. člen
Koncesionar mora dokumentacijo, s katero dokazuje resničnost
in pravilnost podatkov, posredovanih za izračun plačila za koncesijo, hraniti
še najmanj pet let od dneva, ko mu agencija izstavi račun za plačilo za
koncesijo.
12. člen
(1) Koncesionar plačuje za koncesijo med letom v obliki dveh
akontacij in poračuna plačil za koncesijo na račun, določen s predpisom
ministra, pristojnega za finance. 
(2) Plačilo prve akontacije v letu zapade v plačilo zadnji
delovni dan v juniju, druge akontacije v letu pa zadnji delovni dan v decembru.
(3) Morebitna razlika med z akontacijo vplačanim zneskom
plačila za koncesijo in višino plačila za koncesijo se mora plačati na račun iz
prvega odstavka tega člena ali vrniti koncesionarju v 60 dneh po tem, ko je
agencija koncesionarju izstavila poračun plačil za koncesijo. 
(4) Za nepravočasno plačane zneske plačila za koncesijo mora
koncesionar plačati zakonite zamudne obresti.
13. člen
Znesek akontacije znaša polovico zadnjega plačila za
koncesijo, povečanega ali zmanjšanega sorazmerno odstotku spremembe višine
plačila za koncesijo iz 7. člena te uredbe.
14. člen
Če agencija ugotovi, da koncesionar ni posredoval podatkov,
potrebnih za izračun višine plačila za koncesijo v predpisanem roku, ali je
posredoval napačne podatke, agencija uporabi za določitev višine plačila za
koncesijo podatke o rabi podzemne vode iz svojih evidenc o rabi vode.
IV. NADZOR
15. člen
Nadzor nad izvajanjem te uredbe opravljajo inšpektorji,
pristojni za vode.
V. PREHODNA IN KONČNA DOLOČBA
16. člen
Ne glede na rok podpisa koncesijske pogodbe mora oseba iz
prvega odstavka 2. člena te uredbe začeti s plačevanjem za koncesijo z dnem
začetka dajanja naravne mineralne vode v promet.
17. člen
Ta uredba začne veljati naslednji dan po objavi v Uradnem
listu Republike Slovenije.
Št. 00719-28/2007/13
Ljubljana, dne 12. decembra 2007
EVA 2007-2511-0102
Vlada Republike Slovenije
Janez Janša l.r. 
Predsednik

Priloga
1: Območje koncesije
Priloga
2: Program monitoringa za izkoriščanje vode iz vrtine RgS-2/88