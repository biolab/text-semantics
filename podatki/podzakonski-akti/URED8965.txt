1. člen
Ta uredba določa najvišjo dovoljeno maloprodajno ceno
električne energije za gospodinjske odjemalce in za porabo v skupnih prostorih
večstanovanjskih stavb in skupnih prostorih v mešanih večstanovanjsko-poslovnih
stavbah.
2. člen
Cena iz prejšnjega člena se določi na enoto proizvoda, ki je
ena kilovatna ura, brez DDV.
3. člen
(1) Najvišja dovoljena maloprodajna cena za električno
energijo za 90 % dejanske mesečne porabe za vsako tarifo posebej za odjemalce
iz prvega člena te uredbe znaša:
-       
za višjo dnevno tarifno postavko 0,11800 EUR/kWh,
-       
za nižjo dnevno tarifno postavko 0,08200 EUR/kWh,
-       
za enotno dnevno tarifno postavko 0,09800 EUR/kWh.
(2) Za preostalih 10 % porabe odjemalcev iz 1. člena te
uredbe velja cena iz pogodbe o dobavi električne energije.
(3) Porabljena električna energija v skupnih prostorih v
mešanih večstanovanjsko-poslovnih stavbah se za namen obračuna razdeli v skladu
z obstoječimi ključi razdelitve stroškov, določenimi v pogodbah ali sporazumih
med upravniki in etažnimi lastniki oziroma v sporazumih med etažnimi lastniki.
Kjer na tak način ključi razdelitve stroškov niso določeni, se morajo določiti,
v nasprotnem primeru zanje ne velja najvišja dovoljena cena za električno energijo
iz prvega odstavka tega člena.
4. člen
Dobavitelji, ki od uveljavitve te uredbe dobavljajo
električno energijo gospodinjskim odjemalcem in odjemu skupne porabe v
večstanovanjskih stavbah ali odjemu skupne porabe v mešanih
večstanovanjsko-poslovnih stavbah, ne smejo prenehati z dobavo tem kategorijam
odjemalcev. Dobavitelji ne smejo odkloniti sklenitve pogodbe o dobavi z novimi
odjemalci iz prvega člena te uredbe. Odjemalci ne izgubijo pravice do menjave
dobavitelja.
KONČNA DOLOČBA
5. člen
Ta uredba velja od 1. januarja 2024 do 31. decembra 2024.
Št. 00704-367/2023
Ljubljana, dne 19. oktobra 2023
EVA 2023-2570-0078
Vlada Republike Slovenije
dr. Robert Golob
predsednik