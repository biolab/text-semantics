I. SPLOŠNE DOLOČBE
1. člen
(vsebina)
Ta pravilnik ureja pogoje za minimalno kakovost, označevanje
in razvrščanje, ki jih morajo v prometu izpolnjevati fini pekovski izdelki. 
Določbe tega pravilnika se ne uporabljajo za fine pekovske
izdelke, ki se proizvajajo oziroma dajejo v promet v državah članicah Evropske
unije, če so v skladu z njihovo nacionalno zakonodajo.
2. člen
(označevanje)
Predpakirani fini pekovski izdelki morajo biti označeni v
skladu s predpisom, ki ureja splošno označevanje predpakiranih živil, in v
skladu s tem pravilnikom.
3. člen
(aditivi)
Finim pekovskim izdelkom se lahko dodajajo le aditivi
dovoljeni v skladu s predpisom, ki ureja aditive za živila in predpisom, ki
ureja merila čistosti za aditive.
4. člen
(uporaba arom)
Finim pekovskim izdelkom se lahko dodajajo arome v skladu s
predpisom, ki ureja arome.
5. člen
(meroslovne zahteve)
Nazivna oziroma neto količina, dovoljena negativna odstopanja
ter način označevanja nazivne oziroma neto količine za predpakirane pekovske
izdelke morajo biti v skladu s predpisom, ki ureja predpakirane izdelke.
6. člen
(senzorične lastnosti)
Senzorične lastnosti finih pekovskih izdelkov morajo biti
značilne za posamezno vrsto finega pekovskega izdelka.
II. POSEBNE DOLOČBE
7. člen
(definicija)
Fini pekovski izdelki so izdelki narejeni iz različnih vrst
moke, sladkorja, maščob in drugih sestavin, pod pogojem, da je v končnem
izdelku vsebnost sladkorja oziroma maščobe večja od 5 odstotkov, računano na
suho snov.
8. člen
(polnila, prelivi in posipi)
Fini pekovski izdelki so lahko polnjeni z različnimi polnili
in preliti ter posuti z različnimi prelivi in posipi.
9. člen
(poimenovanje)
Fini pekovski izdelki iz prejšnjega člena se lahko
poimenujejo opisno glede na vrsto polnila oziroma preliva kot na primer: 
1.    
»polnjen sadni biskvit, prelit s čokolado«, ali pa z imenom, ki je
običajno, kot je »sadna rulada s čokoladnim prelivom«; 
2.    
»kvašeno testo z orehovim nadevom« ali pa z imenom, ki je običajno, kot
je »orehova potica«.
III. PREVERJANJE SKLADNOSTI
10. člen
(preskušanje)
Za preverjanje skladnosti z zahtevami iz tega pravilnika in
za spremljanje kakovosti finih pekovskih izdelkov se uporabljajo metode iz
predpisa, ki ureja metode in postopke ugotavljanja skladnosti kmetijskih
pridelkov oziroma živil.
IV. PREHODNE IN KONČNE DOLOČBE
11. člen
(prehodno obdobje)
Fini pekovski izdelki morajo biti proizvedeni in označeni v
skladu s posebnimi zahtevami iz tega pravilnika do 30. aprila 2004. 
Ne glede na določbo prejšnjega odstavka so fini pekovski izdelki,
ki so bili proizvedeni in označeni pred 30. aprilom 2004, lahko v prometu do
porabe zalog.
12. člen
(prenehanje uporabe)
Z dnem uveljavitve tega pravilnika se preneha uporabljati
pravilnik o kakovosti keksov in njim sorodnih izdelkov (Uradni list SFRJ, št.
68/78, 63/79, 14/80 – popr., 59/99 – ZTZPUS, 2/00 in 71/00).
13. člen
(uveljavitev)
Ta pravilnik začne veljati petnajsti dan po objavi v Uradnem
listu Republike Slovenije.
Št. 324-01-1/2004
Ljubljana, dne 23. februarja 2004.
EVA 2004-2311-0109
mag. Franc But l. r. 
Minister 
za kmetijstvo, gozdarstvo in prehrano
Soglašam!
dr. Dušan Keber l. r. 
Minister 
za zdravje