1. člen
(1) Ta pravilnik ureja način sodelovanja med zdravstvenim
osebjem in reševalno službo ter policijo pri izvedbi zadržanja osebe in
odreditvi oziroma izvedbi njenega prevoza z reševalnim vozilom do sprejema
osebe na zdravljenje v psihiatrično bolnišnico (v nadaljnjem besedilu:
bolnišnica) brez njene privolitve. 
(2) Sodelovanje iz prejšnjega odstavka se lahko zahteva: 
1.     
kadar je zaradi narave duševne motnje osebe nujno potrebno, da se osebi
omeji svoboda gibanja oziroma preprečijo stiki z okolico, še preden se izpelje
postopek za sprejem na zdravljenje brez privolitve iz 40. do 52. člena Zakona o
duševnem zdravju (Uradni list RS, št. 77/08; v nadaljnjem besedilu: zakon), in 
2.     
če so izpolnjeni pogoji iz prvega odstavka 39. člena zakona. 
(3) Pomoč policije po tem pravilniku lahko zahteva tudi
direktor bolnišnice oziroma socialno varstvenega zavoda pri izvedbi nujnega
prevoza z reševalnim vozilom v skladu z drugim odstavkom 52. člena zakona.
2. člen
(1) Če so izpolnjeni pogoji iz drugega odstavka prejšnjega
člena, lahko zdravnik zahteva pomoč krajevno pristojne policijske postaje (v
nadaljnjem besedilu: policija). 
(2) Zdravnik lahko zahteva pomoč policije pri izvedbi
zadržanja osebe in odreditvi njenega prevoza v bolnišnico z reševalnim vozilom
brez njene privolitve. 
(3) Pred izvajanjem pomoči iz prejšnjega odstavka mora
zdravnik seznaniti policijo z vsemi podatki, ki so v konkretnem primeru na
voljo in so pomembni za zagotavljanje pomoči. 
(4) Pomoč policije ni več potrebna, ko zdravnik oceni, da je
ogrožanje iz drugega odstavka prejšnjega člena, ki ga oseba povzroča, mogoče
omejiti z zdravstvenimi ukrepi. 
(5) Prenehanje potrebe po pomoči policije zdravnik poda
pisno, na hrbtni strani zahtevka za pomoč policiji (v nadaljnjem besedilu:
zahtevek) iz 3. člena tega pravilnika.
3. člen
(1) Če zdravnik meni, da bo potreboval pomoč policije, mora
poslati zahtevek najmanj tri dni pred napotitvijo osebe v bolnišnico. 
(2) Ne glede na prejšnji odstavek, lahko v primeru nujnega
ukrepanja zdravnik ustno zaprosi za takojšnjo pomoč policije, vendar ji mora
najkasneje v 24 urah po zagotovitvi pomoči izročiti zahtevek iz prejšnjega
odstavka. 
(3) V zahtevku mora zdravnik policijo obvestiti o znani ali
pričakovani stopnji ogrožanja osebe in o vsebini grožnje, s katero grozi oseba
ter opisati njeno morebitno predhodno ogrožanje drugih oseb ali samega sebe. 
(4) V zahtevek ni dovoljeno vpisovati diagnoz ali drugih
podatkov, ki so poklicna skrivnost in niso pomembni za pomoč policije. 
(5) Obrazec zahtevka, ki se izpolnjuje v dvojniku, je v
Prilogi 1, ki je sestavni del tega pravilnika.
4. člen
(1) Prevoz osebe v bolnišnico se opravi z reševalnim vozilom.
(2) Zdravnik pri napotitvi in prevozu osebe v bolnišnico
odredi ustrezne zdravstvene ukrepe in potrebno število članov zdravstvenega
osebja, ki pri tem sodelujejo.
5. člen
(1) Policija je dolžna zagotoviti pomoč pri: 
-       
izvedbi zadržanja osebe brez njene privolitve, 
-       
izvedbi nujnega prevoza z reševalnim vozilom brez privolitve osebe. 
(2) Policija je dolžna zagotoviti pomoč iz prejšnjega
odstavka do sprejema osebe na zdravljenje v bolnišnico, vse dokler ogrožanja,
ki ga oseba povzroča, ni mogoče omejiti z zdravstvenimi ukrepi. 
(3) Policija odredi potrebno število policistov za nudenje
pomoči iz prejšnjega odstavka. 
(4) Če med prevozom zdravstveno osebje ne more obvladati
osebe z zdravstvenimi ukrepi, policija nudi potrebno pomoč v skladu s svojimi
pooblastili in s tem pravilnikom.
6. člen
(1) Ves čas napotitve in sprejema osebe na zdravljenje v
bolnišnico brez privolitve, je treba z osebo ravnati tako, da se spoštuje njeno
osebno dostojanstvo. 
(2) Obseg ukrepov za odvrnitev ogrožanja, ki ga oseba
povzroča, ne sme biti večji, kot je to nujno potrebno.
7. člen
(1) Kadar zdravnik ugotovi, da sredstva, ki jih uporablja zdravstveno
osebje, ne zadoščajo za obvladovanje nasilnega vedenja osebe, policija uporabi
prisilna sredstva v skladu s svojimi pooblastili. 
(2) Pred uporabo prisilnih sredstev policija na njej
razumljiv način o tem opozori osebo, v skladu s predpisi, ki urejajo uporabo
prisilnih sredstev. 
(3) Pri obravnavi osebe, ki je nasilna, je treba uporabiti
najmilejše ukrepe in sredstva, s katerimi jo je še mogoče obvladati ter pri tem
spoštovati njeno osebnost in dostojanstvo.
8. člen
(1) Ob posredovanju policije v skladu s 57. členom zakona
mora policija enoto službe medicinske pomoči seznaniti o vseh okoliščinah, ki
se nanašajo na dogodek in na domnevo, da so pri osebi podani pogoji iz drugega
odstavka 1. člena tega pravilnika. 
(2) Če sprejemni zdravnik ob pregledu osebe iz prejšnjega
odstavka ugotovi, da niso podani razlogi za sprejem osebe na zdravljenje v
bolnišnico in sprejem odkloni, mora o tem takoj obvestiti službo nujne
medicinske pomoči in policijo.
9. člen
Policija in zdravstveno osebje so kot poklicno skrivnost
dolžni varovati podatke o zdravstvenem stanju osebe, vzrokih, okoliščinah in
posledicah tega stanja in ukrepih, ki so jih izvedeli pri napotitvi osebe na
zdravljenje v bolnišnico brez njene privolitve.
10. člen
(1) Če oseba, ki je bila napotena ali sprejeta v obravnavo
oziroma na zdravljenje brez privolitve, samovoljno zapusti socialno varstveni
zavod, bolnišnico, zdravstveni zavod oziroma drugo pravno ali fizično osebo, ki
opravlja zdravstveno dejavnost, ali pobegne med prevozom v socialno varstveni
zavod ali bolnišnico in direktor socialno varstvenega zavoda, direktor
bolnišnice oziroma zdravnik oceni, da so izpolnjeni pogoji iz drugega odstavka
1. člena tega pravilnika, o tem takoj ustno obvesti policijo, najkasneje v 24
urah pa obvestilo pošlje policiji tudi v pisni obliki. 
(2) Obrazec obvestila iz prejšnjega odstavka, ki se
izpolnjuje v dvojniku, je v Prilogi 2, ki je sestavni del tega pravilnika.
11. člen
(1) Po sprejemu obvestila iz prejšnjega člena policija stori
vse potrebno za izsleditev osebe in ukrepa v skladu s svojimi pooblastili. 
(2) Po izsleditvi policija osebo brez odlašanja privede in
izroči najbližjemu socialno varstvenemu zavodu oziroma bolnišnici. 
(3) Če se iskana oseba sama vrne v socialno varstveni zavod
oziroma bolnišnico ali sicer prenehajo razlogi za njeno iskanje, je direktor
socialno varstvenega zavoda, direktor bolnišnice oziroma zdravnik dolžan o tem
takoj obvestiti policijo.
12. člen
Ta pravilnik začne veljati 12. avgusta 2009.
Št. 0070-34/2009
Ljubljana, dne 11. maja 2009
EVA 2008-2711-0158
Borut Miklavčič l.r. 
Minister 
za zdravje
Soglašam!
Katarina Kresal l.r. 
Ministrica 
za notranje zadeve

Priloga
1: Zahtevek za pomoč policije
Priloga
2: Obvestilo o pobegu osebe