1. UVODNE DOLOČBE
1. člen
(splošna določba)
(1) S to uredbo se zavarujejo ogrožene
prosto živeče živalske vrste (v nadaljnjem besedilu: živalske vrste),
predpišejo pravila ravnanja, poseben varstven režim ter ukrepi varstva in
smernice za ohranitev habitatov živalskih vrst, z namenom ohranitve ugodnega
stanja teh vrst.
(2) Z varstvenim režimom in varstvom
habitatov se zagotavlja tudi varstvo mednarodno varovanih živalskih vrst.
(3) Ta uredba ureja ukrepe za vzdrževanje ali obnovitev
ugodnega stanja tistih živalskih vrst, ki so v interesu Evropske unije, v
skladu z Direktivo Sveta 92/43/EGS z dne 21. maja 1992 o ohranjanju naravnih
habitatov ter prosto živečih živalskih in rastlinskih vrst (UL L št. 206 z dne
22. 7. 1992, str. 7), zadnjič spremenjeno z Direktivo Sveta
2013/17/EU z dne 13. maja 2013 o prilagoditvi nekaterih direktiv na
področju okolja zaradi pristopa Republike Hrvaške (UL L št. 158 z dne
10. 6. 2013, str. 193).
(4) Ta uredba ureja živalske vrste, ki so predmet
obravnave okoljske odgovornosti, v skladu z Direktivo 2004/35/ES Evropskega
parlamenta in Sveta z dne 21. aprila 2004 o okoljski odgovornosti v zvezi
s preprečevanjem in sanacijo okoljske škode (UL L št. 143 z dne
30. 4. 2004, str. 56), zadnjič spremenjeno z Direktivo 2013/30/EU
Evropskega parlamenta in Sveta z dne 12. junija 2013 o varnosti naftnih in
plinskih dejavnosti na morju in spremembi Direktive 2004/35/ES (UL L št. 178 z
dne 28. 6. 2013, str. 66).
(5) S to uredbo se prenaša prvi odstavek 9.
člena Direktive 2009/147/ES Evropskega parlamenta in Sveta z dne 30. novembra
2009 o ohranjanju prosto živečih ptic (UL L št. 20 z dne 26. 1. 2010, str. 7),
zadnjič spremenjene z Uredbo (EU) 2019/1010 Evropskega parlamenta in Sveta z
dne 5. junija 2019 o uskladitvi obveznosti poročanja na področju zakonodaje,
povezane z okoljem, ter spremembi uredb (ES) št. 166/2006 in (EU) št. 995/2010
Evropskega parlamenta in Sveta, direktiv 2002/49/ES, 2004/35/ES, 2007/2/ES,
2009/147/ES in 2010/63/EU Evropskega parlamenta in Sveta, uredb Sveta (ES) št.
338/97 in (ES) št. 2173/2005 ter Direktive Sveta 86/278/EGS (UL L št. 170 z dne
25. 6. 2019, str. 115).
2. člen
(zavarovane vrste)
(1) Ogrožene in mednarodno varovane
živalske vrste, zavarovane s to uredbo, so določene v prilogi 1 in 2, ki sta sestavni del te uredbe.
(2) V prilogi 1 te uredbe so določene
živalske vrste, za katere je določen varstven režim za varstvo živali in
populacij.
(3) V poglavju A priloge 1 so določene in
označene tiste živalske vrste, ki so domorodne na območju Republike Slovenije
(v nadaljnjem besedilu: domorodne živalske vrste).
(4) V poglavju B priloge 1 so določene in
označene tiste živalske vrste, ki niso domorodne na območju Republike
Slovenije.
(5) V prilogi 2 te uredbe so določene
živalske vrste, za katere so določeni ukrepi varstva habitatov in smernice za
ohranitev ugodnega stanja njihovih habitatov.
(6) V poglavju A priloge 2 so določene in
označene tiste živalske vrste, ki so domorodne na območju Republike Slovenije
in za katere so določeni ukrepi varstva habitatov in smernice za ohranitev
ugodnega stanja njihovih habitatov.
(7) V poglavju B priloge 2 so določene in
označene tiste živalske vrste, ki niso domorodne na območju Republike Slovenije
in za katere so, če se pojavijo ali razširijo na območje Republike Slovenije
brez človekove pomoči iz naravnih območij razširjenosti, določeni ukrepi
varstva habitatov in smernice za ohranitev ugodnega stanja njihovih habitatov.
(8) V prilogi 2 te uredbe so prednostne
živalske vrste, za ohranitev katerih je Evropska unija še posebej odgovorna
glede na delež njihovega naravnega območja razširjenosti, ki leži na ozemlju
Evropske unije, označene z oznako »*«.
(9) Živalske vrste iz prvega odstavka tega
člena v interesu Evropske unije so tiste, za katere na evropskem ozemlju držav
članic Evropske unije velja, da so:
-      
prizadete, kar pomeni, da njihov obstanek ni
verjeten, če bodo dejavniki ogrožanja delovali še naprej, razen vrst, katerih
naravno območje razširjenosti je na tem ozemlju nepomembno in v zahodni
palearktični regiji niso prizadete ali ranljive,
-      
ranljive, kar pomeni, da bodo verjetno v
bližnji prihodnosti prešle v kategorijo prizadetih živalskih vrst, če bodo dejavniki
ogrožanja še naprej delovali,
-      
redke, kar pomeni, da so njihove populacije
majhne in še niso prizadete ali ranljive, lahko pa zaradi ogrožanja preidejo v
kategorijo prizadetih živalskih vrst; te živalske vrste živijo na omejenih
geografskih območjih ali so redko raztresene na širšem geografskem območju ali
-      
endemične in zahtevajo posebno pozornost,
zaradi posebnosti njihovih habitatov oziroma možnih vplivov njihovega
izkoriščanja na habitat oziroma na stanje ohranjenosti živalske vrste.
(10) Živalske vrste, ki so predmet
odgovornosti za preprečevanje oziroma sanacijo okoljske škode, v skladu s
predpisi o varstvu okolja (v nadaljnjem besedilu: okoljska odgovornost), so
določene v prilogi 6, ki je sestavni del te uredbe. 
(11) V poglavju A priloge 6 so določene in
označene domorodne živalske vrste, ki so predmet okoljske odgovornosti. Predmet
okoljske odgovornosti so tudi habitati vrst, ki so v stolpcu »opombe« označene
s črko »H«, in razmnoževališča ali počivališča vrst, ki so v stolpcu »opombe«
označene s črko »R«. 
(12) V poglavju B priloge 6 so določene in
označene živalske vrste, ki niso domorodne na območju Republike Slovenije in
ki, če se pojavijo ali razširijo na območje Republike Slovenije brez človekove
pomoči iz naravnih območij razširjenosti, postanejo predmet okoljske
odgovornosti. Predmet okoljske odgovornosti postanejo tudi habitati vrst, ki so
v stolpcu »opombe« označene s črko »H«, in razmnoževališča ali počivališča
vrst, ki so v stolpcu »opombe« označene s črko »R«. 
(13) V poglavju A in B Priloge 6 so
določene vrste ptic, ki so predmet okoljske odgovornosti. Predmet okoljske
odgovornosti so tudi habitati vrst, ki so v stolpcu »opombe« označene s črko
»H«.
3. člen
(uporaba)
Določbe te uredbe se uporabljajo za:
-      
žive in mrtve živali prosto živečih vrst v vseh
razvojnih oblikah (jajca, vključno s praznimi jajci-lupinami, ličinka, buba,
mladič, odrasla žival; v nadaljnjem besedilu: živali),
-      
dele mrtvih živali ali izdelke ali katerokoli
blago iz mrtvih živali ali njihovih delov, pri katerih je iz spremljajočih
dokumentov, embalaže, oznake ali katere druge okoliščine razvidno, da so to
deli živali ali izdelki iz njih,
-      
strukture iz prve alinee 4. člena te uredbe.
4. člen
(določitev pojmov)
V tej uredbi uporabljeni pojmi imajo
naslednji pomen:
-      
struktura je specifična naravna situacija ali
sestav, ki ga pripravi ali uporabi žival, in je nujno potreben za
razmnoževanje, vzrejo potomcev ali preživetje določenega obdobja v letu ali
dnevu (mirovanje, počivanje, hiberniranje ipd.); strukture so kompleksne
(gnezda, mravljišča, osirji, brlogi ipd.) ali enostavne (počivališča, drstišča,
zatočišča netopirjev, ležišča iz skupkov vej ipd.);
-      
zadrževanje v ujetništvu je oddvojitev živali
od populacije, če je daljše od treh ur; za zadrževanje v ujetništvu po tej uredbi
se ne šteje tranzit živali čez ozemlje Republike Slovenije;
-      
velike zveri so rjavi medved, volk in ris;
-      
loviti pomeni izvajati lov in ribolov, na način
določen s predpisi o lovu in ribolovu, ki se lahko zaključi z uplenitvijo ali
odlovom živali;
-      
vznemirjanje je kakršno koli ravnanje, zaradi
katerega žival na mestu vznemirjanja preneha gnezditi, prezimovati, se
razmnoževati, hibernirati, vzrejati potomce, mesto uporabljati ob selitvi ali
zadovoljevati druge življenjske potrebe.
2. PRAVILA RAVNANJA
2.1. Varstven režim
5. člen
(prepovedi, ki se nanašajo na živali)
(1) Prepovedano je zavestno poškodovati,
zastrupiti, usmrtiti, odvzeti iz narave, loviti, ujeti ali vznemirjati živali
živalskih vrst iz poglavja A priloge 1 te uredbe.
(2) Prepovedi iz prejšnjega odstavka se
uporabljajo tudi:
-      
za druge živali živalskih vrst iz poglavja B
priloge 1 te uredbe, ki se na območju Republike Slovenije pojavijo ali
razširijo brez človekove pomoči iz naravnih območij razširjenosti,
-      
za vse vrste hroščev in metuljev, ki v Republiki
Sloveniji živijo nad gozdno mejo, in
-      
za vse vrste jamskih hroščev.
6. člen
(splošne izjeme)
(1) Ne glede na prepovedi iz prejšnjega
člena se lahko izvajajo ravnanja iz drugega odstavka tega člena, če za ta
ravnanja ni alternativnih tehničnih možnosti s podobnimi učinki, ki bi
preprečile prepovedano posledico.
(2) Ravnanja, pri katerih se lahko
poškoduje, zastrupi, usmrti, odvzame iz narave, lovi, ujame ali vznemirja
živali domorodnih živalskih vrst, vendar le do takšne mere, da je omogočeno
dolgoročno preživetje domorodne živalske vrste, so:
-      
dela, ki se opravljajo v skladu s predpisi, ki
urejajo dobro kmetijsko prakso,
-      
dela na področju varstva gozdov, izvajanja
sečnje gozdov ter dela pri gradnji in vzdrževanju gozdnih prometnic, ki se
opravljajo v skladu s predpisi, ki urejajo gradnjo in vzdrževanje gozdnih
prometnic,
-      
gradnja objektov, za katere je predvideno
gradbeno dovoljenje in se gradijo skladno z njim, na podlagi predpisov, ki
urejajo gradnjo objektov, ali
-      
dela (obnovitvena gradbena dela, restavriranje
ipd.), ki se opravljajo v skladu s predpisi o varstvu kulturne dediščine.
(3) Ne glede na določbe prejšnjega člena te
uredbe se lahko odvzame iz narave ali ujame žival pod pogojem, da se jo kasneje
vrne v naravo živo, zdravo in brez oznake (obroček, značka radijski oddajnik)
in na način, določen s predpisom, ki ureja zatočišče za živali (v nadaljnjem
besedilu: zatočišče), če:
1.    
se najdene živali, ki so bolne ali ranjene, zaradi varstva živalskih
vrst, odvzame iz narave z namenom pomagati živalim, in presodi, da se bo živali
po začasni oskrbi lahko vrnilo nazaj v naravo;
2.    
raziskovalec ali raziskovalna organizacija za namene raziskovanja in
izobraževalna organizacija za namene izobraževanja ujame in odvzame živali iz
narave:
a)   hkrati največ deset
živali, razen sesalcev in ptic, vrst drugih taksonomskih skupin, ki so s
predpisom o uvrstitvi ogroženih rastlinskih in živalskih vrst v rdeči seznam
razvrščene v kategorije z oznakami Ex, Ex? in E in človeške ribice, z namenom
uporabiti žival v raziskovalne oziroma izobraževalne namene, in
b)   za obdobje, ki je
krajše od četrtine razmnoževalnega cikla živali, v nobenem primeru pa ni daljše
od treh mesecev.
(4) Ne glede na prepovedi iz prejšnjega
člena lahko izvajalec veterinarske službe, zaradi varstva zdravja ljudi, odvzame
iz narave mrtvo žival, v skladu s predpisi, ki urejajo veterinarsko službo.
(5) Ne glede na določbo 1. točke tretjega
odstavka tega člena se morajo živali vrste rjavega medveda, volka, risa, divje
mačke, vidre, evropskega bobra, vseh vrst reda delfinov in kitov, vseh vrst
morskih želv, človeške ribice in vseh vrst ptic iz priloge 1 te uredbe (razen
kmečke in mestne lastovke, taščice, kosa, velike sinice ter domačih in poljskih
vrabcev), odvzete iz narave, oddati v zatočišče v roku 24 ur od odvzema iz narave.
7. člen
(dovoljenje za poškodovanje, zastrupitev,
usmrtitev, odvzem iz narave, ujetje ali vznemirjanje živali)
(1) Ne glede na prepovedi iz 5. člena te
uredbe ministrstvo, pristojno za ohranjanje narave (v nadaljnjem besedilu:
ministrstvo) dovoli usmrtitev, odvzem iz narave, ujetje, vznemirjanje,
zastrupitev ali poškodovanje živali živalskih vrst iz 5. člena te uredbe, če ni
druge zadovoljive možnosti in ta ravnanja ne škodujejo
ohranitvi ugodnega stanja populacije, zaradi:
-      
zagotavljanja koristi varstva živalskih in
rastlinskih vrst in ohranjanja habitatnih tipov,
-      
preprečitve resne škode, zlasti na posevkih,
živini, gozdovih, ribiških območjih in vodi ter drugem premoženju, pri čemer se razlog preprečitve resne
škode na drugem premoženju ne uporablja za ptice, razlog resne škode na
gozdovih pa tudi ne za afriško-evrazijske vodne ptice iz priloge 2 Sporazuma o
ohranjanju afriško-evrazijskih selitvenih vodnih ptic (Uradni list RS –
Mednarodne pogodbe, št. 16/03),
-      
zagotavljanja zdravja in varnosti ljudi, vključno
z zračno varnostjo, ali zaradi drugih nujnih razlogov prevladovanja javne
koristi, ki je lahko tudi socialna ali gospodarska, in zaradi koristnih posledic
bistvenega pomena za okolje, pri
čemer se drugi nujni razlogi prevladovanja javne koristi, ki je lahko tudi
socialna ali gospodarska, ne uporabljajo za ptice,
-      
doseljevanja ali ponovnega naseljevanja živali,
vključno z gojenjem za namene doseljevanja ali ponovnega naseljevanja,
-      
selektivnega in omejenega ujetja, opremljanja z
oznakami ter oddajniki ali posega, ki lahko povzroči poškodovanje, ali odvzema
živali za namene raziskovanja,
-      
selektivnega in omejenega ujetja ali odvzema
živali za namene izobraževanja, ali
-      
selektivnega in omejenega odvzema nekaterih
živali iz narave pod strogo nadzorovanimi pogoji in v
omejenem številu.
(2) Ministrstvo izda dovoljenje iz
prejšnjega odstavka za ribe in rake s soglasjem ministrstva, pristojnega za
ribištvo.
(3) Dovoljenje iz prvega odstavka tega
člena se izda po uradni dolžnosti ali na podlagi vloge za največ pet let.
(4) Dovoljenje iz prvega odstavka tega
člena mora vsebovati:
-      
ime in priimek fizične osebe ali firmo pravne
osebe, ki bo izvršila poškodovanje, zastrupitev, usmrtitev, odvzem iz narave,
ujetje ali vznemirjanje, ter rojstni datum fizične osebe in njeno stalno ali
začasno prebivališče ali sedež pravne osebe ter ime in priimek odgovorne osebe
in, če je to potrebno, vseh izvrševalcev ravnanja, če ravnanje izvršuje več
oseb,
-      
vrsto in podvrsto, pri nevretenčarjih lahko le
višjo taksonomsko skupino, ter, če gre za živali, pri katerih je takšen podatek
potreben, število, spol, starost in kategorijo teže živali,
-      
časovno obdobje, v katerem se izvede ravnanje
iz prve alinee tega odstavka,
-      
geografsko območje, na katerem se izvede
ravnanje iz prve alinee tega odstavka,
-      
sredstva oziroma način za poškodovanje,
zastrupitev, usmrtitev, odvzem iz narave, ujetje ali vznemirjanje živali,
vključno z morebitnimi omejitvami njihove uporabe, in
-      
način poročanja o izvršitvi ravnanja iz prve
alinee.
(5) Živali iz razredov sesalcev, ptic in
rib iz prvega odstavka tega člena se sme poškodovati, zastrupiti, usmrtiti,
odvzeti iz narave, ujeti ali vznemirjati na podlagi tega člena samo na način,
ki je v skladu s predpisi, ki urejajo lov in ribolov.
(6) Sredstva ali načini, določeni v peti
alinei četrtega odstavka tega člena za odvzem iz narave živali iz razredov
sesalcev, ptic in rib ne smejo določati sredstev ali načinov, določenih v
prilogi 3, ki je sestavni del te uredbe.
(7) Določbi prejšnjih dveh odstavkov se ne
uporabljata v primeru iz pete alinee prvega odstavka tega člena.
(8) Žive živali iz prvega odstavka tega
člena je treba v roku desetih dni od dneva ujetja ali odvzema iz narave
označiti v skladu s predpisom, ki ureja označevanje živali.
(9) Dovoljenje za ujetje ptic v naravi za
namene opremljanja z oznakami iz pete alinee prvega odstavka tega člena se izda
samo, če fizična ali pravna oseba ptice opremlja z oznakami (obročkanje) iz
nacionalne evidence oznak iz 27.a člena te uredbe ter skladno s prakso ulova,
obročkanja in izpustitve ptic, ki zagotavlja najmanjši možen vpliv na
preživetje in razplod obročkanih ptic.
7.a člen
(selektivni in omejeni odvzem živali iz
narave)
(1) Ukrep odvzema živali iz narave (razen
ptic) lahko sprejme tudi Vlada Republike Slovenije z odlokom v primeru iz sedme
alinee prvega odstavka prejšnjega člena, če se ta ukrep izvede na podlagi
strokovnega mnenja iz 8. člena te uredbe. Če je za zagotavljanje ugodnega
stanja živalskih vrst sprejeta strategija, akcijski načrt ali drug programski
dokument, mora odlok Vlade upoštevati tudi usmeritve iz teh dokumentov.
(2) S predpisom iz prejšnjega odstavka se
določijo tudi drugi pogoji odvzema živali iz narave iz prejšnjega člena,
zlasti: 
-      
način določitve obsega odvzema živali iz
narave, 
-      
podrobnejši način odvzema živali iz narave in 
-      
spremljanje odvzema in vodenje evidenc o
odvzetih živalih iz narave.
8. člen
(strokovno mnenje)
(1) Dovoljenja iz 7. in 12. člena te uredbe se izdajo na podlagi strokovnega mnenja, iz katerega mora biti razvidno, da
v primerih iz prvega odstavka 7. člena te uredbe ni druge zadovoljive možnosti kot izvedba ravnanj iz 5. in 10. člena te uredbe, ter ravnanja ne poslabšajo ugodnega stanja živalskih vrst.
(2) Strokovno mnenje mora na podlagi
ugotovitev o stanju vrste v skladu s predpisi, ki urejajo ohranjanje narave vsebovati:
-      
stališče do obstoja primerov in pogojev iz
prvega odstavka prejšnjega člena,
-      
oceno o vplivu poškodovanja, zastrupitve,
usmrtitve, odvzema iz narave, ujetja ali vznemirjanja na ohranitev ugodnega
stanja populacije,
-      
časovna obdobja za poseg, ki lahko povzroči
poškodovanje, zastrupitev, usmrtitev, odvzem iz narave, ujetje ali
vznemirjanje, ki ohranjajo ugodno stanje populacije in zmanjšujejo pogoje
tveganja,
-      
geografska območja na katerih se lahko izvede
poseg, ki lahko povzroči poškodovanje, zastrupitev, usmrtitev, odvzem iz
narave, ujetje ali vznemirjanje, tako da se ohranja ugodno stanje populacije in
zmanjšuje pogoje tveganja,
-      
dovoljena sredstva oziroma načine za poseg, ki
lahko povzroči poškodovanje, zastrupitev, usmrtitev, odvzem iz narave, ujetje
ali vznemirjanje, in omejitve njihove uporabe,
-      
potrebne nujne ukrepe v zvezi z izvedbo nadzora
nad posegom, ki lahko povzroči poškodovanje, zastrupitvijo, usmrtitvijo,
odvzemom iz narave, ujetjem ali vznemirjanjem in
-      
možne pogoje skladno s katerimi se poseg, ki
lahko povzroči poškodovanje, zastrupitev, usmrtitev, odvzem iz narave, ujetje
ali vznemirjanje lahko izvede, zlasti glede na tveganje za zagotavljanje
ugodnega stanja drugih rastlinskih in živalskih vrst.
(3) Strokovno mnenje iz prejšnjega odstavka
pripravi Zavod Republike Slovenije za varstvo narave (v nadaljnjem besedilu:
organizacija, pristojna za ohranjanje narave).
(4) Ne glede na določbe prejšnjega odstavka
strokovno mnenje iz prvega odstavka tega člena za velike zveri pripravi Zavod za
gozdove Slovenije (v nadaljnjem besedilu: organizacija, pristojna za lovstvo).
(5) Strokovno mnenje iz prejšnjega odstavka
mora poleg sestavin iz drugega odstavka tega člena vsebovati še priloženo pisno
stališče organizacije, pristojne za ohranjanje narave.
(6) Če se strokovno mnenje organizacije,
pristojne za lovstvo in pisno stališče organizacije, pristojne za ohranjanje
narave, v posameznih delih bistveno razlikujeta, mora organizacija, pristojna
za lovstvo, priložiti še odgovor na pisno stališče organizacije, pristojne za
ohranjanje narave, v katerem je dolžna dodatno podrobno obrazložiti dele
strokovnega mnenja, kjer se strokovno mnenje, organizacije pristojne za lovstvo
in stališče organizacije, pristojne za ohranjanje narave, razlikujeta.
(7) Organizacija, pristojna za lovstvo,
pošlje ministrstvu strokovno mnenje iz četrtega odstavka tega člena najpozneje
v 90 dneh po pozivu s strani ministrstva.
9. člen
(vloga)
(1) Dovoljenje iz 7. člena in 12. člena te
uredbe se izda na podlagi vloge, razen za dovoljenje, ki se izda izključno po
uradni dolžnosti.
(2) Vloga za izdajo dovoljenja iz 7. člena
te uredbe mora vsebovati:
-      
ime in priimek fizične osebe ali firmo pravne
osebe, ki želi pridobiti dovoljenje iz 7. člena te uredbe,
-      
rojstni datum in stalno ali začasno
prebivališče fizične osebe ali sedež pravne osebe ter ime in priimek odgovorne
osebe in, če je to potrebno, vseh izvrševalcev ravnanja, če ravnanje izvršuje
več oseb,
-      
ravnanje iz 5. člena te uredbe in razlog za
odvzem iz narave iz prvega odstavka 7. člena te uredbe z utemeljitvijo,
-      
utemeljitev predhodno izvedenih preventivnih
zaščitnih ali drugih ukrepov za razloge iz prve in druge alinee prvega odstavka
7. člena te uredbe,
-      
vrsto in podvrsto, pri nevretenčarjih lahko le
višjo taksonomsko skupino, ter največje predvideno število živali, na katerih
se bodo izvajali posegi, s katerimi se lahko poškodujejo, zastrupijo, usmrtijo,
odvzamejo iz narave, lovijo, ujamejo ali vznemirijo,
-      
predvideno časovno obdobje ravnanja iz 5. člena
te uredbe,
-      
predvideno geografsko območje ravnanja iz 5.
člena te uredbe in
-      
predvidena sredstva oziroma načini, s katerimi
se izvršijo ravnanja iz 5. člena te uredbe.
10. člen
(prepoved uničevanja struktur)
Prepovedano je zavestno odstraniti,
spremeniti, poškodovati ali uničiti strukture.
11. člen
(splošne izjeme)
(1) Ne glede na prepovedi iz prejšnjega
člena se lahko izvajajo ravnanja iz drugega odstavka tega člena, če za ta
ravnanja ni alternativnih tehničnih možnosti s podobnimi učinki, ki bi
preprečile prepovedano posledico.
(2) Ravnanja, pri katerih se lahko
odstrani, spremeni, poškoduje ali uniči strukture, vendar le do takšne mere, da
je omogočeno dolgoročno preživetje domorodne živalske vrste, so:
-      
dela, ki se opravljajo v skladu s predpisi, ki
urejajo dobro kmetijsko prakso;
-      
dela na področju varstva gozdov, izvajanja
sečnje gozdov ter dela pri gradnji in vzdrževanju gozdnih prometnic, ki se
opravljajo v skladu s predpisi, ki urejajo gradnjo in vzdrževanje gozdnih
prometnic,
-      
gradnja objektov, za katere je predvideno
gradbeno dovoljenje in se gradijo skladno z njim, na podlagi predpisov, ki
urejajo gradnjo objektov, ali
-      
dela (obnovitvena gradbena dela, restavriranje,
ipd.), ki se opravljajo v skladu s predpisi o varstvu kulturne dediščine.
12. člen
(dovoljenje za odstranitev, spremembo,
poškodovanje ali uničenje struktur)
(1) Ne glede na določbo 10. člena te uredbe
ministrstvo dovoli odstranitev, spremembo, poškodovanje ali uničenje struktur.
(2) Za izdajo dovoljenja za ravnanja iz
prejšnjega odstavka se smiselno uporabljajo določbe 7. in 8. člena te uredbe.
(3) Vloga za izdajo dovoljenja iz prvega
odstavka tega člena mora smiselno vsebovati sestavine iz 9. člena te uredbe.
13. člen
(prepoved zadrževanja v ujetništvu)
(1) Prepovedano je zadrževati v ujetništvu
žive živali živalskih vrst iz priloge 1 te uredbe odvzete iz narave.
(2) Prepovedano je zadrževati v ujetništvu
žive živali iz reda ujed (Falconiformes) ali reda sov (Strigiformes).
(3) Prepovedano je posedovati mrtve živali
živalskih vrst iz priloge 1 te uredbe, njihove dele, izdelke iz njih ali
strukture odvzete iz narave.
(4) Ne glede na prepoved iz prejšnjega
odstavka je dovoljeno posedovati mrtve živali, razen vrst sesalcev in ptic,
njihove dele ali strukture, ki so bili odvzeti iz narave na podlagi drugega odstavka
6. člena ali 11. člena te uredbe, če se v desetih dneh predajo raziskovalcu
oziroma raziskovalni ali izobraževalni organizaciji.
14. člen
(prepoved prevažanja, prenašanja, prodaje,
zamenjave ali ponujanja za prodajo ali zamenjavo)
Prepovedano je prevažanje, prenašanje,
prodaja, zamenjava ali ponujanje za prodajo ali zamenjavo živih ali mrtvih
živali živalskih vrst iz priloge 1 te uredbe odvzetih iz narave.
15. člen
(splošne izjeme)
(1) Ne glede na prepovedi iz prvega in
tretjega odstavka 13. člena in 14. člena te uredbe se lahko zadržuje v
ujetništvu žive živali ali poseduje mrtve živali, njihove dele ali izdelke iz
njih ter strukture ali jih prevaža ali prenaša, v primerih, če so bile:
-      
odvzete iz narave v skladu tretjim, četrtim in
petim odstavkom 6. člena te uredbe,
-      
odvzete iz narave v skladu s predpisi, ki
urejajo dovoljen odvzem živali iz narave na območju Evropske unije,
-      
uvožene na podlagi dovoljenj in potrdil izdanih
v skladu s predpisi, ki urejajo trgovino z živalmi,
-      
zasežene oziroma odvzete v skladu s predpisi,
ki urejajo zaseg ali odvzem, če gre za ravnanja v nasprotju z zakonom, ki ureja
ohranjanje narave ali drugimi prepisi, ki urejajo zaseg ali odvzem.
(2) Ne glede na prepovedi iz prvega in
tretjega odstavka 13. člena in 14. člena te uredbe se lahko zadržuje v
ujetništvu žive živali vrst barjanskega jereba (Lagopus lagopus scoticus et
hibernicus), španske kotorne (Alectoris rufa), afriške kotorne (Alectoris
barbara) in grivarja (Columba palumbus) ali poseduje njihove dele ali
izdelke iz njih ter strukture ali se jih prevaža, prenaša, prodaja, zamenjuje
ali ponuja za prodajo ali zamenjavo, če so bile odvzete iz narave na način iz
druge alinee prejšnjega odstavka.
(3) Ne glede na prepovedi iz prejšnjega
člena se lahko prodaja, zamenjuje ali ponuja za prodajo ali zamenjavo mrtve
živali vrste rjavega medveda (Ursus arctos), njihove dele ali izdelke iz
njih, če so bili odvzeti iz narave na način iz druge alinee prvega odstavka
tega člena.
(4) Ne glede na prepovedi iz drugega odstavka
13. člena te uredbe lahko zadržuje v ujetništvu žive živali vrst iz reda ujed (Falconiformes)
ali reda sov (Strigiformes) zatočišče, ki deluje v skladu s predpisi, ki
urejajo zatočišče.
16. člen
(dovoljenje za zadrževanje v ujetništvu)
(1) Ne glede na prepovedi iz prvega
odstavka 13. člena te uredbe ministrstvo izda dovoljenje za zadrževanje v
ujetništvu živali vrst iz priloge 1 te uredbe.
(2) Dovoljenje iz prejšnjega odstavka se
izda:
-      
če so živali odvzete na podlagi 1. točke
tretjega odstavka 6. člena in teh živali zaradi njihovega stanja (bolezen,
trajna poškodba, udomačitev, ipd.) ni mogoče v 30 dneh vrniti nazaj v naravo
ali
-      
so živali uvožene v skladu s predpisi, ki
urejajo trgovino z živalmi in za katere se v skladu z njimi ne izdaja
dovoljenja ali potrdila.
(3) Ne glede na prepovedi iz drugega
odstavka 13. člena te uredbe ministrstvo izda dovoljenje za zadrževanje v
ujetništvu živali reda ujed (Falconiformes) ali reda sov (Strigiformes),
če:
-      
se živali uporabljajo za raziskave v okviru
nacionalnih znanstvenih programov, ki jih izvajajo raziskovalci ali
raziskovalne organizacije, ali
-      
se živali zadržujejo v ujetništvu z namenom
prikazovanja javnosti v živalskem vrtu, skladno s predpisom, ki ureja živalske
vrtove.
(4) Če je za ravnanje z živaljo izdano dovoljenje
iz 7. člena te uredbe, ni treba pridobiti dovoljenja za zadrževanje v
ujetništvu živali po tem členu.
17. člen
(vloga in označevanje živali)
(1) Dovoljenje iz prvega odstavka
prejšnjega člena se izda na podlagi vloge, razen za dovoljenje, ki se izda
izključno po uradni dolžnosti.
(2) Vloga za izdajo dovoljenja iz prvega
odstavka prejšnjega člena mora vsebovati:
1.    
ime in priimek fizične osebe ali firmo pravne osebe,
2.    
rojstni datum in stalno ali začasno prebivališče fizične osebe ali sedež
pravne osebe ter ime in priimek odgovorne osebe in vseh izvrševalcev ravnanja,
če ravnanje izvršuje več oseb,
3.    
vrsto in število živali, ki se jih želi zadrževati v ujetništvu,
4.    
razloge za zadrževanje v ujetništvu in
5.    
opis bivalnih razmer ter predvideno oskrbo zadrževanih živali.
(3) Živali, za katere je vložena vloga iz
prvega odstavka tega člena je treba v roku desetih dni od dneva vročitve
dovoljenja označiti v skladu s predpisom, ki ureja označevanje živali.
18. člen
(ravnanja v zvezi z zatočiščem)
(1) Kdor ujame ali odvzame iz narave žival
v skladu s 1. točko tretjega odstavka 6. člena te uredbe, je o ujetju ali
odvzemu iz narave dolžan obvestiti zatočišče, ki deluje v skladu s predpisom,
ki ureja zatočišče za prosto živeče živali (v nadaljnjem besedilu: zatočišče), najkasneje
v treh dneh od dneva ujetja ali odvzema iz narave.
(2) Prepovedano je zadrževati v ujetništvu
več kot 30 dni živo žival, ki je ujeta ali odvzeta iz narave na podlagi 1.
točke tretjega odstavka 6. člena te uredbe, če je ne bo mogoče vrniti v naravo
(bolna, poškodovana, udomačena).
(3) Zatočišče izvede postopek oddaje ujete
ali odvzete živali v skladu s predpisom, ki ureja zatočišče za živali.
(4) Pravna ali fizična oseba, ki je
obvestila zatočišče ima v postopku oddaje živali prednostno pravico pridobitve
te živali v trajno zadrževanje v ujetništvu, če izpolnjuje pogoje v skladu s
predpisom, ki ureja zatočišče.
(5) Za trajanje in način začasne oskrbe
živali se uporabljajo določbe predpisa, ki ureja zatočišče.
19. člen
(ravnanje z mrtvimi sesalci in ptiči)
(1) Izvajalec veterinarske službe je o
najdbi, vrsti, številu in vzroku smrti živali iz razredov sesalcev in ptic
dolžan polletno obveščati ministrstvo.
(2) Izvajalec veterinarske službe je
dolžan, če ne gre za sum živalske kužne bolezni, pred pričetkom postopka
ugotavljanja vzrokov bolezni ali smrti o najdbi obvestiti Prirodoslovni muzej
Slovenije, v primerih velikih zveri pa še organizacijo, pristojno za lovstvo.
Izvajalec veterinarske službe mora ravnati z največjo možno skrbnostjo, da se
mrtva žival čim manj poškoduje.
(3) Če Prirodoslovni muzej Slovenije izrazi
interes za prevzem mrtve živali in navede, katere njene dele želi prevzeti,
mora vložiti vlogo v skladu z drugim odstavkom 9. člena te uredbe.
(4) Pravne ali fizične osebe, ki so
pridobile dovoljenje za odvzem sesalcev in ptičev iz narave na podlagi pete
alinee prvega odstavka 7. člena te uredbe in se jim dovoljuje
znanstveno-raziskovalno delo ali izobraževalno delo na mrtvih živalih ali
njenih delih, lahko za obdobje raziskave ali izobraževanja zadržujejo mrtve
živali ali njene dele, ne glede na postopek, določen v prejšnjem odstavku. Po
zaključenem obdobju raziskave ali izobraževanja obvestijo Prirodoslovni muzej
Slovenije, ki lahko ravna na način iz prejšnjega odstavka.
(5) Če Prirodoslovni muzej Slovenije ne
vloži vloge iz tretjega odstavka tega člena, mora biti omogočena možnost
prevzema teh živali ali delov drugim fizičnim ali pravnim osebam, pri čemer
imajo prednost nacionalni raziskovalci in raziskovalne ali izobraževalne
organizacije pred lokalnimi in te pred zasebnimi.
(6) Ne glede na določbo prejšnjega odstavka
imajo za velike zveri, če Prirodoslovni muzej Slovenije ne izrazi interesa,
prednost upravljalci lovišč pred drugimi raziskovalci in raziskovalnimi ali
izobraževalnimi organizacijami.
(7) Ministrstvo o prevzemu iz tretjega,
petega in šestega odstavka tega člena izda odločbo.
20. člen
(seznam izdanih dovoljenj)
(1) Ministrstvo vodi seznam izdanih
dovoljenj na podlagi 7., 12. in 16. člena te uredbe in seznam naključno ujetih
ali usmrčenih živali.
(2) Seznam izdanih dovoljenj obsega
naslednje podatke:
1.    
pravno podlago za izdajo dovoljenja,
2.    
vrsto dovoljenja,
3.    
živalsko vrsto in število živali oziroma struktur,
4.    
razloge za izdajo dovoljenja,
5.    
strokovni organ, ki je podal izjavo o izpolnjevanju razlogov,
6.    
časovno obdobje in območje iz dovoljenja in
7.    
sredstva oziroma način za ujetje ali usmrtitev.
(3) Seznam naključno ujetih ali usmrčenih
živali obsega naslednje podatke:
-      
vrsto živali,
-      
podrobnejše lastnosti živali (teža, starost,
spol ipd.),
-      
število živali,
-      
kraj (lokacijo) in datum naključnega ujetja ali
usmrtitve živali,
-      
način ujetja in
-      
vzrok za ujetje oziroma smrt.
(4) Seznama trajno hrani ministrstvo.
21. člen
(začasne in trajne prepovedi)
(1) Ministrstvo lahko začasno prepove ali
omeji dejavnosti, posege ali ravnanja, ki:
-      
ogrožajo obstoj živalske vrste iz priloge 1
oziroma 2 te uredbe v obstoječem območju razširjenosti in obstoječi
številčnosti, zlasti na območjih ali lokacijah, kjer se živali te vrste
razmnožujejo, vzrejajo mladiče, hibernirajo ali se združujejo v večjem številu
na selitvi ali prezimovanju,
-      
neposredno ogrožajo življenje živali ali
strukture v takem obsegu, da se slabša stanje živalske vrste ali
-      
neposredno slabšajo stanje habitatov živalske
vrste, pri čemer se upošteva redkost habitata in ogroženost živalske vrste.
(2) Trajno prepoved ali omejitev iz
prejšnjega odstavka sprejme Vlada Republike Slovenije (v nadaljnjem besedilu:
Vlada).
(3) Čas trajanja začasne prepovedi ali
omejitve dejavnosti, posega ali ravnanja iz prvega odstavka tega člena ne sme
biti daljši kot eno leto.
2.2. Ukrepi varstva habitatov in smernice za
ohranitev ugodnega stanja habitatov živalskih vrst
22. člen
(ohranjanje ugodnega stanja na območjih
pojavljanja habitatov živalskih vrst)
(1) Ugodno stanje habitatov živalskih vrst
iz poglavja A priloge 2 in poglavja A priloge 6 te uredbe se zagotavlja:
1.    
z določitvijo obsega in razporeditve ekološko pomembnih območij in
posebnih varstvenih območij, ki je najbolj primerno za varstvo habitatov
živalskih vrst,
2.    
z določanjem usmeritev, izhodišč in pogojev za habitate živalskih vrst v
naravovarstvenih smernicah,
3.    
s pogodbenim varstvom, če je z njim mogoče doseči namen te uredbe in
4.    
z izvajanjem drugih ukrepov varstva v skladu z zakonom, ki ureja
ohranjanje narave.
(2) Na način iz prejšnjega odstavka se
zagotavlja tudi ugodno stanje habitatov vrst iz poglavja B priloge, če se
pojavijo ali razširijo na območje Republike Slovenije brez človekove pomoči in
naravnih območij razširjenosti.
23. člen
(usmeritve za ohranjanje ugodnega stanja)
(1) Habitati živalskih vrst se ohranjajo v
ugodnem stanju tako, da se posegi in dejavnosti v teh habitatih, zlasti v dobro
ohranjenih delih, načrtujejo tako, da je njihov neugoden vpliv čim manjši.
(2) Posegi in dejavnosti se načrtujejo z
namenom ohraniti habitate živalskih vrst v ugodnem stanju na način in v obsegu,
da se v največji možni meri:
-      
ohranja ali veča naravna razširjenost habitatov
živalskih vrst in območij, ki jih posamezni habitat živalske vrste znotraj te
razširjenosti pokriva, in
-      
ohranja specifične strukture habitata živalskih
vrst in naravne procese ali ustrezno rabo v skladu z varstvenimi cilji,
določenimi v prilogi 4, ki je sestavni del te uredbe.
(3) Pred odločitvijo o prostorskih
ureditvah in rešitvah, ki se nanašajo na območja s predvidenimi spremembami
rabe prostora oziroma razmestitvijo dejavnosti v prostoru, se mora ugotoviti
prisotnost habitatov živalskih vrst na teh območjih in njihovo stanje
ohranjenosti.
(4) Načini iz prejšnjih odstavkov se
smiselno uporabljajo tudi za zagotavljanje ugodnega stanje habitatov živalskih
vrst pri načrtovanju na področjih upravljanja in rabe naravnih dobrin.
24. člen
(strategije in akcijski načrti
zagotavljanja ugodnega stanja živalskih vrst)
(1) Za živalske vrste iz priloge 1 in 2 te uredbe, zlasti za tiste, ki so v predpisu o uvrstitvi ogroženih rastlinskih in živalskih
vrst v rdeči seznam uvrščene v kategorijo prizadetih vrst, lahko Vlada
Republike Slovenije sprejme strategijo in akcijski načrt zagotavljanja ugodnega
stanja živalske vrste.
(2) Strategija iz prejšnjega odstavka
vsebuje zlasti:
-      
uvod, ki vključuje ključne podatke o biologiji
in razširjenosti živalske vrste,
-      
predpise, ki so pravna podlaga za sprejem
strategije,
-      
analizo ogroženosti živalske vrste in njenega
habitata,
-      
analizo obstoječih ohranitvenih ukrepov,
-      
opredelitev ohranitvenega cilja, zlasti
velikosti populacije in stopnjo ohranjenosti habitata, ki sta potrebna za
ohranitev živalske vrste na območju,
-      
opredelitev strateških dejavnosti potrebnih za
dosego ohranitvenega cilja,
-      
opredelitev podpornih dejavnosti, za ptice,
zlasti tistih, določenih v prilogi 5, ki je sestavni del te uredbe.
(3) Akcijski načrt iz prvega odstavka tega
člena vsebuje naslednja poglavja:
-      
uvod, ki vključuje pregled ohranjenosti
živalske vrste in dejavnikov ogrožanja,
-      
opredelitev ciljev ali dejavnosti, za katere se
pripravlja akcijski načrt,
-      
podroben pregled nalog, potrebnih za
uresničitev cilja ali dejavnosti,
-      
časovne mejnike za izvedbo posameznih nalog,
-      
izvajalce nalog,
-      
vire financiranja in
-      
način preverjanja izvajanja načrta in
poročanje.
2.3. Spremljanje stanja živalskih vrst in
njihovih habitatov
25. člen
(spremljanje stanja)
(1) Ministrstvo zagotavlja pogoje za
spremljanje stanja živalskih vrst iz priloge 1 in 2 te uredbe, pri čemer se prednostno spremlja stanje živalskih vrst, ki so najbolj ogrožene, v
skladu s predpisom o uvrstitvi ogroženih rastlinskih in živalskih vrst v rdeči
seznam oziroma vrst, za katere se spremlja stanje na podlagi ratificiranih
mednarodnih pogodb oziroma na podlagi predpisov Evropske unije.
(2) Spremljanje stanja živalskih vrst iz
prejšnjega odstavka se izvaja z monitoringom živalskih vrst ali indikatorskih
živalskih vrst, ki posredno kažejo na stanje teh živalskih vrst in njihovih
habitatov.
(3) Spremljanje stanja živalskih vrst iz
priloge 1 in 2 te uredbe se nanaša zlasti na:
-      
obseg naravne razširjenosti živalske vrste,
zlasti v ključnih življenjskih obdobjih,
-      
velikost ali gostoto populacije,
-      
ohranjenost in potek naravnih procesov ali
izvajanje rabe, ki so potrebni za obstoj habitata živalske vrste in
-      
dejavnosti, ravnanja, posege in pojave, ki
negativno vplivajo na stanje ohranjenosti živalske vrste, vključno z nenamernim
ujetjem oziroma usmrtitvijo živali.
26. člen
(ponovna naselitev živalskih vrst)
(1) Ministrstvo dovoli ponovno naselitev
domorodne živalske vrste, z namenom prispevati k ponovni vzpostavitvi ugodnega
stanja te vrste, na podlagi strokovnega mnenja organizacije, pristojne za
ohranjanje narave, iz katerega mora biti razvidno:
-      
da je bila živalska vrsta na ozemlju Republike
Slovenije iztrebljena, v ekosistemu, v katerem so bile te vrste iztrebljene, pa
še obstajajo približno enaki abiotski in biotski dejavniki, kot so bili pred
iztrebitvijo,
-      
da se ponovno naseljuje živali, ki so gensko
najbolj sorodne iztrebljeni populaciji in
-      
da bo ponovna naselitev omogočila oziroma
prispevala k vzpostavitvi ugodnega stanja te živalske vrste.
(2) Pri izdaji dovoljenja iz prejšnjega
odstavka se zagotovi sodelovanje javnosti z javnim naznanilom na spletni strani
ministrstva pred izdajo dovoljenja.
26.a člen
(doselitev živalskih vrst)
Ministrstvo dovoli doselitev domorodne
živalske vrste iz poglavja A priloge 1 te uredbe na podlagi strokovnega mnenja
organizacije, pristojne za ohranjanje narave, iz katerega mora biti razvidno:
-      
da je živalska vrsta na ozemlju Republike Slovenije v
neugodnem stanju in bi bila doselitev ukrep, brez katerega ne bi bilo mogoče
vzpostaviti ugodnega stanja, in
-      
da se doseljujejo živali, ki so gensko najbolj
ustrezne obstoječi populaciji.
27. člen
(vloga)
(1) Dovoljenje iz 26. in 26.a člena te
uredbe se izda na podlagi vloge ali po uradni dolžnosti.
(2) Vloga za izdajo dovoljenja iz 26. in
26.a člena te uredbe mora vsebovati:
-      
ime in priimek fizične osebe ali firmo pravne
osebe, ki želi pridobiti dovoljenje iz 26. in 26.a člena te uredbe,
-      
rojstni datum in stalno ali začasno
prebivališče fizične osebe ali sedež pravne osebe ter ime in priimek odgovorne
osebe in, če je to potrebno, vseh izvrševalcev ravnanja, če ravnanje izvršuje
več oseb,
-      
vrsto, podvrsto oziroma višjo taksonomsko
skupino ter največje predvideno število živali, za katere se predvideva ponovna
naselitev ali doselitev,
-      
razlog za ponovno naselitev ali
doselitev živalske vrste z utemeljitvijo,
-      
dokaz, iz katerega je razvidno, da se ponovno
naseljuje živali, ki so gensko najbolj sorodne iztrebljeni populaciji, ali doseljujejo živali, ki so gensko
najbolj ustrezne obstoječi populaciji,
-      
predvideno časovno obdobje ponovne naselitve
ali doselitve in
-      
predvideno geografsko območje ponovne naselitve
ali doselitve.
27.a člen
(nacionalna evidenca oznak obročkanja
ptic)
(1) Nacionalno evidenco oznak obročkanja
ptic vodi Prirodoslovni muzej Slovenije, ki zagotavlja tudi skladnost
nacionalne evidence oznak z uveljavljenimi mednarodnimi evidencami. Ta evidenca
je javno dostopna.
(2) Nacionalna evidenca iz prejšnjega
odstavka vsebuje:
-      
številko (kodo) obročka,
-      
tip obročka (kovinski ali barvni),
-      
velikost obročka,
-      
vrste ptic, ki se jih sme obročkati s posameznim tipom
obročka,
-      
ime in priimek osebe, ki obročka (obročkovalec) in je
prevzemnik obročkov, in
-      
datum prevzema obročkov.
3. NADZOR
28. člen
(nadzor)
(1) Nadzor nad izvajanjem določb te uredbe
izvajajo inšpektorji, pristojni za ohranjanje narave, inšpektorji, pristojni za
divjad, inšpektorji, pristojni za ribištvo in naravovarstveni nadzorniki.
(2) Izvajanje določb te uredbe, ki se
nanašajo na delovna področja drugih ministrstev, nadzorujejo tudi inšpektorji,
pristojni za nadzor teh delovnih področij, v skladu s predpisi, ki urejajo
delovanje inšpektorjev.

Priloga 1: Seznam živalskih vrst, katerih živali so
zavarovane
Priloga 2: Seznam živalskih vrst, katerih habitate se
varuje
Priloga 3: Prepovedani načini in sredstva za ujetje in
ubitje ter prepovedana prevozna sredstva pri lovu in ribolovu
Priloga 4: Varstveni cilji za ohranjanje specifičnih
lastnosti habitata zavarovane vrste in naravnih procesov ali ustrezne rabe
Priloga 5: Raziskave in vsebine, ki so podlaga za
zavarovanje ptičjih vrst
Priloga 6: Poglavje A: domorodne vrste na območju
Republike Slovenije ki so predmet okoljske odgovornosti; Poglavje B: Vrste, ki
niso domorodne na območju Republike Slovenije

Uredba o zavarovanih prosto živečih živalskih
vrstah (Uradni list RS, št. 46/04)
vsebuje naslednje prehodne in končno določbo:
»4. PREHODNE IN KONČNA DOLOČBA
29. člen
(1) Pravne ali fizične osebe, ki zadržujejo
živali vrst iz poglavja A priloge 1 te uredbe v ujetništvu, so dolžne tiste
živali, ki so zdrave in sposobne samostojno preživeti v naravi ter za njih niso
pridobile dovoljenja za zadrževanje v ujetništvu, v enem letu po uveljavitvi te
uredbe spustiti na prostost, na način, določen v predpisu, ki ureja zatočišče.
(2) Pravne ali fizične osebe, ki zadržujejo
v ujetništvu živali vrst iz poglavja A priloge 1 te uredbe in jih ni mogoče
spustiti na prostost ali živali vrst iz priloge 1 te uredbe, ki so bile legalno
uvožene z namenom zadrževanja v ujetništvu ali gojitve, so dolžne v enem letu
po uveljavitvi te uredbe zaprositi za dovoljenje za zadrževanje teh živali v
ujetništvu.
30. člen
(1) Ne glede na prepovedi iz prvega,
drugega in tretjega odstavka 13. člena in 14. člena te uredbe lahko pravne ali
fizične osebe zadržujejo v ujetništvu, posedujejo, prevažajo oziroma prenašajo,
prodajajo, zamenjujejo ali ponujajo za prodajo ali zamenjavo živali vrst iz
priloge 1 te uredbe, njihove dele ali izdelke iz njih in strukture, če so bile
pridobljene pred uveljavitvijo te uredbe, skladno s predpisi s področja varstva
narave, in zanje ni bilo treba pridobiti dovoljenja.
(2) Določbe prejšnjega odstavka se ne
uporablja za prodajo, zamenjavo ali ponujanje za prodajo ali zamenjavo živali
vrst iz priloge 1 te uredbe, njihovih delov ali izdelkov iz njih, za katere je
bilo izdano dovoljenje na podlagi Uredbe o zavarovanju ogroženih živalskih vrst
(Uradni list RS, št. 57/93, 61/93 – popr., 56/99 – ZON, 69/00, 82/02 in 98/02).
31. člen
Pravne in fizične osebe, ki posedujejo
mrtve živali živalskih vrst iz priloge 1 te uredbe, v zvezi z opravljanjem
svoje dejavnosti (preparatorstvo, strojenje kož ipd.), so jih dolžne
ministrstvu prijaviti v roku šestih mesecev od uveljavitve te uredbe.
32. člen
Zadeve, glede katerih je postopek ob
uveljavitvi te uredbe v teku oziroma glede katerih je bila ob uveljavitvi te
uredbe že vložena zahteva ali pravno sredstvo, se končajo po določbah Uredbe o
zavarovanju ogroženih živalskih vrst (Uradni list RS, št. 57/93, 61/93 – popr.,
56/99 – ZON, 69/00, 82/02 in 98/02).
33. člen
(1) Z dnem uveljavitve te uredbe preneha
veljati:
1.    
Uredba o zavarovanju ogroženih živalskih vrst (Uradni list RS, št.
57/93, 61/93 – popr., 56/99 – ZON, 69/00, 82/02 in 98/02);
2.    
16. člen Uredbe o zatočišču za živali prosto živečih vrst (Uradni list
RS, št.  98/02).
(2) Ne glede na določbe prejšnjega odstavka
se določbe predpisov iz prejšnjega odstavka uporabljajo do 1. maja 2004.
34. člen
Določbe 7. člena te uredbe se za velike
zveri začnejo uporabljati 1. januarja 2005.
35. člen
Ta uredba začne veljati naslednji dan po
objavi v Uradnem listu Republike Slovenije, uporabljati pa se začne 1. maja
2004.«.

Uredba o spremembi in dopolnitvi Uredbe o
zavarovanih prosto živečih živalskih vrstah (Uradni list RS, št. 109/04) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
zavarovanih prosto živečih živalskih vrstah (Uradni list RS, št. 84/05) vsebuje naslednjo končno določbo:
»5. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o dopolnitvah Uredbe o zavarovanih
prosto živečih živalskih vrstah (Uradni list RS, št. 115/07) vsebuje naslednjo končno določbo:
»4. člen
Ta uredba začne veljati naslednji dan po
objavi v Uradnem listu Republike Slovenije.«.

Odločba o ugotovitvi neustavnosti Zakona o
ohranjanju narave ter o razveljavitvi Uredbe o spremembah in dopolnitvah Uredbe
o zavarovanih prosto živečih živalskih vrstah in Pravilnika o odvzemu osebkov
vrste rjavega medveda (Ursus arctos) iz narave (Uradni list RS, št. 32/08) v zvezi z razveljavitvijo Uredbe spremembah
in dopolnitvah Uredbe o zavarovanih prosto živečih živalskih vrstah (Uradni
list RS, št. 84/05) določa:
»4. Razveljavitev iz 2. in 3. točke tega
izreka začne učinkovati tri mesece po uveljavitvi zakona, s katerim bo
zakonodajalec odpravil v 1. točki tega izreka ugotovljeno neskladje.«.

Uredba o spremembah in dopolnitvah Uredbe o
zavarovanih prosto živečih živalskih vrstah (Uradni list RS, št. 96/08) vsebuje naslednjo končno določbo:
»5. člen
Ta uredba začne veljati petnajsti dan po
objavi v Uradnem listu Republike Slovenije, uporabljati pa se začne 24. oktobra
2008.«.

Uredba o spremembah in dopolnitvah Uredbe o
zavarovanih prosto živečih živalskih vrstah (Uradni list RS, št. 36/09) vsebuje naslednjo končno določbo:
»5. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o dopolnitvi Uredbe o zavarovanih
prosto živečih živalskih vrstah (Uradni list RS, št. 102/11) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi in dopolnitvah Uredbe o
zavarovanih prosto živečih živalskih vrstah (Uradni list RS, št. 15/14) vsebuje naslednjo končno določbo:
»5. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
zavarovanih prosto živečih živalskih vrstah (Uradni list RS, št. 64/16)
vsebuje naslednjo končno določbo:
»KONČNA DOLOČBA
10. člen
Ta uredba začne veljati naslednji dan po
objavi v Uradnem listu Republike Slovenije.«.

Uredbo o spremembi in dopolnitvah Uredbe o
zavarovanih prosto živečih živalskih vrstah (Uradni list RS, št. 62/19)
vsebuje naslednji končni določbi:
»KONČNI DOLOČBI
4. člen
Spremenjena priloga 1 uredbe se začne
uporabljati 1. maja 2020.
5. člen
Ta uredba začne veljati naslednji dan po
objavi v Uradnem listu Republike Slovenije.«.