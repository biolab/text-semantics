1. člen
Ta pravilnik podrobneje določa način in
pogoje dostopa do podatkov iz Centralne zbirke podatkov, ki zajema pravice iz
javnih sredstev, določene v 49. členu Zakona o uveljavljanju pravic iz javnih
sredstev (Uradni list RS, št. 62/10, 40/11, 40/12 – ZUJF in 57/12 – ZPCP-2D; v
nadaljnjem besedilu: ZUPJS).
2. člen
(1) Centralno zbirko podatkov
vzpostavi, upravlja, vzdržuje in nadzoruje ministrstvo, pristojno za socialne
zadeve (v nadaljnjem besedilu: ministrstvo).
(2) Podatki v Centralni zbirki
podatkov so pridobljeni iz zbirk podatkov upravljavcev, navedenih v 51. členu
ZUPJS, na način, ki je določen v pisnih dogovorih med ministrstvom in
posameznim upravljavcem.
(3) Uporabniki osebnih podatkov iz
Centralne zbirke podatkov po tem pravilniku so državni organi, javni zavodi in
druge pravne osebe, ki imajo za pridobitev in nadaljnjo obdelavo določenih
osebnih podatkov iz Centralne zbirke podatkov podlago v prvem, drugem, tretjem,
četrtem, petem in šestem odstavku 50. člena ZUPJS (v nadaljnjem besedilu:
uporabniki).
(4) Uporabniki podatke pridobijo na
način, kot ga za vsakega od njih določa ZUPJS.
3. člen
(1) Centralna zbirka podatkov s
podatki iz drugega do štirinajstega odstavka 49. člena ZUPJS se vodi in
obdeluje preko posebnega, za potrebe izvajanja ZUPJS izdelanega računalniškega
programa in modulov 'Informacijski sistem centrov za socialno delo' (v
nadaljnjem besedilu: ISCSD2).
(2) Dostop do Centralne zbirke
podatkov je za uporabnike mogoč samo z digitalnim potrdilom SIGOV.CA ali
SIGEN.CA, ki ga uporablja izključno fizična oseba, ki ji je digitalno potrdilo
izdano (v nadaljnjem besedilu: imetnik digitalnega potrdila). Digitalnega
potrdila se ne posoja tretjim osebam, lastnega digitalnega potrdila ne
uporablja za pridobivanje podatkov namesto tretjih oseb, tudi če ima tretja
oseba istovrstne pravice dostopa v skladu z drugim odstavkom 4. člena tega
pravilnika, kot jih ima imetnik digitalnega potrdila in se ga ne uporablja
skupinsko.
(3) Dostop do Centralne zbirke
podatkov z digitalnim potrdilom zagotavlja naknadno preverjanje vseh obdelav
osebnih podatkov (npr. vpogledi, vnosi novih podatkov, spreminjanje podatkov,
brisanje podatkov, izvozi, izpisi in podobno) še pet let od opravljene
obdelave.
(4) Ministrstvo skrbi za zagotavljanje
sledljivosti dostopa do podatkov iz prejšnjega odstavka kot upravljavec v
skladu z zakonom, ki ureja varstvo osebnih podatkov. Ministrstvo, ki je
pristojno za upravljanje podatkovnega centra državne uprave, zagotavlja
tehnično podporo sledljivosti dostopa do podatkov iz prejšnjega odstavka in
odgovarja kot pogodbeni obdelovalec osebnih podatkov po zakonu, ki ureja
varstvo osebnih podatkov.
4. člen
(1) Imetniki digitalnih potrdil
dostopajo do Centralne zbirke podatkov preko enotne vstopne točke na podlagi Varnostne
sheme.
(2) Varnostna shema je zbirka podatkov
o vseh uporabnikih informacijskega sistema in pravicah dostopa posameznih
imetnikov digitalnih potrdil. Pravice dostopa se nanašajo na dodelitev, odvzem
in ukinitev dostopa do ISCSD2 in s tem tudi do vrst podatkov v Centralni zbirki
podatkov. Pravice dostopa uporabnikom in zaposlenim na ministrstvu določa
pristojna oseba na ministrstvu, zaposlenim na Centrih za socialno delo pa pristojni
direktorji po pooblastilu pristojne osebe ministrstva. Zahtevo za dodelitev
pravic z izjavo imetnika digitalnega potrdila, da bo pri delu ravnal v skladu z
zakonom, ki ureja varstvo osebnih podatkov, posreduje ministrstvu pristojna
oseba pri uporabniku.
5. člen
Pooblaščena oseba na ministrstvu, zadolžena
za nadzor in upravljanje Centralne zbirke podatkov, dvakrat na leto pripravi
seznam naključnih vrst dostopov, za katere mora uporabnik preveriti
upravičenost dostopov. O ugotovitvah pristojna oseba uporabnika poroča
pooblaščeni osebi ministrstva. Če se pri nadzoru ugotovijo nepravilnosti glede
obdelave osebnih podatkov, ki bi lahko pomenili vsaj sum storitve prekrška,
mora pristojna oseba o tem obvestiti tudi državni nadzorni organ za varstvo
osebnih podatkov.
6. člen
(1) Centralna zbirka podatkov se
upravlja v elektronski obliki. Tehnično vzdrževanje zbirke izvaja ministrstvo,
ki je pristojno za upravljanje podatkovnega centra državne uprave, v skladu z
zakonom, ki ureja varstvo osebnih podatkov.
(2) Za vsak dostop in delo na
Centralni zbirki podatkov iz prejšnjega odstavka je zagotovljena možnost
naknadnega preverjanja časa in vsebine posegov in vpogledov v Centralno zbirko
podatkov še pet let od opravljenega posega ali vpogleda.
7. člen
Ta pravilnik začne veljati petnajsti dan po
objavi v Uradnem listu Republike Slovenije.
Št. IPP 0072-12/2012
Ljubljana, dne 29. novembra 2012
EVA 2012-2611-0043
mag. Andrej Vizjak l.r.
Minister za delo, družino in
socialne zadeve