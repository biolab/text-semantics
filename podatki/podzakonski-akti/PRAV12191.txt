1. člen
S tem pravilnikom se določijo merila za
določitev vidnih dosežkov, ki jih mora za pridobitev naziva predavatelj izpolnjevati
kandidat za predavatelja višje šole (v nadaljevanju besedilu: kandidat).
2. člen
Vidni dosežki za pridobitev naziva predavatelj
višje šole (v nadaljnjem besedilu: predavatelj) na področju izobraževanja so:
1.     
Pedagoška praksa (najmanj 3 leta) v sekundarnem ali terciarnem
izobraževanju. Izvedba predavanj in drugih oblik izobraževanja (seminarji,
tečaji, delavnice …) za potrebe posameznih podjetij oziroma izvedba predavanj v
drugih izobraževalnih institucijah v ustreznem obsegu.
2.     
Sodelovanje (soavtorstvo) pri pripravi sprejetih javno veljavnih
izobraževalnih programov, katalogov znanj, izpitnih katalogov, poklicnih
standardov ipd.. Potrdilo o sodelovanju (soavtorstvu) izda zavod oziroma
inštitucija, ki je pripravila javno veljavni program.
3.     
Priprava potrjenih učbenikov oziroma gradiv za izvajanje javno veljavnih
izobraževalnih programov (srednje izobraževanje) ali priprava študijskih gradiv
za višje šole, sprejetih na pristojnem strokovnem svetu oziroma drugem
pristojnem organu oziroma vsa ostala učna gradiva, ki ustrezajo izhodiščem, ki
jih je potrdil ustrezni strokovni svet, in imajo pozitivno mnenje dveh
neodvisnih recenzentov (strokovnega in didaktičnega).
4.     
Članstvo v komisijah pri strokovnih izpitih, ki so določeni z zakonom
ali drugim predpisom na državnem nivoju. Članstvo v vladnih strokovnih svetih
na področju izobraževanja ter njihovih komisijah.
5.     
Priprava in izvajanje objavljenih programov za nadaljnje izobraževanje
in usposabljanje strokovnih delavcev v vzgoji in izobraževanju (katalog
programov Programskega sveta za nadaljnje izobraževanje in usposabljanje
strokovnih delavcev v vzgoji in izobraževanju).
6.     
Objavljena vsaj dva strokovna članka ali referata na državni ali
mednarodni konferenci ali objava znanstvenega članka, monografije ali deli
monografij s področja pedagogike oziroma andragogike in izkazujejo napredno
pedagoško, andragoško ali didaktično znanje.
7.     
Kompetence, pridobljene v različnih oblikah organiziranega pedagoško –
andragoškega izobraževanja in usposabljanja, ki so na ustreznem strokovnem
nivoju in obsegajo vsaj 3 KT.
8.     
Mentorstvo vsaj trem študentom oziroma dijakom na tekmovanjih na
državnem nivoju, ki so dosegli prva tri mesta ali mentorstvo študentom ali
dijakom na mednarodnih tekmovanjih.
Za kandidate, ki niso zaposleni na področju
vzgoje in izobraževanja, se kot vidni dosežek za pridobitev naziva predavatelj
na področju izobraževanja šteje tudi:
1.     
Mentorstvo in somentorstvo najmanj trem študentom pri diplomskih in
raziskovalnih nalogah in praktično orientiranih učnih projektih, mentorstvo pri
praktičnem izobraževanju v podjetju in mentorstvo najmanj trem pripravnikom
(diplomantom terciarnega izobraževanja) v podjetju, v obsegu, kot traja
praktično izobraževanje v višjih šolah.
2.     
Priprava in sodelovanje pri pripravi internih izobraževalnih programov,
učnih gradiv in drugih pripomočkov (učna gradiva in drugi pripomočki morajo
biti didaktično ustrezni) za izvajanje programov izobraževanja in
usposabljanja, priprava in usposabljanje predavateljev ali mentorjev dijakom
oziroma študentom na praktičnem izobraževanju v podjetjih.
3. člen
Vidni dosežki za pridobitev naziva
predavatelj na področju strokovnega dela so:
1.     
Delovne izkušnje v podjetjih (najmanj 3 leta) oziroma izkušnje pri
aplikaciji stroke na strokovnem področju, za katerega kandidat kandidira za
predavatelja.
2.     
Objavljena vsaj dva strokovna članka ali objava znanstvenega
članka, objavljena strokovna dela, referati in podobno s strokovnega področja,
za katerega kandidat kandidira za predavatelja.
3.     
Zaključeno izobraževanje tretje bolonjske stopnje ali zaključeno
podiplomsko izobraževanje po prejšnjih predpisih, usmerjeno v strokovno
področje, za katerega kandidat kandidira za predavatelja.
4.     
Vodenje ali sodelovanje pri zahtevnih praktičnih projektih, sodelovanje
v mednarodnih projektih ali drugo zahtevno strokovno mednarodno sodelovanje s
strokovnega področja, za katerega kandidat kandidira za predavatelja.
5.     
Pridobitev dokumentiranega patenta ali inovacije s strokovnega področja,
za katerega kandidat kandidira za predavatelja.
6.     
Dokazila o posebnih znanjih in veščinah s strokovnega področja, za
katerega kandidat kandidira za predavatelja in niso del študijskih programov,
po katerih si je kandidat pridobil zahtevano izobrazbo.
4. člen
Za pridobitev naziva predavatelj mora
kandidat izpolnjevati vsaj dva vidna dosežka na področju izobraževanja in vsaj
dva vidna dosežka na področju strokovnega dela.
5. člen
Za vnovično imenovanje v naziv predavatelj
mora kandidat izpolnjevati najmanj tri merila iz 2. in 3. člena tega pravilnika,
pri čemer ne smejo biti vsa iz iste skupine vidnih dosežkov in dosežena v
zadnjih petih letih.
6. člen
Kandidat, ki je pridobil naziv učitelj svetnik
v sekundarnem ali terciarnem izobraževanju, izpolnjuje pogoje glede zahtevanih
vidnih dosežkov na področju izobraževanja.
Učitelj svetnik pri vnovičnem imenovanju v
naziv predavatelj dokazuje le vidni dosežek na področju strokovnega dela.
7. člen
Z dnem uveljavitve tega pravilnika
prenehajo veljati Merila za določitev vidnih dosežkov na strokovnem področju za
pridobitev naziva predavatelj višje šole (Uradni list RS, št. 1/09).
8. člen
Ta pravilnik začne veljati naslednji dan po
objavi v Uradnem listu Republike Slovenije.
Št. 0070-55/2014
Ljubljana, dne 22. oktobra 2014
EVA 2014-3330-0039
dr. Stanislava Setnikar
Cankar l.r.
Ministrica 
za izobraževanje, znanost in šport