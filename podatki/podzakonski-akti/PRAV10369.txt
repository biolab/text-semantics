I. SPLOŠNE DOLOČBE
1. člen
S tem pravilnikom se določajo dejanja, ki
pomenijo disciplinske kršitve članov poklicne zbornice, delovanje disciplinskih
organov zbornice, disciplinski postopek in kazni za disciplinske prekrške.
2. člen
(1) Disciplinski organi so pri svojem
delu neodvisni, samostojni ter odločajo po veljavnih zakonih in drugih predpisih,
kodeksu arhitektov, krajinskih arhitektov in prostorskih načrtovalcev (v
nadaljevanju: kodeks), tem pravilniku in ob upoštevanju drugih splošnih aktov
zbornice.
(2) Disciplinski organi pri svojem
delu smiselno uporabljajo tudi določila Zakona o pravdnem postopku, če ni s tem
pravilnikom drugače določeno.
(3) Glede dokončnosti in pravnomočnosti
sklepov disciplinskih organov ter vročanja vlog se smiselno uporabljajo
določila Zakona o splošnem upravnem postopku.
3. člen
(1) Član zbornice je lahko
disciplinsko odgovoren samo za dejanja, ki so kot disciplinske kršitve vnaprej
določena, in je njegova odgovornost ugotovljena po postopku, ki ga določa ta
pravilnik.
(2) Člana zbornice ni mogoče spoznati
za disciplinsko odgovornega za dejanje, ki ni bilo takrat, ko je tako dejanje
storil, določeno kot disciplinska kršitev.
4. člen
(1) Domnevni kršitelj ima pravico, da
se brani sam ali s pomočjo pooblaščenca, ki si ga izbere sam. Domnevni kršitelj
in njegov pooblaščenec nista upravičena do povračila stroškov postopka.
(2) Domnevnemu kršitelju se mora
zagotoviti dovolj časa in možnost za pripravo obrambe.
5. člen
(1) Disciplinski postopek se začne na
pisno zahtevo disciplinskega tožilca.
(2) V disciplinskem postopku imata
disciplinski tožilec in domnevni kršitelj položaj enakopravnih strank.
II. DISCIPLINSKE KRŠITVE
6. člen
(lažje disciplinske kršitve)
Lažje disciplinske kršitve člana zbornice
so:
1.     
če neupravičeno ne izpolni svoje dolžnosti v zvezi s svojo izvolitvijo v
organe ali delovna telesa zbornice,
2.     
če s svojimi dejanji, opustitvami ali vedenjem krni ugled stroke ali se
pri opravljanju svojega dela neprimerno ali žaljivo obnaša,
3.     
če ne dovoli strokovne presoje pooblaščene osebe oziroma organa glede
njegovega dela,
4.     
če opravlja svoje delo brez ustreznega plačila, kadar obstaja možnost,
da se bo to delo uporabilo za pridobitev naročila ali v poslovne namene in ne
gre za dobrodelno storitev,
5.     
če ne opozori na ravnanje drugih članov zbornice, ki je v nasprotju s
kodeksom,
6.     
če lažno in s škodljivimi nameni člana zbornice neutemeljeno obtoži
disciplinske kršitve,
7.     
če se ne udeležuje obveznih programov trajnega izobraževanja s področja
arhitekture, ki jih predpiše zbornica,
8.     
če ne sporoči zbornici svojih podatkov, ki so pomembni za vodenje
imenika in delovanje zbornice,
9.     
če oglašuje izdelke in storitve oziroma sodeluje pri njihovem
oglaševanju in bi to lahko okrnilo njegovo neodvisnost in strokovno presojo,
10.  
če ob objavi lastnega stališča o tujem arhitekturnem delu navaja
neobjektivna ali neutemeljena dejstva,
11.  
če pri poslovnem in javnem nastopanju uporablja neresnične podatke,
12.  
če izroči naročniku nepopolno strokovno dokumentacijo ali opravlja svoje
delo v nasprotju s pravili stroke, pa to za naročnika nima hujših posledic,
13.  
če se kot priča ali izvedenec ne odzove na vabilo disciplinskih organov
zbornice na zaslišanje oziroma svojega izostanka ne opraviči pravočasno in ne
predloži dokazil o utemeljenih razlogih za odsotnost ali če v dokaznem postopku
noče sodelovati oziroma daje netočne ali neresnične podatke,
14.  
če krši določila kodeksa, pa takšna kršitev nima hujših posledic za
naročnika, drugega člana zbornice ali za ugled zbornice.
7. člen
(težje disciplinske kršitve)
Težje disciplinske kršitve člana zbornice
so:
1.     
ponovitev kršitve iz prejšnjega člena tega pravilnika,
2.     
če se v poslovnih zadevah ne izogiba konfliktu interesov,
3.     
če v poslovnih zadevah ne ravna kot zaupnik naročnika oziroma daje
svojim interesom ali neupravičenim interesom tretjih oseb prednost pred
interesi naročnika,
4.     
če proti drugim članom zbornice konkurira z nelojalnimi sredstvi ali
nelojalno prevzame naročilo, ki je bilo sklenjeno že z drugim prevzemnikom,
5.     
če naročnika ne opozori vnaprej na svoje poslovne povezave, interese ali
okoliščine, ki bi utegnile povzročiti konflikt interesov in s tem vplivati na
njegovo delo,
6.     
če ne odstopi od posla, ko nastopijo okoliščine, na katere ne more
vplivati in zaradi katerih naloge ne bi mogel opraviti pravilno oziroma zakonito,
uspešno in v skladu s kodeksom,
7.     
če se član zbornice, predvsem pooblaščeni prostorski načrtovalec, pri
svojem delu okoristi z notranjimi informacijami oziroma z njimi omogoči
materialno korist tretji osebi,
8.     
če v času zaposlitve pri državnem organu ali organu lokalne skupnosti
izkorišča uradni položaj za pridobitev posla ali pridobitev prednostnega
položaja zase in za druge člane zbornice,
9.     
če opravlja storitve, ki so nezdružljive z dejavnostjo člana zbornice,
10.  
če ponuja svojo storitev ali svetovanje, ki je v nasprotju z veljavnimi
predpisi, kodeksom in drugimi splošnimi akti zbornice, ter s tem zavaja
naročnika ali potrošnika,
11.  
če ne zavrne izvrševanje pogodbenih obveznosti, ki so v nasprotju z
veljavnimi predpisi, kodeksom in drugimi splošnimi akti zbornice,
12.  
če brez pisnega soglasja razkriva podatke o naročniku in vsebini posla
tretjim osebam oziroma uporablja te podatke v svojo korist,
13.  
če za svojo storitev z naročnikom ne sklene pisnega dogovora, v katerem
so navedeni obseg dela, obveznosti strank, višina honorarja, morebitne omejitve
odgovornosti in rok izvršitve storitve,
14.  
če ne odkloni izvršitve posla, kadar za njegovo izvedbo nima ustreznega
znanja in ustreznih kadrovskih, finančnih ali tehničnih zmožnosti,
15.  
če svojim zaposlenim sodelavcem ne zagotavlja ustreznega delovnega
okolja ter jim preprečuje izobraževanje, informiranost in strokovni razvoj,
16.  
če kot naročnikov svetovalec pri projektu, ki ga projektira drug član
zbornice, prevzame posel v lastno izvedbo,
17.  
če pred sklenitvijo pogodbe o izvedbi projekta, ki ga je pred tem že
izvajal oziroma ga še izvaja drug član zbornice, tega pisno ne obvesti o
sklenitvi pogodbe ali ga ne zaprosi za soglasje oziroma o tem, da ni pridobil
soglasja, ne obvesti zbornice,
18.  
če podpiše arhitekturne načrte, ki jih ni neposredno izdelal ali
nadziral,
19.  
če neupravičeno posega v avtorsko delo drugega člana zbornice,
20.  
če svojega sodelavca, ki je v večji meri prispeval k avtorskemu delu
člana zbornice, ne imenuje za soavtorja na načrtih, pri javnih natečajih in
objavah v strokovni literaturi,
21.  
če neupravičeno uporablja tuje avtorsko delo ali patent,
22.  
če delodajalcu po prenehanju delovnega razmerja brez dovoljenja odtuji
arhitekturne načrte ali druga gradiva, dokumente oziroma podatke,
23.  
če delojemalcu po prenehanju delovnega razmerja neupravičeno odreče
uporabo gradiv, katerih avtor ali soavtor je drugi član zbornice in ki niso
zaupne narave, za potrebe predstavitvene mape drugega člana zbornice,
24.  
če pred začetkom projektiranja ne pridobi soglasja avtorja za
projektiranje predelave ali drugega posega v arhitekturni objekt, ki je bil
nagrajen na javnem natečaju oziroma je avtor zanj dobil nacionalno ali
mednarodno arhitekturno priznanje,
25.  
če pred začetkom projektiranja predelave ali drugega posega v
arhitekturni objekt o tem pisno ne obvesti avtorja tega arhitekturnega objekta
ali ga ne zaprosi za soglasje oziroma o tem, da ni pridobil soglasja, ne
obvesti zbornice,
26.  
če kot funkcionar zbornice vpliva na svobodno odločitev naročnika pri
izbiri arhitekta,
27.  
če na javnih razpisih oziroma na javnih natečajih oblikuje ponudbeno
ceno ali sodeluje pri oblikovanju ponudbene cene, ki jo je mogoče po javno
objavljenih merilih zbornice opredeliti kot neobičajno nizko,
28.  
če ponovno proda arhitekturni načrt, ki ga je izdelal za naročnika, ne
da bi o tem obvestil novega in prejšnjega naročnika,
29.  
če se udeležuje javnega natečaja, javnega razpisa ali priprave
variantnih rešitev, ki se izvajajo v nasprotju z veljavnimi zakonskimi predpisi
ali strokovnimi merili zbornice, ter natečaja, na katerem je zbornica članom
udeležbo prepovedala s pozivom,
30.  
če sodeluje pri organizaciji ali v ocenjevalnih komisijah javnih
natečajev, javnih razpisov ali izbora variantnih rešitev, pri katerih postopki
potekajo v nasprotju z veljavnimi predpisi ali strokovnimi merili zbornice,
zlasti kadar zbornica s pozivom članom prepove udeležbo,
31.  
če je sprejel delo na projektu, ki ga je ocenjeval kot član ocenjevalne
komisije,
32.  
Če sprejme v izdelavo projekt, za katerega je bila na natečaju izbrana
natečajna rešitev drugega člana zbornice, brez soglasja tega člana zbornice,
ter projekt izdela na osnovi nagrajene rešitve.
33.  
če oglašuje ali ponuja svojo storitev z navajanjem neresničnih podatkov
ali podatkov in izrazov, ki zavajajo potrošnike, z zlorabo nepoučenosti strank,
z navajanjem podatkov, s katerim se izkorišča ugled drugih članov zbornice, ali
z navajanjem podatkov, s katerimi se ocenjujejo ali podcenjujejo storitve
drugih članov zbornice,
34.  
če za isto delo sprejme v finančni ali drugi obliki plačilo od več kot
enega naročnika, razen če so o tem obveščene in se s takšnim plačilom strinjajo
vse zainteresirane strani,
35.  
če privoli v kakršnokoli ugodnost pri pripravi načrtov ali sprejemanju
ponudb izvajalcev ali dobaviteljev, od katere bi imel neposredno ali posredno
finančno korist, razen če je to naročnik izrecno zahteval in vključil v
pogodbo,
36.  
če hkrati sodeluje na strani izvajalca in naročnika pri naročenih delih,
37.  
če ne omogoči ali ne dovoli pristojnim organom zbornice, da ugotovijo,
ali in kako spoštuje načela kodeksa oziroma neupravičeno ne posreduje zahtevanih
podatkov,
38.  
če izroči naročniku nepopolno strokovno dokumentacijo oziroma
dokumentacijo, izdelano v nasprotju s pravili stroke, neskladno s temeljnimi
zahtevami projektiranja in Zakona o graditvi objektov ter njegovih podzakonskih
aktov, oziroma neresnično ali zavajajoče tolmači prostorske akte,
39.  
če uporabo svoje izkaznice ali žiga, ki izkazuje, da je vpisan v imenik,
omogoči osebi, ki ni član zbornice,
40.  
če opravlja svoje storitve na objektu, ki se gradi, a nima gradbenega
dovoljenja, čeprav bi ga v skladu s predpisi moral imeti,
41.  
če uporablja strokovne in izobrazbene nazive, do katerih ni upravičen,
42.  
če ne plača kazni in stroškov disciplinskega postopka, izrečenih z
dokončnim disciplinskim sklepom,
43.  
če se najmanj trikrat v mandatnem obdobju neupravičeno ne udeleži sej
organov zbornice, v katere je bil izvoljen,
44.  
če ne plačuje oziroma neredno plačuje članarino ali druge prispevke
zbornici,
45.  
če izdeluje projektno dokumentacijo, ki vsebuje lažne ali zavajajoče
podatke,
46.  
če daje neresnične pisne izjave za potrebe upravnih postopkov ali podaja
pristranska oziroma neutemeljena (nepravilna) strokovna mnenja, analize ali
sodno izvedeniška mnenja,
47.  
če za delo, ki ga opravlja za naročnika, prejme provizijo od izvajalca
ali dobavitelja,
48.  
če z uporabo svoje identifikacijske številke omogoči šušmarstvo,
49.  
če omogoči poneverbo svojega podpisa in identifikacijskega žiga ali take
poneverbe ne prijavi zbornici,
50.  
če ob predlogu za vpis v imenik uporabi prevaro ali nepravilne oziroma
ponarejene listine oziroma dokazila,
51.  
če uporablja svoj žig člana poklicne zbornice, kadar ni sam izdelal ali
izvršil naročenega dela oziroma ni bil neposredno angažiran pri izdelavi,
52.  
če se ne ravna po dokončnem sklepu disciplinskega organa,
53.  
če ponaredi ali kakorkoli predrugači javno listino z namenom, da bi se
taka listina uporabila kot prava listina, ali če ve oziroma bi moral vedeti, da
so tretje osebe uporabile tako listino kot pravo, pa tega ne naznani organom
pregona,
54.  
če stori druga dejanja kršitve zakonov in podzakonskih aktov, ki urejajo
področje dejavnosti članov zbornice, statuta zbornice, kodeksa, tega pravilnika
in drugih aktov zbornice, zaradi katerih je lahko huje prizadet ugled zbornice,
njenih članov ali stroke, ali je zaradi tega nastala ali neposredno grozila
večja premoženjska ali nepremoženjska škoda za zbornico, njene člane ali
uporabnike storitev, ki jih zagotavljajo člani zbornice,
55.  
če s katerimkoli drugim protipravnim ravnanjem pri opravljanju svojega
dela povzroči uporabnikom storitev, drugim članom zbornice ali tretjim osebam
premoženjsko škodo.
III. DISCIPLINSKA ODGOVORNOST
8. člen
(odgovornost)
Član zbornice je odgovoren za kršitev, če
njegova krivda obstaja v obliki naklepa ali malomarnosti.
9. člen
(naklep in malomarnost)
(1) Član zbornice naklepno krši svoje
dolžnosti, če ve, da bo zaradi njegovega dejanja ali opustitve nastala
škodljiva in kot taka prepovedana posledica, ter tudi hoče, da ta posledica
nastane, oziroma kadar se zaveda, da zaradi njegovega dejanja ali opustitve
lahko nastane prepovedana posledica, pa dopusti njen nastanek.
(2) Član zbornice krši svoje dolžnosti
iz malomarnosti, če se ne zaveda, da zaradi njegovega dejanja ali opustitve
prepovedana škodljiva posledica lahko nastopi, pa bi se glede na svoje osebne
lastnosti, okoliščine, v katerih je bilo dejanje storjeno, in glede na svojo
usposobljenost za opravljanje določenega dela moral zavedati, da prepovedana
škodljiva posledica lahko nastopi, oziroma če se je zavedal, da zaradi njegove
storitve ali opustitve lahko nastane škodljiva (prepovedana) posledica, pa je
lahkomiselno menil, da jo bo lahko preprečil ali da ne bo nastala.
10. člen
(storitev, opustitev, dopustitev)
(1) Kršitev obveznosti nastane s
storitvijo, opustitvijo oziroma dopustitvijo.
(2) Kršitev obveznosti z opustitvijo
nastane, če član zbornice ne opravi dejanja, ki ga je bil dolžan storiti.
(3) Kršitev obveznosti z dopustitvijo
nastane, če član zbornice ne stori ničesar, pa čeprav opazi oziroma bi moral
opaziti, da nekdo stori neko dejanje ali opustitev, ki je s tem pravilnikom
določeno kot disciplinski prekršek.
11. člen
(dejanje majhnega pomena)
Postopek zaradi disciplinske kršitve po tem
pravilniku se ne prične oziroma se ustavi, če so sicer podani znaki disciplinskega
prekrška, vendar so posledice neznatne ali pa jih ni.
IV. DISCIPLINSKE SANKCIJE
12. člen
(disciplinske sankcije)
Za storjene disciplinske kršitve članov
zbornice se članu poklicne zbornice sme izreči ena od naslednjih disciplinskih
sankcij:
-       
opomin,
-       
denarna kazen,
-       
začasen odvzem pooblastila ali licence z začasno izključitvijo iz
zbornice,
-       
začasna prepoved udeležbe na javnih natečajih.
13. člen
(1) Opomin se izreče v pisni obliki.
(2) Denarna kazen se izreče ob
upoštevanju vseh okoliščin primera v razponu od 300,00 EUR do 3.000,00 EUR za
lažje disciplinske kršitve in od 1.000,00 EUR do 10.000,00 EUR za težje
disciplinske kršitve. Sredstva od denarnih kazni se lahko uporabijo le za
namene, kot jih določa ZGO, statut zbornice in na njegovi podlagi izdani akti.
(3) Višino denarne kazni, navedene v
prejšnjem odstavku tega člena, lahko upravni odbor zbornice s sklepom valorizira
skladno z rastjo cen na drobno.
(4) Začasen odvzem pooblastila ali
licence z začasno izključitvijo iz zbornice in začasna prepoved udeležbe na
javnih natečajih se lahko izrečeta za najmanj eno leto in največ pet let.
(5) Vse disciplinske sankcije se
izrečejo s stranskim ukrepom, da se po dokončnosti sklepa v disciplinskem
postopku sankcije na stroške kršitelja objavijo v prvi naslednji številki
internega glasila zbornice ali na spletni strani zbornice. Izjemoma se sankcija
zaradi olajševalnih okoliščin po posebnem sklepu disciplinske komisije ne
objavi.
14. člen
(odložitev izvršitve disciplinske
sankcije)
(1) Izvršitev disciplinskih sankcij,
začasen odvzem pooblastila ali licence z začasno izključitvijo iz zbornice in
začasna prepoved udeležbe na javnih natečajih se lahko pogojno odložijo za
dobo, ki ne sme biti krajša od enega leta in ne daljša od petih let, če se v
disciplinskem postopku ugotovi, da so za tako odložitev ukrepa podani
utemeljeni razlogi.
(2) Pogojno odložena izvršitev
disciplinske sankcije se lahko prekliče, če član zbornice v tem času stori
težjo disciplinsko kršitev.
15. člen
(izrek disciplinske sankcije)
(1) Za lažje kršitve, navedene v tem
pravilniku, sme disciplinski organ izreči disciplinsko sankcijo opomina ali
denarno kazen, za hujše kršitve, navedene v tem pravilniku, pa sme disciplinski
organ izreči disciplinsko sankcijo denarne kazni, začasnega odvzema pooblastila
ali licence z začasno izključitvijo iz zbornice in začasno prepoved udeležbe na
javnih natečajih.
(2) Pri izreku disciplinske sankcije se
upošteva težo storjenega dejanja in stopnjo krivde kršitelja ter ostale
okoliščine, ki vplivajo na izrek disciplinske sankcije (olajševalne in
oteževalne okoliščine), zlasti pa: 
-       
nagibe, iz katerih je bila kršitev storjena, 
-       
stopnjo ogrožanja pravil kodeksa poklicne etike, 
-       
okoliščine, v katerih je bila kršitev storjena, 
-       
ali je bila kršitelju že kdaj prej izrečena katera izmed disciplinskih
sankcij, določenih v tem pravilniku, 
-       
njegov odnos do posledic kršitve, 
-       
osebne in premoženjske razmere ter 
-       
druge okoliščine, ki se nanašajo na osebnost kršitelja. 
(3) V kolikor so podane posebne olajševalne
okoliščine, lahko disciplinski organ za hujše disciplinske kršitve izreče
milejšo sankcijo od predpisane v prvem odstavku tega člena.
16. člen
(izvršitev disciplinskih sankcij)
(1) Disciplinska sankcija opomin se
izvrši tako, da se dokončni sklep disciplinske komisije posreduje evidenčni
službi zbornice.
(2) Denarna kazen se izvrši tako, da
se dokončni sklep disciplinske komisije posreduje evidenčni službi zbornice in
ta pozove kršitelja k plačilu denarne kazni v skladu z dokončnim sklepom. V
primeru neplačila se denarna kazen prisilno izterja prek sodišča.
(3) Disciplinska sankcija začasnega
odvzema pooblastila ali licence z začasno izključitvijo iz zbornice in začasna
prepoved udeležbe na javnih natečajih se izvrši tako, da se izrek dokončnega
sklepa disciplinskega organa posreduje evidenčni službi zbornice.
(4) Evidenčna služba zbornice podatke
izrečenih kaznih vnese v imenik svojih članov in poskrbi za objavo sankcij v
internem glasilu zbornice v prvi naslednji številki ali na spletni strani
zbornice.
V. DISCIPLINSKI TOŽILEC
17. člen
(1) Disciplinski tožilec je samostojni
in neodvisni organ zbornice, ki zahteva uvedbo disciplinskega postopka in
zastopa disciplinsko obtožbo pred disciplinsko komisijo in disciplinskim
sodiščem.
(2) Zunaj disciplinskega postopka
disciplinski tožilec vlaga prijave na pristojne državne organe zoper osebe, ki
niso člani ZAPS, v zvezi z opravljanjem dejavnosti članov zbornice.
(3) Disciplinski tožilec ima lahko
namestnike.
18. člen
(nezdružljivost funkcije disciplinskega
tožilca)
Za disciplinskega tožilca ali njegove
namestnike ne more biti izvoljena oseba oziroma ne more opravljati te funkcije,
če ji je bila dokončno izrečena disciplinska sankcija v skladu s tem
pravilnikom in izrečena disciplinska sankcija še ni izbrisana.
19. člen
Disciplinski tožilec lahko za vodenje
posamezne disciplinske zadeve imenuje namestnika.
20. člen
(izločitev)
(1) Disciplinski tožilec ali njegov
namestnik ne more sodelovati v disciplinskem postopku, če:
-       
je sam oškodovanec v zadevi, ki se obravnava,
-       
je z domnevnim kršiteljem ali drugimi udeleženci v disciplinskem
postopku v zakonski zvezi ali zunajzakonski skupnosti ali v krvnem sorodstvu v
ravni vrsti do kateregakoli kolena, v stranski vrsti do četrtega kolena ali v
svaštvu do drugega kolena,
-       
je zoper njega podana prijava zaradi suma disciplinske kršitve oziroma
vložena zahteva za uvedbo disciplinskega postopka,
-       
v postopku sodeluje kot priča ali izvedenec,
-       
so podane okoliščine, ki vzbujajo dvom o njegovi nepristranskosti.
(2) Disciplinski tožilec ali njegov
namestnik lahko zahteva izločitev:
-       
če je z domnevnim kršiteljem zaposlen v isti gospodarski organizacijski
enoti in bi njegovo delo na položaju disciplinskega tožilca lahko imelo
posledice za delo in odnose med zaposlenimi,
-       
zaradi drugih utemeljenih razlogov, ki vplivajo na njegovo delo
disciplinskega tožilca v tem postopku.
21. člen
(1) Takoj ko disciplinski tožilec izve
za kakšen razlog za svojo izločitev, mora prenehati postopati v posamezni
zadevi in to sporočiti predsedniku zbornice.
(2) Takoj ko namestnik disciplinskega
tožilca izve za kakšen razlog za svojo izločitev, mora prenehati postopati v
posamezni zadevi in to sporočiti disciplinskemu tožilcu.
(3) Izločitev lahko zahteva tudi
domnevni kršitelj, vendar najpozneje do konca obravnave v disciplinskem
postopku. Zahteva mora biti podana pisno predsedniku zbornice in ustrezno
obrazložena.
22. člen
(1) O zahtevi za izločitev
disciplinskega tožilca odloči predsednik zbornice s sklepom, zoper katerega ni
pritožbe.
(2) O zahtevi za izločitev namestnika
disciplinskega tožilca odloči disciplinski tožilec s sklepom, zoper katerega ni
pritožbe.
23. člen
(naloge tožilca)
(1) Glavna pravica in dolžnost
disciplinskega tožilca je vodenje predhodnega disciplinskega postopka ter
vložitev in zastopanje zahteve za uvedbo disciplinskega postopka pred
disciplinskimi organi.
(2) Disciplinski tožilec je pristojen,
da na lastno pobudo ali na podlagi prijave:
-       
ukrene vse potrebno v zvezi z odkrivanjem kršitev in izsleditvijo
kršiteljev ter za usmerjanje disciplinske preiskave,
-       
uvede disciplinsko preiskavo,
-       
vloži in zastopa disciplinsko obtožbo pred disciplinsko komisijo in
-       
po lastnem preudarku vloži pritožbo na disciplinsko sodišče zoper
odločitev disciplinske komisije in pred tem sodiščem zastopa disciplinsko
obtožbo.
(3) Pred vložitvijo zahteve za uvedbo
disciplinskega postopka lahko disciplinski tožilec zaprosi za strokovno mnenje
strokovni svet matične sekcije, katere član je domnevni kršitelj.
VI. DISCIPLINSKA KOMISIJA
24. člen
(splošne določbe)
Disciplinska komisija pri ZAPS (v
nadaljevanju: disciplinska komisija) je neodvisni in samostojni organ zbornice,
ki kot prvostopenjski organ obravnava disciplinsko odgovornost svojih članov v
zadevah očitanih disciplinskih kršitev, določenih v tem pravilniku, in odloča o
njej.
25. člen
(izključitev javnosti)
(1) Obravnave disciplinske komisije niso
javne. Na obravnavah so prisotne le vabljene osebe.
(2) Ne glede na določilo prvega odstavka so
na obravnavah lahko prisotni strokovni sodelavci ZAPS (zaposleni in pogodbeni),
ki nudijo disciplinski komisiji pomoč pri vodenju disciplinskega postopka.
26. člen
(senat disciplinske komisije)
Senat disciplinske komisije odloča v
sestavi treh članov. En član senata mora biti iz matične sekcije, katere član
je domnevni kršitelj, o čigar disciplinski odgovornosti se odloča. Sestavo
senata disciplinske komisije za vsak konkretni primer določi predsednik
disciplinske komisije.
27. člen
(nezdružljivost funkcije)
Za člana disciplinske komisije ne more biti
izvoljena oseba oziroma ne more opravljati te funkcije, če ji je bila dokončno
izrečena disciplinska sankcija zaradi disciplinske kršitve in izrečena disciplinska
sankcija še ni izbrisana.
28. člen
(imuniteta članov disciplinske komisije)
Predsednik in člani disciplinske komisije
ne odgovarjajo za mnenja, ki so jih dali kot člani disciplinskih organov v disciplinskem
postopku.
29. člen
(izločitev)
Član disciplinske komisije ne sme
sodelovati v disciplinskem postopku, če:
-       
je sam oškodovanec v zadevi, ki se obravnava,
-       
je s kršiteljem ali drugimi udeleženci v disciplinskem postopku v
zakonski zvezi ali zunajzakonski skupnosti ali v krvnem sorodstvu v ravni vrsti
do kateregakoli kolena, v stranski vrsti do četrtega kolena ali v svaštvu do
drugega kolena,
-       
je zoper njega podana prijava zaradi suma disciplinske kršitve oziroma
vložena zahteva za uvedbo disciplinskega postopka,
-       
v postopku sodeluje kot priča ali izvedenec,
-       
so podane okoliščine, ki vzbujajo dvom o njegovi nepristranskosti.
30. člen
Izločitev lahko zahtevata tudi kršitelj in
disciplinski tožilec, vendar najpozneje do začetka glavne obravnave, če jima
člani senata niso bili že prej znani, sicer pa v roku treh dni, ko izvesta za
imena članov senata. Obrazložena zahteva mora biti podana pisno predsedniku
disciplinske komisije.
31. člen
O zahtevi za izločitev člana disciplinske
komisije odloči predsednik disciplinske komisije s sklepom, zoper katerega ni
pritožbe.
VII. DISCIPLINSKO SODIŠČE
32. člen
Disciplinsko sodišče pri Zbornici za
arhitekturo in prostor (v nadaljevanju: disciplinsko sodišče) je neodvisno in
samostojno ter kot drugostopenjski disciplinski organ odloča o pritožbah zoper
sklepe disciplinske komisije.
33. člen
(nezdružljivost funkcije)
Za člana disciplinskega sodišča ne more
biti izvoljena oseba oziroma ne more opravljati te funkcije, če ji je bila
dokončno izrečena disciplinska sankcija zaradi disciplinske kršitve in izrečena
disciplinska sankcija še ni izbrisana.
34. člen
(senat disciplinskega sodišča)
(1) Disciplinsko sodišče odloča o
pritožbah zoper odločbe disciplinske komisije v senatu treh članov. En član
senata mora biti iz matične sekcije, ki ji pripada kršitelj, o čigar disciplinski
odgovornosti se odloča. Senat disciplinskega sodišča za vsak konkretni primer
določi predsednik disciplinskega sodišča.
(2) Ne glede na določila predhodnega
odstavka tega člena je lahko predsednik disciplinskega sodišča član senata
disciplinskega sodišča brez omejitve.
35. člen
Disciplinsko sodišče odloča praviloma na
sejah senata, izjemoma tudi na obravnavah.
36. člen
(imuniteta)
Predsednik in člani disciplinskega sodišča
ne odgovarjajo za mnenja, ki so jih dali kot člani disciplinskih organov v
disciplinskem postopku.
37. člen
(izločitev)
(1) Predsednik ali član disciplinskega
sodišča ne sme sodelovati v disciplinskem postopku, če:
-       
je sam oškodovanec v zadevi, ki se obravnava,
-       
je z domnevnim kršiteljem ali drugimi udeleženci v disciplinskem
postopku v zakonski zvezi ali zunajzakonski skupnosti ali v krvnem sorodstvu v
ravni vrsti do kateregakoli kolena, v stranski vrsti do četrtega kolena ali v
svaštvu do drugega kolena,
-       
je zoper njega podana prijava zaradi suma disciplinske kršitve oziroma
vložena zahteva za uvedbo disciplinskega postopka,
-       
je z domnevnim kršiteljem zaposlen v isti gospodarski organizacijski
enoti,
-       
v postopku sodeluje kot priča ali izvedenec,
-       
so podane okoliščine, ki vzbujajo dvom o njegovi nepristranskosti.
(2) Predsednik disciplinskega sodišča
oziroma njegov član lahko zahteva izločitev:
-       
če bi njegovo delo v disciplinskem sodišču lahko imelo posledice za delo
in odnose med zaposlenimi gospodarske organizacijske enote, v kateri opravlja
delo,
-       
zaradi drugih utemeljenih razlogov, ki vplivajo na njegovo delo v
disciplinskem sodišču.
(3) Izločitev lahko zahteva tudi
domnevni kršitelj, vendar najpozneje do zasedanja disciplinskega sodišča, če mu
člani senata niso bili že prej znani, sicer pa v roku treh dni po tem, ko izve
za imena članov senata. Ustrezno utemeljena zahteva mora biti podana pisno
predsedniku disciplinskega sodišča.
38. člen
(1) O zahtevi za izločitev člana
disciplinskega sodišča odloči predsednik disciplinskega sodišča s sklepom,
zoper katerega ni posebne pritožbe.
(2) Če je zahtevana izločitev
predsednika disciplinskega sodišča, predsednik določi svojega namestnika izmed
članov disciplinskega sodišča.
VIII. VLOGE IN VROČANJE
39. člen
(1) Vloge se podajajo pisno. Vloge
morajo biti razumljive in morajo obsegati vse potrebno, da jih je mogoče obravnavati.
(2) Vsak organ zbornice, ki prejme
vlogo, ki po vsebini spada v pristojnost disciplinskega organa, mora tako vlogo
odstopiti pristojnemu disciplinskemu organu. Za takšno vlogo se šteje, da je
pravočasno vložena, če je v predvidenem roku prispela k nepristojnemu organu.
40. člen
(način vročanja)
(1) Vse vloge, za katere je določeno,
da jih je treba vročiti domnevnemu kršitelju osebno, se vročajo na njegov zadnji
znani naslov, ki je razviden iz imenika.
(2) Osebna vročitev se opravi tako, da
se članu zbornice vroči pisanje na njegovem delovnem mestu ali na naslovu
bivališča proti podpisu na vročilnici ali originalu pisanja oziroma tako, da mu
pisanje vroči pooblaščeni vročevalec.
(3) Kadar ima domnevni kršitelj
zakonitega zastopnika ali pooblaščenca, se vročajo pisanja njemu. Če ima
domnevni kršitelj več zakonitih zastopnikov ali pooblaščencev, zadostuje, da se
pisanje vroči enemu izmed njih.
41. člen
(1) Če se vročitev ne da opraviti tako, kot
je določeno v drugem odstavku prejšnjega člena, pusti vročevalec v hišnem
predalčniku, na vratih stanovanja, poslovnega prostora ali delavnice oziroma na
drugem primernem mestu pisno sporočilo. V sporočilu navede, kje se dokument
nahaja in da ga mora naslovnik prevzeti v 15 dneh. 
(2) Vročitev po prejšnjem odstavku velja za
opravljeno z dnem, ko član prevzame dokument. Če dokumenta ne prevzame v 15
dneh, velja vročitev za opravljeno z dnem preteka tega roka. Po preteku tega
roka vročevalec pusti dokument iz prvega odstavka tega člena v hišnem oziroma
izpostavljenem predalčniku naslovnika. Kolikor član nima predalčnika ali je ta
neuporaben, vročevalec vrne pošiljko zbornici.
42. člen
Vabilo na obravnavo pred disciplinskimi organi
zbornice je treba domnevnemu kršitelju vročiti osebno vsaj osem dni pred
obravnavo.
43. člen
Smiselno se za primere vročitve, ki niso
urejeni v tem pravilniku, vročitev opravi po določbah Zakona o splošnem
upravnem postopku.
IX. POSTOPEK
44. člen
(faze postopka)
Disciplinski postopek se deli na naslednje
faze:
-       
disciplinska preiskava oziroma predhodni disciplinski postopek,
-       
disciplinski postopek na prvi stopnji,
-       
disciplinski postopek na drugi stopnji.
45. člen
(disciplinska preiskava)
Predhodni disciplinski postopek se prične,
ko tožilec prejme prijavo disciplinske kršitve ali sam zazna tako kršitev.
46. člen
(zastaranje)
(1) Uvedba disciplinskega postopka ni
več dovoljena, če je od storjene disciplinske kršitve preteklo več kot pet let,
in več kot šest mesecev od takrat, ko je disciplinski tožilec prejel prijavo
oziroma sam zaznal disciplinsko kršitev.
(2) Kadar ima disciplinska kršitev
znake kaznivega dejanja, zastara uvedba disciplinskega postopka po šestih
mesecih od dneva, ko je disciplinski tožilec zvedel za kršitev in kršitelja,
oziroma v enem letu od dneva, ko je disciplinski tožilec zvedel za pravnomočno
sodno odločbo, s katero je bil kršitelj spoznan za krivega, in absolutno
zastara v rokih, določenih za pregon tega kaznivega dejanja.
(3) Vodenje disciplinskega postopka
zastara po enem letu od uvedbe disciplinskega postopka.
(4) Izvršitev disciplinske sankcije ni
mogoča, če je minilo devetdeset dni od dneva pravnomočnosti sklepa, s katerim
je bila sankcija izrečena.
47. člen
(pretrganje zastaranja)
(1) Zastaranje pretrga vsako procesno
dejanje zoper domnevnega kršitelja pred disciplinskimi organi.
(2) S pretrganjem zastaranja prične
zastaralni rok teči znova.
(3) Disciplinski postopek zastara v
vsakem primeru, če preteče od storjene kršitve več kot osem let.
48. člen
(prijavitelj in prijava)
(1) Prijavo za uvedbo disciplinskega
postopka lahko da vsakdo, ki zazna disciplinsko kršitev.
(2) Prijava se vloži pisno in mora
praviloma obsegati:
-       
priimek in ime domnevnega kršitelja,
-       
kraj, čas in opis kršitve,
-       
dejstva in dokaze, s katerimi se utemeljuje prijava,
-       
ime, priimek in podpis prijavitelja.
49. člen
(preizkus prijave)
(1) Disciplinski tožilec po prejemu
prijave ali ko sam zazna disciplinsko kršitev, nemudoma začne disciplinsko
preiskavo in v njej oceni prijavo, po potrebi zasliši domnevnega kršitelja,
zbere listinske in druge dokaze ter izjave prič in opravi dejanja, potrebna za
razjasnitev zadeve do stopnje, da je omogočena sestava in vložitev zahteve za
uvedbo disciplinskega postopka.
(2) Če disciplinski tožilec pri
preizkusu prijave ugotovi, da je nepopolna, pozove prijavitelja, da v določenem
roku prijavo ustrezno dopolni.
50. člen
(zavrženje prijave)
(1) Disciplinski tožilec zavrže
prijavo, če na podlagi opravljene disciplinske preiskave ugotovi:
-       
da dejanje očitno ni disciplinska kršitev po tem pravilniku,
-       
da o kršitvi ni zadosti dokazov,
-       
da je disciplinski pregon zastaran,
-       
da prijavitelj v določenem roku ni dopolnil prijave in postopka zato ni
mogoče uvesti.
(2) Disciplinski tožilec zavrže
prijavo tudi, če jo prijavitelj do vložitve zahteve za uvedbo postopka umakne,
disciplinski tožilec pa oceni, da postopka po uradni dolžnosti ni smotrno
nadaljevati, ker ugled zbornice zaradi kršitve ni pomembneje prizadet.
(3) Če disciplinski tožilec prijavo
zavrže, o tem pisno obvesti prijavitelja in dejstvo vpiše v evidenčno knjigo
disciplinskih postopkov ter dokumentacijo arhivira.
51. člen
(1) Disciplinska preiskava mora biti
končana v šestih mesecih od prejema popolne prijave oziroma v šestih mesecih od
dne, ko se je preiskava začela na podlagi lastne zaznave disciplinskega
tožilca, da je podan sum o storitvi disciplinske kršitve, oziroma v enem letu,
kadar ima disciplinska kršitev znake kaznivega dejanja.
(2) Disciplinska preiskava se konča z
zavrženjem prijave ali vložitvijo zahteve za uvedbo disciplinskega postopka pri
disciplinski komisiji.
52. člen
(zahteva za uvedbo disciplinskega
postopka)
Zahteva za uvedbo disciplinskega postopka
obsega:
-       
označbo naslovnika,
-       
ime in priimek domnevnega kršitelja z osebnimi podatki in podatki o
članstvu v zbornici,
-       
opis dejanja, iz katerega izhajajo znaki disciplinske kršitve, čas in
kraj kršitve ter druge okoliščine, ki so potrebne, da se kršitev kar najbolj
natančno označi,
-       
označbo disciplinske kršitve z navedbo določb pravilnika, ki naj se po
predlogu disciplinskega tožilca uporabijo,
-       
predlog, kateri dokazi naj se izvedejo na glavni obravnavi, z navedbo
prič in izvedencev,
-       
kratko obrazložitev.
53. člen
Disciplinski tožilec sme do konca glavne
obravnave, na katero se vabijo stranke, spremeniti ali umakniti zahtevo za
uvedbo disciplinskega postopka, kar lahko na obravnavi stori ustno, prej pa
pisno.
X. POSTOPEK NA PRVI STOPNJI
54. člen
(pričetek postopka)
Disciplinski postopek se prične z
vložitvijo zahteve za uvedbo disciplinskega postopka.
55. člen
(preizkus zahteve za uvedbo disciplinskega
postopka)
(1) Predsednik disciplinske komisije
mora prejeto zahtevo za uvedbo disciplinskega postopka v sedmih dneh preizkusiti,
ali obsega vse zahtevane podatke.
(2) Če zahteva za uvedbo
disciplinskega postopka ne vsebuje vseh zahtevanih podatkov, predsednik
disciplinske komisije zahteva od disciplinskega tožilca, da v postavljenem roku
zahtevo dopolni. Če disciplinski tožilec zahteve ne dopolni, predsednik
disciplinske komisije zahtevo za uvedbo disciplinskega postopka zavrže.
56. člen
(1) Po ugotovitvi, da je zahteva za
uvedbo disciplinskega postopka popolna, predsednik disciplinske komisije
imenuje senat, ki je pristojen za obravnavanje konkretne disciplinske zadeve.
(2) Predsednik senata pošlje zahtevo
za uvedbo disciplinskega postopka skupaj z morebitnimi prilogami (pisnimi
dokazili) domnevnemu kršitelju, ki lahko na zahtevo odgovori v roku osmih dni
od vročitve zahteve.
57. člen
(razpis obravnave)
(1) Po prejemu odgovora domnevnega kršitelja
oziroma v roku trideset dni po vročitvi zahteve za uvedbo disciplinskega
postopka predsednik disciplinskega senata razpiše obravnavo.
(2) Na obravnavo se povabijo domnevni
kršitelj in njegov morebitni pooblaščenec ter disciplinski tožilec. Prav tako
se na glavno obravnavo povabijo priče in izvedenci, ki sta jih predlagala
disciplinski tožilec v zahtevi za uvedbo disciplinskega postopka in domnevni
kršitelj v odgovoru na zahtevo za uvedbo disciplinskega postopka.
58. člen
(1) V vabilu mora biti naveden kraj,
dan in ura obravnave ter zadeva, ki bo obravnavana.
(2) Vabilo, ki je poslano domnevnemu
kršitelju, mora vsebovati opozorilo, da se bo obravnava opravila v njegovi
odsotnosti, če bo neopravičeno odsoten.
(3) Opravičila in utemeljeni predlogi
za preložitev obravnave morajo biti senatu disciplinske komisije predloženi najkasneje
tri dni pred obravnavo.
59. člen
(obravnava)
(1) Obravnavo vodi predsednik senata.
(2) Na začetku obravnave predsednik
senata naznani predmet obravnave in sestavo senata. Nato ugotovi, ali so prišli
vsi, ki so bili povabljeni; če niso, se prepriča, ali so jim bila vabila
vročena in so svoj izostanek opravičili.
(3) Če predsednik senata ugotovi, da
se obravnave ni udeležil domnevni kršitelj, ki je bil pravilno vabljen, pa svojega
izostanka ni opravičil ali njegov izostanek ni opravičljiv, lahko disciplinski
senat sklene, da se glavna obravnava izvede v njegovi odsotnosti.
(4) Za opravičljiv razlog odsotnosti
se šteje bolezen domnevnega kršitelja, ki jo izkaže z ustreznim zdravniškim
potrdilom, smrt v ožji družini ali neodložljiv službeni opravek oziroma drug
razlog, ki ga senat oceni kot objektivno sprejemljivega.
60. člen
(1) Obravnava se lahko opravi tudi v
odsotnosti disciplinskega tožilca.
(2) Udeležba prič in izvedencev v postopku
je obvezna, če so člani zbornice.
61. člen
(zapisnik)
Na obravnavi se piše zapisnik, ki ga piše
zapisnikar.
62. člen
(1) Stranke v postopku imajo pravico
pregledati končani zapisnik in njegove priloge, razen posvetovalnega zapisnika,
podati pripombe glede vsebine in zahtevati popravek zapisnika.
(2) O glasovanju se piše posebni
zapisnik.
63. člen
(1) Po ugotovitvi istovetnosti
domnevnega kršitelja se obravnava nadaljuje s tem, da disciplinski tožilec
prebere zahtevo za uvedbo disciplinskega postopka. Če je disciplinski tožilec
odsoten, zahtevo prebere predsednik senata.
(2) Disciplinski tožilec lahko ves čas
postopka na prvi stopnji umakne ali spremeni zahtevo za uvedbo disciplinskega
postopka.
64. člen
(1) Po podani zahtevi za uvedbo
disciplinskega postopka predsednik senata pozove domnevnega kršitelja, da poda
svoj zagovor.
(2) Zagovor je usten. Domnevni
kršitelj lahko predloži pisne dokaze ali predlaga zaslišanje novih prič ali
izvedencev. O izvedbi dokazov odloča senat disciplinske komisije s sklepom,
zoper katerega ni posebne pritožbe.
65. člen
(1) Senat disciplinske komisije na
obravnavi izvaja dokazni postopek in pri tem pregleduje listinske dokaze in
zaslišuje priče ter izvedence.
(2) Če je treba pridobiti nove dokaze
ali izvedensko mnenje, predsednik senata preloži obravnavo.
(3) Predsednik senata določi, kaj vse
mora biti podano senatu do naslednje obravnave, in določi rok.
(4) Če senat iz dokaznega gradiva, ki ga v
postopku predložijo stranke, ne more razjasniti vseh relevantnih okoliščin in dejstev,
lahko po lastni presoji, ne glede na dokazne predloge strank, izvede dodatne
dokaze.
66. člen
Predsednik senata skrbi, da se na obravnavi
izvedejo vsi potrebni dokazi. Pričam in izvedencem lahko postavljajo vprašanja
člani disciplinskega senata, disciplinski tožilec in domnevni kršitelj.
Predsednik senata lahko na obravnavi tudi sooči priče in domnevnega kršitelja.
Predsednik senata lahko zahteva od izvedenca, da dopolni izvedensko mnenje in
mu pove, v čem izvedensko mnenje ni bilo zadostno.
67. člen
(1) Po izvedenem dokaznem postopku da
predsednik senata besedo tožilcu, da se dokončno izjavi o svoji zahtevi in
predlaga disciplinsko sankcijo.
(2) Zadnjo besedo ima domnevni
kršitelj, ki ima možnost še enkrat povzeti svoj zagovor in pri tem odgovoriti na
navedbe disciplinskega tožilca.
68. člen
(glasovanje in disciplinski sklep)
(1) Predsednik senata po zadnji besedi
domnevnega kršitelja zaključi obravnavo in senat se umakne na glasovanje, ki je
tajno.
(2) Senat sprejema odločitve z večino
glasov. Član senata se ne more vzdržati glasovanja.
69. člen
(1) Po sprejetju sklepa predsednik senata
sklep razglasi in ga na kratko obrazloži.
(2) V zahtevnejših zadevah lahko predsednik
senata odloči, da bo disciplinska komisija sklep izdala pisno. V takem primeru
se sklep ne razglasi, temveč se izdela pisni odpravek sklepa skladno z 72.
členom tega pravilnika in se ga vroči upravičencem iz prvega odstavka 73. člena
tega pravilnika.
70. člen
(1) Senat s sklepom spozna kršitelja
za krivega ali pa ga oprosti obtožbe.
(2) V primeru smrti ali opravilne
nesposobnosti domnevnega kršitelja senat s sklepom ustavi postopek.
71. člen
(oprostitev)
Disciplinski senat domnevnega kršitelja
oprosti obtožbe, če:
-       
dejanje, za katero je obtožen, ni disciplinska kršitev po tem pravilniku,
-       
ni dokazano, da je domnevni kršitelj storil očitano mu dejanje,
-       
je disciplinski tožilec med postopkom umaknil zahtevo za uvedbo
disciplinskega postopka.
72. člen
(pisni odpravek sklepa)
(1) Najkasneje v petnajstih dneh po
končani obravnavi predsednik disciplinskega senata izda pisni odpravek sklepa,
ki mora vsebovati:
-       
imena članov senata, ki so odločali v zadevi,
-       
osebne podatke kršitelja,
-       
kraj in čas obravnave,
-       
opis kršitve z navedbo določb tega pravilnika,
-       
izrečeno disciplinsko sankcijo,
-       
odločitev o stroških disciplinskega postopka,
-       
obrazložitev,
-       
pravni pouk.
(2) Pisni odpravek sklepa podpiše
predsednik senata disciplinske komisije.
73. člen
(1) Pisni odpravek sklepa se vroči:
-       
kršitelju osebno oziroma njegovemu pooblaščencu,
-       
disciplinskemu tožilcu,
-       
po dokončnosti sklepa prijavitelju,
-       
strokovni službi, pristojni za vodenje knjige evidenc v disciplinskih
postopkih,
-       
po dokončnosti sklepa evidenčni službi zbornice.
(2) Pisni odpravek sklepa se vloži v
disciplinski spis, ki se odda v arhiv strokovne službe zbornice.
74. člen
(stroški postopka)
(1) Stroški postopka so izdatki, ki so bili
potrebni za izvedbo disciplinskega postopka po tem pravilniku in obsegajo
stroške dela disciplinskega tožilca, disciplinskega senata in senata
disciplinskega sodišča ter druge stroške, določene s Pravilnikom o plačevanju
članarine in drugih prispevkov zbornici. Stroški se določijo kot povprečnina,
in sicer:
-       
stroški predhodnega postopka v višini od 300,00 EUR do 600,00 EUR,
-       
stroški obravnave pred senatom disciplinske komisije od 300,00 EUR do
1.500,00 EUR,
-       
stroški pritožbe in stroški obravnave pred senatom disciplinskega
sodišča od 300,00 EUR do 1.000,00 EUR,
-       
stroški izvedencev po tarifi, ki ureja področje njihovega delovanja,
-       
stroški prič v višini dejanskih stroškov (prevoz, stroški odsotnosti z
dela),
-       
stroški administrativno‑strokovnih opravil v višini 10% stroškov iz
prve, druge in tretje alineje oziroma najmanj 100,00 EUR.
(2) Kadar okoliščine posameznega primera to
utemeljujejo, lahko disciplinski organi izjemoma odmerijo tudi stroške, nižje
od predpisanih v prejšnjem členu.
75. člen
(1) Stroške disciplinskega postopka
mora plačati kršitelj, če je spoznan za krivega očitane mu kršitve, in sicer v
višini, ki jo odmeri v skladu s tem pravilnikom disciplinski organ s sklepom.
Kršitelj mora stroške disciplinskega postopka plačati v petnajstih dneh po
dokončnosti sklepa, s katerim je bilo odločeno o stroških. Zahtevek za plačilo
se kršitelju izstavi takoj po dokončnosti sklepa na drugi stopnji.
(2) Stroške disciplinskega postopka
evidentira evidenčna služba zbornice v poslovnih knjigah zbornice in se v primeru
neplačila prisilno izterjajo.
(3) V primeru oprostitve ali ustavitve
postopka nosi stroške disciplinskega postopka zbornica.
76. člen
(1) Priče in izvedenci so upravičeni
do povračila dejanskih stroškov, ki jih imajo zaradi postopka pred disciplinsko
komisijo. Izvedenci imajo pravico do nagrade za svoje delo v skladu s tarifo,
ki ureja področje njihovega delovanja.
(2) Domnevni kršitelj oziroma njegov
pooblaščenec nimata pravice do povračila stroškov udeležbe oziroma zastopanja v
postopku na prvi in drugi stopnji, tudi če je domnevni kršitelj oproščen
obtožbe oziroma je postopek zoper njega ustavljen.
77. člen
(prijavitelj in oškodovanec)
(1) Prijavitelj in/ali oškodovanec
nista/ni stranka v disciplinskem postopku.
(2) Disciplinskega postopka se lahko
udeležuje(‑ta) le, če ga/ju je povabil pristojni organ.
XI. POSTOPEK NA DRUGI STOPNJI
78. člen
(pritožba)
(1) Zoper sklep disciplinske komisije
se smejo upravičenci pritožiti najkasneje v petnajstih dneh od vročitve pismenega
odpravka disciplinskega sklepa.
(2) Pravico do pritožbe imajo
kršitelj, njegov pooblaščenec in disciplinski tožilec.
(3) Pravočasna pritožba upravičenca
zadrži izvršitev sklepa disciplinske komisije.
79. člen
(vsebina pritožbe)
(1) Pritožba se sme podati le pisno.
(2) Pritožba mora obsegati:
-       
navedbo disciplinskega sklepa, zoper katerega se podaja pritožba,
-       
razlog za izpodbijanje,
-       
obrazložitev pritožbe,
-       
predlog, da se izpodbijani sklep popolnoma ali deloma razveljavi ali
spremeni,
-       
na koncu podpis osebe, ki se pritožuje.
80. člen
(razlogi, zaradi katerih se sme
disciplinski sklep izpodbijati)
Sklep disciplinske komisije se sme
izpodbijati zaradi:
-       
bistvene kršitve določb disciplinskega postopka,
-       
zmotne ali nepopolne ugotovitve dejanskega stanja,
-       
izreka o disciplinski sankciji.
81. člen
(začetek postopka na drugi stopnji)
(1) Postopek pred disciplinskim
sodiščem se prične z vložitvijo pritožbe zoper sklep senata disciplinske
komisije.
(2) Prepozno in nedovoljeno pritožbo zavrže
s sklepom predsednik senata disciplinske komisije.
82. člen
(1) Izvod pritožbe vroči predsednik
senata disciplinske komisije kršitelju oziroma disciplinskemu tožilcu, ki smeta
v osmih dneh po njenem prejemu podati odgovor na pritožbo. Pritožbo in odgovor
na pritožbo z vsemi listinami v spisu predloži predsednik senata disciplinske
komisije disciplinskemu sodišču.
(2) Ko dobi predsednik disciplinskega
sodišča spise s pritožbo, imenuje senat, ki bo zadevo obravnaval.
83. člen
(seja)
(1) Predsednik senata razpiše sejo.
(2) Sejo vodi predsednik senata.
(3) Seja senata se začne s poročilom
člana, ki ga določi predsednik senata. Član senata poročevalec poda poročilo o
predmetni zadevi.
(4) Če senat ugotovi, da je stvar
dovolj jasna in zrela za odločitev, odloči o pritožbi s sklepom.
84. člen
(obravnava)
(1) Če senat ugotovi, da je treba zaradi
zmotne ali nepopolne ugotovitve dejanskega stanja izvesti nove dokaze ali
ponoviti že izvedene, in če so podani upravičeni razlogi, da se zadeva ne vrne
disciplinski komisiji v novo obravnavo, razpiše obravnavo.
(2) Glede javnosti, izključitve javnosti in
sodelovanja strokovnih sodelavcev ZAPS na obravnavi se smiselno uporabljajo
določbe 25. člena tega pravilnika.
85. člen
(1) Na obravnavo pred disciplinskim
sodiščem se povabijo kršitelj, njegov pooblaščenec in disciplinski tožilec ter
tiste priče in izvedenci, za katere disciplinsko sodišče sklene, da jih je
treba zaslišati.
(2) Če predsednik senata ugotovi, da
se obravnave ni udeležila stranka, ki je bila pravilno vabljena, pa svojega
izostanka ni opravičila ali njen izostanek ni opravičljiv, lahko senat
disciplinskega sodišča sklene, da se obravnava izvede v odsotnosti pravilno
vabljenega.
86. člen
Za opravičljiv razlog odsotnosti se šteje
bolezen, smrt v ožji družini ali neodložljiv službeni opravek.
87. člen
Če ni drugače določeno, se določbe o
obravnavi pred disciplinsko komisijo smiselno uporabljajo tudi v postopku pred
disciplinskim sodiščem.
88. člen
(1) Ko predsednik senata zaključi sejo
senata oziroma obravnavo, senat preide na odločanje.
(2) Odločanje senata je tajno in se
izvede z glasovanjem.
(3) Senat sprejema odločitve z večino
glasov. Član senata se ne more vzdržati glasovanja.
89. člen
Senat lahko:
-       
zavrže pritožbo kot prepozno ali nedovoljeno,
-       
zavrne pritožbo kot neutemeljeno in potrdi sklep disciplinske komisije,
-       
sklep disciplinske komisije razveljavi in vrne zadevo disciplinski
komisiji v novo obravnavo,
-       
sklep disciplinske komisije razveljavi in ga spremeni.
90. člen
O glasovanju se piše posebni zapisnik, ki
se vloži v ovojnico in jo zapečati.
91. člen
(1) Najkasneje v petnajstih dneh po
končani seji oziroma obravnavi predsednik senata izda pisni odpravek sklepa, ki
vsebuje:
-       
imena članov senata, ki so odločali v zadevi,
-       
kraj in čas obravnave,
-       
odločitev o pritožbi,
-       
odločitev o stroških disciplinskega postopka,
-       
obrazložitev,
-       
pravni pouk.
(2) Pisni odpravek sklepa podpiše
predsednik senata.
92. člen
(1) Pisni odpravek sklepa se vroči:
-       
kršitelju osebno oziroma njegovemu pooblaščencu,
-       
disciplinskemu tožilcu,
-       
prijavitelju,
-       
strokovni službi, pristojni za vodenje knjige evidenc v disciplinskih
postopkih,
-       
službam zbornice, pristojnim za izvršitev sklepa (po dokončnosti).
(2) Pisni odpravek sklepa se vloži v
disciplinski spis, ki se odda v arhiv strokovne službe zbornice.
XII. OBNOVA POSTOPKA
93. člen
Pravnomočno končan disciplinski postopek je
mogoče obnoviti najkasneje v petih letih od storitve očitanega dejanja in
tridesetih dneh od takrat, ko je kršitelj zvedel za enega od razlogov,
navedenih v nadaljevanju, in sicer samo v korist kršitelja. Postopek se obnovi,
če:
-       
se dokaže, da je bil disciplinski ukrep izrečen zaradi krive izpovedi
priče, izvedenca ali na podlagi lažnih podatkov ali neresnične ali ponarejene
listine,
-       
kršitelj izve za nova dejstva in nove dokaze, ki jih brez svoje krivde
ni mogel prej predložiti, bi pa obravnava teh dejstev in dokazov bistveno
vplivala na izrek disciplinske sankcije v njegovo korist,
-       
je bila zaradi iste kršitve že izrečena disciplinska sankcija pred
disciplinsko komisijo.
94. člen
(1) Obnovo disciplinskega postopka
smejo zahtevati kršitelj, njegov pooblaščenec in disciplinski tožilec, po smrti
kršitelja pa tudi njegovi sorodniki v ravni ali stranski vrsti do drugega
kolena.
(2) Zahteva za obnovo postopka se
obravnava pred disciplinskim sodiščem, vendar pri odločanju ne sme sodelovati
član, ki je sodeloval v prvotnem postopku.
XIII. EVIDENCA DISCIPLINSKIH POSTOPKOV
95. člen
(1) Strokovna služba zbornice za
disciplinske organe vodi evidenco o vodenih disciplinskih zadevah, tako imenovano
Evidenčno knjigo disciplinskih postopkov, ki se lahko vodi tudi v elektronski
obliki in iz katere morajo biti razvidni:
-       
dan vložitve vloge,
-       
predmet vloge,
-       
vložnik in naslovnik vloge,
-       
potek obravnave zadeve,
-       
končna rešitev zadeve,
ločeno po rubrikah »postopek pred disciplinskim tožilcem«,
»postopek pred disciplinsko komisijo«, »postopek pred disciplinskim sodiščem«,
»postopek pred rednim sodiščem«.
(2) Strokovna služba zbornice za
disciplinske organe vodi celoten arhiv obravnavanih disciplinskih zadev po pravilih,
kot veljajo za vodenje druge poslovne dokumentacije zbornice.

Disciplinski pravilnik (Uradni list RS, št. 69/10) vsebuje naslednje končne določbe:
»XIV. KONČNE DOLOČBE
96. člen
(1) Končani disciplinski spisi se
vlagajo v arhiv zbornice in se hranijo deset let od zadnjega sklepa
disciplinskega organa.
(2) Po preteku desetih let od izreka
disciplinske sankcije se izrečena disciplinska sankcija izbriše iz evidence.
(3) Disciplinske sankcije, izrečene v
zadnjih petih letih, se objavljajo na spletni strani zbornice.
97. člen
Ta pravilnik začne veljati naslednji dan po
objavi v Uradnem listu Republike Slovenije.«.

Spremembe in dopolnitve Disciplinskega
pravilnika (Uradni list RS, št. 95/12) vsebujejo naslednjo končno
določbo:
»8. člen
Te spremembe in dopolnitve Disciplinskega
pravilnika začnejo veljati naslednji dan po objavi v Uradnem listu Republike
Slovenije.«.

Dopolnitve Disciplinskega pravilnika (Uradni
list RS, št. 63/13) vsebujejo naslednjo končno
določbo:
»5. člen
Te spremembe in dopolnitve Disciplinskega
pravilnika začnejo veljati naslednji dan po objavi v Uradnem listu Republike
Slovenije.«.