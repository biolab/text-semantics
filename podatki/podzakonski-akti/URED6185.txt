I. SPLOŠNE DOLOČBE
1. člen
(zavarovanje, cilji in namen)
(1) Območje Škocjanskega zatoka pri Kopru se zavaruje
kot Naravni rezervat Škocjanski zatok (v nadaljnjem besedilu: naravni
rezervat).
(2) Varstveni cilj naravnega rezervata je ohranitev
polslanih in sladkovodnih habitatnih tipov, ki so izjemni v slovenskem in
mednarodnem prostoru, in habitatov ptic, ki tu v velikem številu gnezdijo,
prezimujejo in se ustavljajo ob selitvah, ter habitatov drugih domorodnih
prosto živečih živalskih in rastlinskih vrst (v nadaljnjem besedilu: živalske
in rastlinske vrste). Razvojni cilj naravnega rezervata je ureditev in
delovanje za javnost odprtega naravnega rezervata, s čimer se obiskovalcem
omogoča spoznavanje in doživljanje narave ter izobraževanje.
(3) Namen naravnega rezervata je s pravili ravnanj in z
izvajanjem upravljavskih nalog, vzdrževanjem in nadaljnjim izboljševanjem
stanja habitatnih tipov ter habitatov rastlinskih in živalskih vrst dosegati
varstveni cilj iz prejšnjega odstavka. Namen naravnega rezervata je tudi omogočiti
spoznavanje in doživljanje narave z urejanjem in vzdrževanjem infrastrukture za
obiskovalce in z izvajanjem programov za obiskovalce.
2. člen
(vsebina)
Ta uredba določa območje naravnega rezervata, varstvene
režime in usmeritve ter pravila ravnanj v naravnem rezervatu, način upravljanja
naravnega rezervata, upravljavske naloge ter način njihovega financiranja in
izvajanja nadzora.
3. člen
(varovanje)
Z ustanovitvijo naravnega rezervata se nadaljuje varovanje
območja Naravnega rezervata Škocjanski zatok, ustanovljenega z Zakonom o
Naravnem rezervatu Škocjanski zatok (Uradni list RS, št. 20/98, 110/02 – ZGO-1
in 119/02 – ZON-A).
II. OBMOČJE NARAVNEGA REZERVATA
4. člen
(območje naravnega rezervata)
(1) Naravni rezervat sestavljata brakična laguna z gnezditvenimi
otočki, polslanimi mlakami in poloji, na katerih se razraščajo različne vrste
slanuš, in sladkovodno močvirje z močvirnimi travniki in odprtimi vodnimi
površinami, obdano s trstičjem in toploljubnimi grmišči na Bertoški bonifiki.
Nahaja se med mestom Koper, pristaniščem in obalno cesto. Naravni rezervat
obsega 122,7 ha površine.
(2) Škocjanski zatok je naravna vrednota državnega
pomena (id. št. 1265 V), ekološko pomembno območje (id. št. 77600), posebno
varstveno območje (območje Natura 2000; SI 5000008) in posebno ohranitveno
območje (SI 3000252).
5. člen
(meja naravnega rezervata)
(1) Meja naravnega rezervata je določena na državni
topografski karti v merilu 1:5 000.
(2) Meja iz prejšnjega odstavka se prikaže na digitalnem
zemljiško katastrskem prikazu na parcelo natančno.
(3) Državna topografska karta iz prvega odstavka tega
člena in izpis zemljiško katastrskega prikaza iz prejšnjega odstavka se v
izvirniku hranita pri ministrstvu, pristojnem za ohranjanje narave (v
nadaljnjem besedilu: pristojno ministrstvo).
(4) Meja naravnega rezervata iz prvega odstavka tega
člena je informativno prikazana na publikacijski karti v merilu 1:10 000, ki je
kot priloga sestavni del te uredbe.
III. VARSTVENI REŽIMI TER VARSTVENE IN RAZVOJNE USMERITVE
6. člen
(varstveni režim)
(1) Na območju naravnega rezervata so prepovedana vsa
ravnanja, posegi in dejavnosti, ki bi lahko negativno vplivali na živalske in
rastlinske vrste, njihove habitate in habitatne tipe, in ki bi lahko spremenili
ekološke in druge lastnosti naravnega rezervata, zlasti pa je prepovedano:
1.     
graditi, postavljati ali nameščati kakršnekoli objekte, naprave in
oznake;
2.     
zasipavati, kopati ali drugače spreminjati oblikovanost in sestavo
površja;
3.     
odvzemati, zadrževati vodo ali drugače spreminjati vodni režim;
4.     
dovajati industrijske, komunalne ali padavinske odpadne vode, ki ne
dosegajo najvišjih standardov v skladu s predpisi, ki urejajo emisije snovi in
toplote pri odvajanju odpadnih vod;
5.     
odlagati, metati ali nameščati kakršnekoli predmete ali snovi ali jih
spuščati v vodo ali po njej;
6.     
spreminjati naravno temperaturo in sestavo vode;
7.     
kopati ali potapljati se;
8.     
sekati, požigati ali drugače posegati v obrežno vegetacijo;
9.     
izvajati vrtičkarstvo;
10.  
izvajati lov in ribolov;
11.  
odvzemati rastline in živali iz narave, izkopavati, lomiti, nabirati ali
drugače poškodovati rastline in ravnati na način, s katerim se lahko vznemiri,
poškoduje ali uniči živali;
12.  
naseljevati, doseljevati ali gojiti rastline ali živali ter spuščati v
naravo domače ali hišne živali;
13.  
izvajati raziskave v času, na način in v obsegu, ki ni v skladu z
varstvenimi cilji te uredbe;
14.  
umetno osvetljevati ali zatemnjevati živali, njihove habitate ali
katerekoli druge dele naravnega rezervata;
15.  
povzročati hrup, ki presega mejne vrednosti za območje I. stopnje
varstva pred hrupom v skladu s predpisi, ki urejajo hrup, razen če povzroča
hrup obratovanje javne prometne infrastrukture, njena izgradnja ali
vzdrževanje;
16.  
povzročati eksplozije ali vibracije;
17.  
organizirati in organizirano izvajati rekreacijske, športne, kulturne
ali druge aktivnosti, prireditve ali shode, ki niso v skladu z varstvenimi
cilji te uredbe;
18.  
kuriti ogenj;
19.  
uporabljati kakršnokoli plovilo ali vozilo, vključno s kolesi, zunaj
dovozne ceste na parkirišče in zunaj parkirišča;
20.  
puščati pse ali druge hišne živali s povodca;
21.  
šotoriti, taboriti ali prenočevati v avtomobilu;
22.  
snemati filme, videospote in druge video produkte za javno predvajanje,
katerih vsebina je v nasprotju z varstvenimi cilji te uredbe;
23.  
spreminjati namensko in dejansko rabo zemljišč v nasprotju z varstvenimi
cilji te uredbe.
(2) Na območju naravnega rezervata so poleg ravnanj iz
prejšnjega odstavka prepovedana tudi ravnanja ob obiskovanju naravnega
rezervata, ki so v nasprotju s 17., 18. in 19. členom te uredbe in pogoji
obiskovanja, določenimi v načrtu upravljanja naravnega rezervata (v nadaljnjem
besedilu: načrt upravljanja), zlasti pa je prepovedano:
1.     
hoditi zunaj urejenih poti in druge infrastrukture, namenjene
obiskovanju;
2.     
obiskovati naravni rezervat in se zadrževati v njem v času, ko živali
potrebujejo mir, in na način, ki lahko poškoduje rastline ali je moteč za
živali in druge obiskovalce, ter izvajati rekreacijske in športne aktivnosti v
času, ko je v naravnem rezervatu veliko število obiskovalcev, in
3.     
voditi obiskovalce po naravnem rezervatu, razen s pisnim dogovorom z
upravljavcem.
(3) V načrtu upravljanja se varstveni režimi iz
prejšnjih dveh odstavkov podrobneje prostorsko in časovno umestijo in
opredelijo. Za prepovedi iz 13., 17. in 22. točke prvega odstavka tega člena se
v načrtu upravljanja določi tudi ravnanje, ki je v skladu z varstvenimi cilji
te uredbe, oziroma tisto, ki je z njimi v nasprotju.
(4) Ravnanje iz 11., 13., 17. in 22. točke prvega
odstavka tega člena je treba prijaviti upravljavcu naravnega rezervata zaradi preveritve
njihove skladnosti z načrtom upravljanja najmanj 15 dni pred nameravanim
ravnanjem.
(5) Če upravljavec naravnega rezervata ugotovi, da
ravnanje iz prejšnjega odstavka ni v skladu z načrtom upravljanja, mora o tem
obvestiti prijavitelja pred rokom, navedenim v prijavi za izvedbo ravnanja.
7. člen
(izjeme od varstvenih režimov)
(1) Ne glede na prepovedi iz prvega odstavka prejšnjega
člena se lahko v skladu z varstvenimi cilji te uredbe in z načrtom upravljanja:
-       
izvajajo ukrepi varstva narave in naravovarstvene naloge ter gradi ali
postavlja objekte in naprave, ki so namenjene varovanju in obiskovanju
naravnega rezervata;
-       
izvajajo naloge obveznih gospodarskih javnih služb na področju urejanja
voda v skladu s sprejetimi načrti ali programi izvajanja teh javnih služb;
-       
izvajajo naloge vzdrževanja objektov in naprav, ki so del cestne
infrastrukture, vključno z zadrževalnikom meteornih voda v skladu s predpisi,
ki urejajo ceste;
-       
izvajajo naloge vzdrževanja meteornih prepustov;
-       
izvajajo ukrepi, s katerimi se preprečujejo ali zmanjšujejo negativni
vplivi na naravni rezervat iz okolice in se kot naravovarstveni pogoji ali
usmeritve opredelijo v dovoljenjih, soglasjih, mnenjih ali naravovarstvenih
smernicah.
(2) Naravovarstvene naloge iz prve alineje prejšnjega odstavka
se določijo z načrtom upravljanja.
(3) Naloge obveznih gospodarskih javnih služb na področju
urejanja voda iz druge alineje prvega odstavka tega člena in naloge vzdrževanja
iz tretje in četrte alineje prvega odstavka tega člena se lahko izvajajo na
podlagi pisne izjave upravljavca naravnega rezervata, da so dela, naloge ali
posegi, ki so lahko določeni tudi z letnim programom pristojnih služb,
usklajeni z varstvenimi cilji te uredbe in načrtom upravljanja.
(4) Ne glede na prepovedi iz prvega odstavka prejšnjega
člena se lahko ob gradnji in vzdrževanju hitre ceste na jugovzhodni meji
naravnega rezervata:
-       
vzdolž hitre ceste sonaravno zgradi zadrževalnik meteornih voda za
odvodnjavanje cestišča, pri čemer se upoštevajo tehnične rešitve za predhodno
prečiščenje dotekajoče meteorne vode, in
-       
uporablja cestni varovalni pas obstoječe ceste za potrebe gradnje in
vzdrževanja hitre ceste, pod pogojem da se po uporabi sonaravno uredi.
8. člen
(varstvene usmeritve za preprečevanje neugodnih vplivov na
naravni rezervat)
(1) Okoli naravnega rezervata, zlasti na območju levega
razbremenilnika reke Rižane, Koprskega zaliva in urbaniziranih površin
neposredno ob naravnem rezervatu, se posegi, dejavnosti in ravnanje, ki lahko
neugodno vplivajo na naravni rezervat zaradi onesnaževanja, spreminjanja
količin ali temperature vode, spreminjanja dotoka ter hidroloških in
biokemičnih parametrov morske vode, hrupa, osvetljevanja, posledic vnosa
tujerodnih rastlin in tujerodnih ali hišnih živali, izpodrivanja dna lagune in
drugih neugodnih posledic, izvajajo tako, da vpliva ni ali je čim manjši. Ob
naravnem rezervatu se izvaja upravljanje in vzdrževanje cest ter njihova
uporaba v skladu s predpisi, ki urejajo ceste, pri tem se s tehničnimi
rešitvami in prilagoditvami dolgoročno poskušajo zmanjševati negativni vplivi
ceste na naravni rezervat in vplivi naravnega rezervata na varnost cestnega
prometa.
(2) Varstvene usmeritve za ohranjanje hidroloških in
ekoloških razmer, preprečevanje neugodnih vplivov na naravni rezervat ali
izboljševanje obstoječega stanja, vključno z nosilci aktivnosti za
izboljševanje stanja, ter območji, na katera se varstvene usmeritve nanašajo,
se določijo v načrtu upravljanja.
9. člen
(razvojne usmeritve)
Na območju naravnega rezervata se spodbujajo in razvijajo
aktivnosti, ki omogočajo najširši javnosti spoznavanje naravne vrednote in
biotske raznovrstnosti ter doživljanje narave na način, ki naravo postavlja v
središče pozornosti in privzgaja spoštljiv odnos do nje. Pripravijo se
didaktični pripomočki, izobraževalni in drugi programi za povečevanje znanja o
naravi in za ozaveščanje o pomenu njenega ohranjanja.
IV. UPRAVLJANJE NARAVNEGA REZERVATA
10. člen
(upravljanje)
Upravljanje naravnega rezervata se izvaja na podlagi
podeljene koncesije za upravljanje naravnega rezervata.
11. člen
(upravljavec naravnega rezervata)
(1) Koncesijo za upravljanje naravnega rezervata podeli
Vlada Republike Slovenije (v nadaljnjem besedilu: vlada) pravni ali fizični
osebi, ki izpolnjuje pogoje za upravljanje naravnega rezervata, določene s to
uredbo in koncesijskim aktom.
(2) Ministrstvo izvede javni razpis za podelitev
koncesije za upravljanje naravnega rezervata.
(3) Vlada izda odločbo o izbiri koncesionarja (v nadaljnjem
besedilu: upravljavec naravnega rezervata).
(4) S pravnomočnostjo odločbe o podelitvi koncesije se v
skladu z zakonom, ki ureja ohranjanje narave, na upravljavca naravnega
rezervata prenese tudi upravljanje z zemljišči ter objekti in napravami na
območju rezervata, ki so v lasti države, in se uporabljajo za varstvo in
upravljanje naravnega rezervata.
12. člen
(naloge upravljavca naravnega rezervata)
(1) Upravljavec naravnega rezervata opravlja v okviru
javne službe ohranjanja narave naslednje naloge:
1.     
izvaja ukrepe varstva narave, skrbi za uresničevanje varstvenih režimov
in varstvenih usmeritev;
2.     
pripravlja predlog načrta upravljanja naravnega rezervata, letne
programe dela in poročila o delu;
3.     
sodeluje z izvajalcem javne službe urejanja voda pri uravnavanju dotokov
in iztokov vode ter vzdrževanju stabilnega vodnega režima ter čiščenju
naplavin;
4.     
stalno spremlja in analizira stanja naravnih vrednot in biotske
raznovrstnosti ter stalno ugotavlja morebitne vplive obiskovanja in drugih
ravnanj na naravni rezervat ter pripravlja poročila o stanju naravnega
rezervata;
5.     
pripravlja mnenja in strokovna gradiva v zvezi z naravnim rezervatom in
sodeluje pri pripravi naravovarstvenih smernic, pogojev in soglasij;
6.     
usmerja in spremlja izvajanje raziskovalnih nalog v naravnem rezervatu;
7.     
zbira informacije o naravnem rezervatu in zagotavlja dostop do
informacij;
8.     
upravlja habitatne tipe in habitate vrst z uravnavanjem zaraslosti
vegetacije in vodnih režimov, odstranjevanjem tujerodnih vrst in drugimi
aktivnostmi;
9.     
vzpostavlja in vzdržuje poti, mostove, ograje, opazovališča, označbe,
izobraževalno opremo in pripomočke, stavbe za obiskovanje in urejene odprte
prostore za obiskovalce (igrišče, ploščad, parkirišče) ter drugo infrastrukturo
za obiskovanje naravnega rezervata;
10.  
pripravlja in izvaja programe za obiskovalce, vodi obiskovalce po naravnem
rezervatu, z usmerjanjem, izobraževanjem in predstavljanjem načinov mirnega in
tihega doživljanja narave;
11.  
predstavlja naravni rezervat in ozavešča javnost o pomenu varstva
narave;
12.  
zagotavlja pogoje za delovanje odbora za naravni rezervat in
13.  
izvaja druge v letnem programu dela določene naloge.
(2) Upravljavec naravnega rezervata opravlja kot javno
službo tudi naloge, ki se nanašajo na upravljanje z zemljišči, objekti in
napravami na območju rezervata v lasti države, ki so mu prenesene v
upravljanje.
13. člen
(javna pooblastila)
Upravljavec naravnega rezervata na podlagi javnega
pooblastila:
-       
neposredno nadzira naravni rezervat v skladu s predpisi, ki urejajo
ohranjanje narave;
-       
upravlja podatkovne zbirke, ki se nanašajo na naravni rezervat.
14. člen
(odbor za naravni rezervat)
Občina Koper in lokalni prebivalci sodelujejo pri upravljanju
naravnega rezervata prek odbora za naravni rezervat Škocjanski zatok (v
nadaljnjem besedilu: odbor za naravni rezervat) v skladu z zakonom, ki ureja
ohranjanje narave, in to uredbo.
15. člen
(načrt upravljanja)
(1) Upravljanje naravnega rezervata se izvaja na podlagi
desetletnega načrta upravljanja.
(2) Načrt upravljanja se obvezno upošteva pri urejanju
prostora in pri izvajanju javnih služb v naravnem rezervatu.
(3) V načrtu upravljanja so zlasti naslednje vsebine:
-       
opis in ocena stanja narave in ravnanja v naravnem rezervatu;
-       
ocena stanja naravnih vrednot in biotske raznovrstnosti ter analiza
dejavnikov, ki na stanje vplivajo;
-       
varstveni in razvojni cilji naravnega rezervata in upravljanje ter
ukrepi varstva narave in naravovarstvene naloge ter druge aktivnosti za njihovo
uresničevanje;
-       
konkretizacija varstvenih režimov in varstvenih usmeritev ter njihova
umestitev v prostor, vključno z usmeritvami in pogoji za obiskovanje naravnega
rezervata;
-       
organizacijski in kadrovski načrt delovanja in razvoja upravljavca;
-       
načrt zagotavljanja finančnih sredstev;
-       
oblika poročila o izvajanju načrta upravljanja s kazalniki, s katerimi
se prikaže stopnja doseganja ciljev naravnega rezervata in učinkovitost
upravljanja.
(4) V načrtu upravljanja se določijo tudi vsebine, določene
s to uredbo.
16. člen
(priprava, sprejetje in spremljanje izvajanja načrta
upravljanja)
(1) Predlog načrta upravljanja pripravi upravljavec naravnega
rezervata v sodelovanju z organizacijo, pristojno za varstvo narave.
(2) Upravljavec naravnega rezervata spremlja izvajanje
načrta upravljanja in o njem celovito poroča ministrstvu vsakih pet.
(3) Če upravljavec naravnega rezervata ob spremljanju
izvajanja načrta upravljanja ugotovi, da ga je treba prilagoditi spremenjenim
razmeram, pripravi spremembe načrta upravljanja, ki se sprejemajo enako kakor
načrt upravljanja.
(4) Na podlagi načrta upravljanja pripravi upravljavec
naravnega rezervata letni program dela, ki ga predloži v potrditev pristojnemu
ministrstvu in ministrstvu, pristojnemu za finance.
V. OBISKOVANJE NARAVNEGA REZERVATA
17. člen
(obiskovanje in vstop v naravni rezervat)
(1) Obiskovanje naravnega rezervata je vsako zadrževanje
v naravnem rezervatu.
(2) Vstop v naravni rezervat je dovoljen samo na vstopnih
točkah.
(3) Vstopne točke in urnik ter podrobna pravila obiskovanja
določi upravljavec naravnega rezervata z načrtom upravljanja. Informacijo o tem
objavi na vidnem oziroma javnosti dostopnem mestu.
(4) Vstop v naravni rezervat je za posamezne obiskovalce
prost.
(5) Skupine z več kakor deset obiskovalci in šolske skupine
lahko vstopijo v naravni rezervat le v spremstvu vodnika naravnega rezervata,
ki skupino vodi po naravnem rezervatu.
18. člen
(vstop v informacijski center)
(1) V informacijskem centru naravnega rezervata se
izvajajo izobraževalni programi in se omogočajo nakupi publikacij, promocijskih
in drugih izdelkov, povezanih z naravnim rezervatom ali varstvom narave.
(2) Vstop v vhodni del informacijskega centra naravnega
rezervata je prost, za vstop v programski del informacijskega centra pa je
treba plačati vstopnino.
19. člen
(vodenje obiskovalcev po naravnem rezervatu)
(1) Vodenje obiskovalcev po naravnem rezervatu obsega
spremljanje in usmerjanje obiskovalcev ter strokovno razlago o značilnostih
naravnih prvin v naravnem rezervatu, o procesih, naravnih vrednotah,
rastlinskih in živalskih vrstah, njihovih habitatih in habitatnih tipih v
naravnem rezervatu.
(2) Vodenje obiskovalcev izvaja upravljavec naravnega
rezervata.
(3) Vodenje obiskovalcev po naravnem rezervatu se izvaja
za plačilo.
VI. FINANCIRANJE
20. člen
(finančni viri)
(1) Sredstva za upravljanje naravnega rezervata se pridobivajo
iz:
1.     
državnega proračuna;
2.     
sredstev lastnih prihodkov upravljavca naravnega rezervata, ki so
zlasti:
- 
vstopnina v programski del informacijskega centra;
- 
prihodki od vodenja po naravnem rezervatu;
- 
prihodki od storitev in prodaje publikacij, promocijskih in drugih
izdelkov;
- 
prihodki od oddaje prostorov v najem v informacijskem centru v času
manjšega obiska za dogodke, ki so v skladu s cilji naravnega rezervata;
- 
prihodki od komercialnih avdio-video snemanj;
- 
prihodki od izvajanja dogodkov v naravnem rezervatu;
- 
drugi prihodki, povezani z naravnim rezervatom;
3.     
dotacij in donacij;
4.     
sredstev iz lokalnih, državnih ali mednarodnih skladov, ustanov ali
organizacij ter mednarodnih programov pomoči;
5.     
drugih virov.
(2) Za pridobivanje sredstev za upravljanje naravnega
rezervata iz 3. in 4. točke prejšnjega odstavka upravljavec naravnega rezervata
pripravlja vloge, projektno in drugo dokumentacijo, sklepa za to potrebna
partnerstva ter izvaja in vodi potrjene projekte.
VII. NADZOR
21. člen
(neposredni nadzor v naravi)
Neposredni nadzor v naravi v naravnem rezervatu zagotavlja
upravljavec naravnega rezervata v skladu s predpisi, ki urejajo ohranjanje
narave.
22. člen
(inšpekcijski nadzor)
Nadzor nad izvajanjem te uredbe opravljajo pristojni
inšpektorji v skladu z zakonom, ki ureja ohranjanje narave.
VIII. PREHODNE IN KONČNE DOLOČBE
23. člen
(upravljavec naravnega rezervata)
(1) Koncesija za upravljanje naravnega rezervata, ki je
bila na podlagi Uredbe o koncesiji za upravljanje naravnega rezervata
Škocjanski zatok (Uradni list RS, št. 31/99) z odločbo o izbiri koncesionarja
za upravljanje naravnega rezervata Škocjanski zatok št. 636-06/99-4 z dne
30. septembra 1999 podeljena Društvu za opazovanje in proučevanje ptic
Slovenije (DOPPS), Tržaška cesta 2, Ljubljana, ki na dan uveljavitve te uredbe
upravlja z naravnim rezervatom, se izvaja do prenehanja koncesijske pogodbe za
upravljanje naravnega rezervata Škocjanski zatok št. 252100-50-85/00 (v
nadaljnjem besedilu: koncesijska pogodba), ki je bila na podlagi sklepa vlade
št. 35600-1/2009/3 z dne 30. 7. 2009 podaljšana z aneksom št. 1 h
koncesijski pogodbi za upravljanje naravnega rezervata Škocjanski zatok št.
252100-50-85/00 z dne 1. 9. 2009 za deset let.
(2) Oseba, ki je pridobila koncesijo iz prejšnjega
odstavka, nadaljuje njeno izvajanje do prenehanja koncesijske pogodbe na način
in pod pogoji, določenimi v tej uredbi.
(3) Koncesijsko pogodbo je treba uskladiti z določbami
te uredbe v šestih mesecih po uveljavitvi te uredbe.
(4) Odbor za naravni rezervat, ustanovljen na podlagi
Zakona o naravnem rezervatu Škocjanski zatok (Uradni list RS, št. 20/98, 110/02
– ZGO-1 in 119/02 – ZON-A), nadaljuje delo kot odbor za naravni rezervat iz 14.
člena te uredbe.
24. člen
(načrt upravljanja)
(1) Vlada sprejme načrt upravljanja iz 15. člena te
uredbe v enem letu po uveljavitvi te uredbe.
(2) Do uveljavitve načrta upravljanja iz prejšnjega
odstavka se Odlok o programu varstva in razvoja Naravnega rezervata Škocjanski
zatok za obdobje 2007–2011 (Uradni list RS, št. 83/07) šteje za načrt
upravljanja iz 15. člena te uredbe.
25. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00728-28/2013
Ljubljana, dne 6. septembra 2013
EVA 2012-2330-0171
Vlada Republike Slovenije
mag. Alenka Bratušek l.r.
Predsednica

Priloga:
Naravni rezervat Škocjanski zatok - publikacijska karta