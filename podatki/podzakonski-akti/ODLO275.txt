1
Za kulturni spomenik državnega pomena se razglasi enoto
dediščine: 
-       
Izola – Arheološko najdišče Simonov zaliv (EŠD 195). 
Enota ima zaradi arheoloških, zgodovinskih,
umetnostnozgodovinskih, naselbinskih, krajinskih in drugih izjemnih lastnosti
poseben pomen za Republiko Slovenijo. Zato jo razglašamo za kulturni spomenik
državnega pomena z lastnostmi arheološkega, zgodovinskega, in umetnostnozgodovinskega
spomenika ter kulturne krajine.
2
Lastnosti, ki utemeljujejo razglasitev za spomenik državnega
pomena: 
Ostanki obmorske rezidencialne rimske vile, ki je skupaj z
največjim pristaniščem iz istega časa bilo ena največjih posestev v tem delu
Istre. Poleg ohranjenega antičnega ambienta edinega pri nas, arhitekturnih
ostankov imajo neprecenljivo vrednost mozaiki ter ostala notranja oprema.
3
Meje varovanega in vplivnega območja spomenika so vrisane na
temeljnem topografskem načrtu v merilu 1:5000. Izvirnika načrta, ki sta
sestavni del sestavni del tega odloka, hranita Ministrstvo za kulturo, Uprava
Republike Slovenije za kulturno dediščino in Javni zavod Republike Slovenije za
varstvo kulturne dediščine (v nadaljnjem besedilu: zavod). 
Vplivno območje spomenika, obsega 300 m od obstoječih
arhitekturnih ostankov rimske vile in 500-metrski morski pas od obstoječih
sklopov pristanišča. Nepozidane parcele v širši okolici, na katerih bi
načrtovali objekte ali uporabo, ki bi s svojo velikostjo, obliko ali funkcijo
lahko negativno vplivali na zaščitene funkcionalne, vizualne dele spomenika in
antičnega ambienta niso dovoljeni.
4
Za spomenik velja varstveni režim, ki določa: 
-       
varovanje spomeniških vrednot v celoti, v njihovi izvirnosti in
neokrnjenosti, 
-       
prepoved predelav vseh spomeniških prvin stavbe, 
-       
podrejanje vsake rabe in vseh posegov v objekte ter odprti prostor
ohranjanju in vzdrževanju varovanih spomeniških lastnosti celote, 
-       
prepoved vseh posegov v arheološke plasti spomenika, razen pooblaščenim
osebam, s predhodnim pisnim soglasjem pristojnega zavoda, 
-       
predstavitev spomeniških lastnosti celote in posameznih zaščitenih
elementov ter dostopnost javnosti v meri, ki ne ogroža varovanja spomenika in v
2. točki odloka naštetih posameznih elementov te enote. 
Zavarovano območje je namenjeno: 
-       
trajni ohranitvi spomeniških vrednot, 
-       
povečevanju pričevalnosti kulturnega spomenika, 
-       
prezentaciji kulturnih vrednot spomenika in situ, v tisku in drugih
medijih, 
-       
učno-demonstracijskemu delu, 
-       
znanstveno-raziskovalnemu delu.
5
Za vsako spremembo funkcije kulturnega spomenika ali
njegovega dela in za vsak poseg v spomenik, njegove dele ali zemljišče, so
potrebni predhodni pisni kulturnovarstveni pogoji in na njihovi podlagi
kulturnovarstveno soglasje zavoda.
6
Pristojni organ mora v dveh mesecih po uveljavitvi tega
odloka izdati lastnikom spomenika ali njegovih sestavnih delov odločbo o
varstvu na podlagi 13. člena zakona o varstvu kulturne dediščine (Uradni list
RS, št. 7/99). 
Odločbe iz prejšnjega odstavka določajo pogoje za
raziskovanje, načine vzdrževanja, pogoje za posege, fizično zavarovanje, pravni
promet, načine upravljanja in rabe spomenika, dostopnost spomenika za javnost
in časovne okvire dostopnosti, posamezne druge omejitve in prepovedi ter ukrepe
za čim bolj učinkovito varstvo spomenika. 
Varstveni režim lahko omejuje lastninsko pravico le v obsegu,
ki je nujen za izvajanje varstva spomenika.
7
Nadzor nad izvajanjem tega odloka opravlja Inšpektorat
Republike Slovenije za varstvo kulturne dediščine.
8
Ta odlok začne veljati naslednji dan po objavi v Uradnem
listu Republike Slovenije.
Št. 634-03/99-1
Ljubljana, dne 9. septembra 1999.
Vlada Republike Slovenije
Marjan Podobnik l. r. 
Podpredsednik

Priloga
1: Kulturni spomenik državnega pomena; Arheološko najdišče Simonov zaliv
(topografski načrt)