1. člen
(Vsebina in uporaba sklepa)
(1) Ta sklep podrobneje določa:
(a)   
pogoje za posredovanje potrošniških kreditov za bančnega kreditnega
posrednika, razen potrošniških kreditov za nepremičnino,
(b)   
vodenje evidenc bančnih kreditnih posrednikov o poslih, sklenjenih s
posredovanjem in
(c)   
vodenje evidenc bank o sklenjenih pogodbah o posredovanju s kreditnimi
posredniki ter kreditnih pogodbah, sklenjenih s posredovanjem kreditnih
posrednikov.
(2) Določbe tega sklepa se uporabljajo za kreditnega
posrednika, ki opravlja storitev posredovanja potrošniških kreditov za banko.
(3) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(Opredelitev pojmov)
(1) Pojmi, uporabljeni v tem sklepu, imajo enak pomen
kot v določbah ZPotK-2 oziroma Zakonu o bančništvu (Uradni list RS,
št. 25/15, 44/16 – ZRPPB in 77/16 – ZCKR; v nadaljevanju ZBan-2).
(2) Ne glede na prvi odstavek tega člena je za namen
tega sklepa banka kreditna institucija, ki je upravičena dajati potrošniške
kredite na območju Republike Slovenije.
(3) Kreditni posrednik banke (v nadaljevanju bančni
kreditni posrednik) je fizična ali pravna oseba, ki v okviru svoje dejavnosti,
poslovanja ali poklica in na podlagi pooblastila banke potrošnikom predstavlja
ali ponuja potrošniške kredite, jim pomaga v postopkih pred sklenitvijo
potrošniške kreditne pogodbe ali v imenu banke s potrošniki sklepa potrošniške
kreditne pogodbe.
(4) Kot bančni kreditni posrednik se šteje tudi kreditni
posrednik v pomožni funkciji iz 15. točke 2. člena ZPotK-2, ki posreduje
potrošniške kredite za banko.
(5) Ne glede na četrti odstavek tega člena za bančnega
kreditnega posrednika v pomožni funkciji, ki opravlja dejavnost posredovanja
potrošniških kreditov kot dopolnilno dejavnost za potrebe svoje glavne
trgovinske ali storitvene dejavnosti, ne veljajo določbe 6., 7., 8. in
9. člena tega sklepa.
3. člen
(Pogodba o posredovanju potrošniških kreditov)
(1) Bančni kreditni posrednik lahko opravlja storitve
posredovanja potrošniških kreditov le na podlagi pisne pogodbe o posredovanju
potrošniških kreditov, ki jo je sklenil z banko.
(2) Obvezen sestavni del pogodbe iz prvega odstavka tega
člena je določitev obsega odgovornosti banke in bančnega kreditnega posrednika
pri prekoračitvi obsega pooblastil bančnega kreditnega posrednika iz
5. člena tega sklepa.
(3) V primeru prekoračitve pooblastil bančnega
kreditnega posrednika in če se pri opravljanju storitev posredovanja
potrošniških kreditov povzroči škodo potrošniku, sta banka in bančni kreditni
posrednik za škodo odgovorna solidarno.
4. člen
(Izkazovanje statusa bančnega kreditnega posrednika)
(1) Banka na podlagi sklenjene pogodbe o posredovanju
potrošniških kreditov iz prvega odstavka 3. člena tega sklepa izda
bančnemu kreditnemu posredniku pisno izjavo, iz katere je razviden njegov
status in obseg njegovih pooblastil iz prvega odstavka 5. člena tega
sklepa.
(2) Bančni kreditni posrednik se pred začetkom
opravljanja posameznega posla kreditnega posredovanja potrošniku izkaže s pisno
izjavo banke iz prvega odstavka tega člena.
(3) V poslovnih prostorih bančnega kreditnega posrednika
so na vidnem mestu objavljene pisne izjave bank, za katere bančni kreditni
posrednik posreduje.
5. člen
(Pooblastila bančnega kreditnega posrednika)
(1) Banka in njen kreditni posrednik v pogodbi iz prvega
odstavka 3. člena tega sklepa uredita obseg pooblastil bančnega kreditnega
posrednika, pri čemer opredelita zlasti, ali ta:
-       
le predstavlja in ponuja potrošniške kredite in pomaga v postopkih pred
sklenitvijo kreditne pogodbe, pri čemer potrošniške kreditne pogodbe s potrošniki
sklepa banka, ali
-       
v imenu banke s potrošniki sklepa potrošniške kreditne pogodbe.
(2) Poleg pooblastil iz prvega odstavka tega člena banka
in njen kreditni posrednik v pogodbi iz prvega odstavka 3. člena tega
sklepa opredelita tudi obveznosti, ki jih v zvezi s potrošniškim kreditiranjem
banka lahko prenese na bančnega kreditnega posrednika, in dogovorita način
komunikacije za izmenjavo informacij med njima v zvezi z izvajanjem pooblastil
iz prvega odstavka tega člena.
(3) Bančni kreditni posrednik ne sme zahtevati in ne
sprejeti izpolnitve denarne obveznosti potrošnika za račun banke, za katero
posreduje.
6. člen
(Kadrovski in izobrazbeni pogoji)
Bančni kreditni posrednik ima za opravljanje nalog v zvezi s
posredovanjem potrošniških kreditov sklenjeno pogodbo z vsaj eno osebo, ki ima
najmanj tri leta delovnih izkušenj na področju opravljanja storitev
kreditiranja ali finančnega zakupa, kot jih opredeljuje ZBan-2.
7. člen
(Prostorski in tehnični pogoji)
(1) Poslovni prostor bančnega kreditnega posrednika ima
ločen prostor, ki zagotavlja potrošniku ustrezno stopnjo zasebnosti.
(2) Ob vhodu v poslovni prostor je na vidnem mestu napis
z navedbo firme in sedeža ali imena in naslova bančnega kreditnega posrednika.
(3) Stanovanje se ne sme uporabljati kot poslovni
prostor.
(4) Poslovni prostor je opremljen tako, da omogoča varno
in nemoteno izvajanje procesov posredovanja potrošniških kreditov ter
pristojnim organom omogoča vpogled in nadzor nad poslovanjem bančnega
kreditnega posrednika.
(5) Bančni kreditni posrednik razpolaga z ustrezno
informacijsko podporo, ki omogoča zlasti vodenje evidenc o poslih, sklenjenih s
posredovanjem, ter zagotavljanje predhodnih informacij in drugih obveznosti na
podlagi ZPotK-2.
8. člen
(Organizacijski pogoji)
(1) Bančni kreditni posrednik z notranjim aktom določi
postopke sprejemanja odločitev in opredeli odgovornost oseb pri sprejemanju
odločitev po posameznih delovnih procesih v okviru opravljanja storitev
posredovanja potrošniških kreditov glede na obseg in vrste potrošniških
kreditov.
(2) Bančni kreditni posrednik ima sprejete postopke in
ukrepe za varovanje osebnih podatkov v skladu z zakonom, ki ureja varstvo
osebnih podatkov. V vseh fazah poslovnega procesa je potrošniku zagotovljeno
varstvo njegovih osebnih podatkov.
9. člen
(Poslovne enote)
Bančni kreditni posrednik lahko opravlja storitve
posredovanja potrošniških kreditov tudi v krajevno ločenih poslovnih enotah, ob
izpolnjevanju pogojev iz 6. in 7. člena tega sklepa.
10. člen
(Vodenje evidenc bančnega kreditnega posrednika)
(1) Bančni kreditni posrednik vodi evidenco o vrsti in
številu potrošniških kreditnih pogodb, sklenjenih s svojim posredovanjem na
podlagi dogovorjenih pooblastil iz druge alineje prvega odstavka 5. člena
tega sklepa, ter o znesku odobrenih kreditov po teh pogodbah, ločeno za vsako
banko, za katero posreduje.
(2) Bančni kreditni posrednik hrani evidenco iz prvega
odstavka tega člena najmanj štiri leta po preteku poslovnega leta, na katerega
se nanaša.
11. člen
(Vodenje evidenc banke)
(1) Banka na svoji spletni strani objavi in redno
posodablja seznam svojih kreditnih posrednikov, ki obsega najmanj matično
številko, firmo ali ime in priimek ter sedež ali naslov posameznega kreditnega
posrednika oziroma navede, da s kreditnimi posredniki ne posluje.
(2) Banka vodi evidence o:
-       
vseh sklenjenih pogodbah o posredovanju z bančnimi kreditnimi
posredniki, njihovih spremembah ali prenehanju veljavnosti in
-       
vrsti in številu potrošniških kreditnih pogodb, sklenjenih s
posredovanjem svojih kreditnih posrednikov, ter o znesku odobrenih kreditov po
teh pogodbah, ločeno po kreditnih posrednikih, s katerimi sodeluje.
(3) Banka hrani evidence iz drugega odstavka tega člena
najmanj štiri leta po preteku poslovnega leta, na katerega se nanašajo.

Sklep o pogojih za posredovanje potrošniških
kreditov za bančnega kreditnega posrednika (Uradni list RS, št. 9/17) vsebuje naslednjo prehodno in
končni določbi:
»12. člen
(Prehodna določba)
Bančni kreditni posrednik do 30. junija 2017 z banko
uskladi pogodbo o posredovanju iz prvega odstavka 3. člena tega sklepa s
pogoji iz ZPotK-2 in od banke pridobi novo pisno izjavo.
13. člen
(Prenehanje uporabe sklepa)
Z dnem uveljavitve tega sklepa se preneha uporabljati Sklep o
pogojih, ki jih mora izpolnjevati bančni kreditni posrednik (Uradni list RS,
št. 72/10 in 77/16 – ZpotK-2).
14. člen
(Uveljavitev sklepa)
Ta sklep začne veljati naslednji dan po objavi v Uradnem
listu Republike Slovenije, uporabljati pa se začne 3. marca 2017.«.

Sklep o dopolnitvi Sklepa o pogojih za
posredovanje potrošniških kreditov za bančnega kreditnega posrednika (Uradni
list RS, št. 26/17) vsebuje naslednjo končno določbo:
»2. člen
Ta sklep začne veljati naslednji dan po objavi v Uradnem
listu Republike Slovenije.«.