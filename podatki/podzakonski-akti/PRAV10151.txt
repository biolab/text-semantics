I. SPLOŠNA DOLOČBA
1. člen
(vsebina)
To navodilo ureja: 
-       
postopke v zvezi s posredovanjem predlogov javno veljavnih
izobraževalnih in vzgojnih programov (v nadaljnjem besedilu: program) iz 9.
člena Zakona o organizaciji in financiranju vzgoje in izobraževanja v obravnavo
na Strokovni svet Republike Slovenije za splošno izobraževanje, Strokovni svet
Republike Slovenije za poklicno in strokovno izobraževanje ter Strokovni svet
Republike Slovenije za izobraževanje odraslih (v nadaljnjem besedilu: strokovni
sveti), 
-       
postopke obravnave in sprejemanja programov pred in v zvezi z objavo
programov ter roke, v katerih je potrebno te postopke izpeljati.
II. ELEKTRONSKO VODENJE POSTOPKOV
2. člen
(elektronsko vodenje postopkov)
Postopki iz prejšnjega člena se vodijo elektronsko v spletni
aplikaciji.
3. člen
(pooblastilo za dostop do spletne aplikacije)
Dostop do spletne aplikacije je omogočen samo pooblaščenim
osebam na podlagi dodeljenega certifikata. Certifikat se dodeli s sklepom
ministra, pristojnega za šolstvo (v nadaljnjem besedilu: minister).
III. PRIPRAVA PROGRAMOV ZA OBRAVNAVO NA STROKOVNIH SVETIH
4. člen
(predlagatelji programov)
Predlagatelji programov za obravnavo na strokovnih svetih so:
-       
Zavod Republike Slovenije za šolstvo za programe osnovnega in srednjega
splošnega izobraževanja ter osnovnega glasbenega izobraževanja, za programe za
predšolske otroke, za vzgojne programe domov za učence in dijaških domov, za
vzgojne in prilagojene programe za otroke in mladostnike s posebnimi potrebami
ter za posebne programe za otroke in mladostnike s posebnimi potrebami; 
-       
Državna komisija za splošno maturo za maturitetni izpitni katalog in
predmetne izpitne kataloge za splošno maturo; 
-       
Center Republike Slovenije za poklicno izobraževanje za programe nižjega
in srednjega poklicnega izobraževanja ter srednjega in višjega strokovnega
izobraževanja; kataloge znanja in izpitne kataloge za splošnoizobraževalne
predmete pripravi Zavod Republike Slovenije za šolstvo; 
-       
Državna komisija za poklicno maturo za maturitetni izpitni katalog in
predmetne izpitne kataloge za slovenščino oziroma italijanščino ali
madžarščino, matematiko in tuje jezike za poklicno maturo; 
-       
Andragoški center Slovenije za programe izobraževanja odraslih; 
-       
zasebna šola oziroma njen ustanovitelj za lasten izobraževalni program,
za katerega želi pridobiti javno veljavnost v skladu z drugim ali tretjim odstavkom
17. člena Zakona o organizaciji in financiranju vzgoje in izobraževanja, ter
zasebni vrtec oziroma njegov ustanovitelj za lasten program za predšolske
otroke za pridobitev pozitivnega mnenja pristojnega strokovnega sveta v skladu
s tretjim ali četrtim odstavkom 13. člena Zakona o vrtcih (Uradni list RS, št.
100/05 – uradno prečiščeno besedilo, 25/08 in 36/10). 
Drugi predlagatelji, ki želijo uvrstiti na pristojni
strokovni svet v obravnavo in sprejem posamezen element programa, ki se izvaja
kot izobraževalni ali vzgojni program javne službe, pošljejo svoj predlog
pristojnemu javnemu zavodu iz prejšnjega odstavka, ki ga predlaga za obravnavo
na strokovnih svetih, če je v skladu z zakonsko določenimi cilji vzgoje in
izobraževanja.
5. člen
(vsebina predloga)
Predlog programa mora vsebovati: 
-       
vse elemente, določene v 12., 13. in 14. členu Zakona o organizaciji in
financiranju vzgoje in izobraževanja, v povezavi z 19. in 20. členom Zakona o
maturi (Uradni list RS, št. 1/07 – uradno prečiščeno besedilo), v 29. členu
Zakona o osnovni šoli (Uradni list RS, št. 81/06 – uradno prečiščeno besedilo
in 102/07), v členih od 4. do 11. Zakona o glasbenih šolah (Uradni list RS, št.
81/06 – uradno prečiščeno besedilo), v 20. členu Zakona o višjem strokovnem
izobraževanju (Uradni list RS, št. 86/04), v 10. členu Zakona o izobraževanju
odraslih (Uradni list RS, št. 110/06 – uradno prečiščeno besedilo) in v 12.
členu Zakona o vrtcih, 
-       
5 mestno klasifikacijsko kodo KLASIUS-SRV in 4 mestno klasifikacijsko
kodo KLASIUS-P po Uredbi o uvedbi in uporabi klasifikacijskega sistema
izobraževanja in usposabljanja (Uradni list RS, št. 46/06) in Metodoloških
pojasnilih klasifikacijskega sistema izobraževanja in usposabljanja (Uradni
list RS, št. 89/06). 
V primeru dvoma ali spora o pravilni določitvi
klasifikacijskih kod je za presojo pristojen Skrbniški odbor klasifikacijskega
sistema izobraževanja in usposabljanja iz 6. člena Uredbe o uvedbi in uporabi
klasifikacijskega sistema izobraževanja in usposabljanja.
6. člen
(mnenja)
Predlagatelji programov javne službe iz prve in tretje
alineje prvega odstavka 4. člena tega navodila predlogu izobraževalnega
programa priložijo mnenje pristojnih sektorjev oziroma služb Ministrstva za
šolstvo in šport o: 
-       
usklajenosti predloga z zakonsko ureditvijo, 
-       
usklajenosti ali odstopanju od veljavnih standardov in normativov, 
-       
organizacijskih in finančnih možnostih ter morebitnih posebnih zahtevah
za izvedbo, 
-       
primernosti zahtevanih znanj in drugih pogojev za izvajalce programa. 
Pristojni sektorji oziroma službe posredujejo predlagatelju
zahtevano mnenje najpozneje v tridesetih dneh od prejema zahtevka. 
Predlagatelj programov javne službe iz prve alineje prvega
odstavka 4. člena tega navodila predlogu izobraževalnega programa srednjega
splošnega izobraževanja predloži tudi mnenje Državne komisije za splošno
maturo. 
Predlagatelj programov javne službe iz tretje alineje prvega
odstavka 4. člena tega navodila predlogu izobraževalnega programa poklicnega in
srednjega strokovnega izobraževanja predloži tudi mnenje Strokovnega sveta
Republike Slovenije za splošno izobraževanje o predmetnih katalogih znanja za
splošnoizobraževalne predmete in mnenje Državne komisije za poklicno maturo o
predmetnem izpitnem katalogu za drugi in četrti predmet poklicne mature. Predlogu
izobraževalnega programa poklicnega in srednjega strokovnega izobraževanja,
namenjenega izobraževanju otrok in mladostnikov s posebnimi potrebami ter
pripadnikov italijanske in madžarske narodne skupnosti, predloži tudi mnenje
Strokovnega sveta Republike Slovenije za splošno izobraževanje o programu. 
Predlagatelj iz druge alineje prvega odstavka 4. člena tega
navodila predlogu predmetnega izpitnega kataloga priloži mnenje Zavoda
Republike Slovenije za šolstvo o usklajenosti predmetnega izpitnega kataloga z
učnim načrtom in mnenje dveh recenzentov. Recenzenta na predlog državnih
predmetnih komisij imenuje Državna komisija za splošno maturo. 
Predlagatelj iz četrte alineje prvega odstavka 4. člena tega
navodila predlogu predmetnega izpitnega kataloga priloži mnenje Zavoda
Republike Slovenije za šolstvo o usklajenosti predmetnega izpitnega kataloga z
učnim načrtom. 
Predlagatelj programov javne službe iz pete alineje prvega
odstavka 4. člena tega navodila predlogu izobraževalnega programa priloži
mnenje pristojnega sektorja Ministrstva za šolstvo in šport o: 
-       
usklajenosti predloga z zakonsko ureditvijo in relevantnimi izvedbenimi
akti, 
-       
usklajenosti ali odstopanju od veljavnih standardov in normativov, 
-       
organizacijskih in finančnih možnostih ter morebitnih posebnih zahtevah
za izvedbo, 
-       
primernosti zahtevanih znanj in drugih pogojev za izvajalce programa. 
Pristojni sektor posreduje predlagatelju zahtevano mnenje
najpozneje v tridesetih dneh od prejema zahtevka. 
Predlagatelji iz prve, tretje in pete alineje prvega odstavka
4. člena tega navodila predlogu posebnega izobraževalnega programa za
izobraževanje odraslih, po katerem se pridobi javno veljavna izobrazba,
predložijo tudi soglasje Strokovnega sveta Republike Slovenije za izobraževanje
odraslih k programu. 
Za programe javne službe, prilagojene izobraževanju za
potrebe italijanske in madžarske narodne skupnosti, si pristojni strokovni svet
pridobi mnenje pristojnega organa italijanske oziroma madžarske narodne
skupnosti pred sprejemom predloga programa. 
Predlagatelj iz šeste alineje prvega odstavka 4. člena tega
navodila mora za izobraževalni program, za katerega želi pridobiti mnenje
strokovnega sveta o enakovrednem izobrazbenem standardu ali o zagotavljanju
minimalnih znanj, ki omogočajo uspešno zaključiti izobraževanje, pridobiti: 
-       
mnenje pristojnega javnega zavoda o strokovni ustreznosti predloga in
usklajenosti s sprejetimi izhodišči za pripravo istovrstnih programov; svojemu
mnenju javni zavod priloži še dve recenzijski mnenji priznanih strokovnjakov; 
-       
mnenje pristojnega sektorja Ministrstva za šolstvo in šport o
usklajenosti predloga z zakonsko ureditvijo. 
Javni zavod in sektor posredujeta zahtevano mnenje najpozneje
v tridesetih dneh od prejema zahtevka. 
Če je za določeno področje dela na nacionalnem nivoju
imenovano ekspertno delovno telo, mora predlagatelj programa pridobiti tudi
njegovo mnenje.
7. člen
(priprava predloga sprememb programa)
Za pripravo predloga spremembe programa se smiselno uporabljajo
določbe, ki veljajo za pripravo predloga programa.
IV. VODENJE POSTOPKOV OBRAVNAVE IN SPREJEMA PROGRAMOV
8. člen
(predlog programa v obravnavo na strokovnem svetu)
Predlagatelj pošlje predlog programa skupaj z mnenji iz 6.
člena tega navodila na sedež pristojnega strokovnega sveta.
9. člen
(sprejem programa)
Pristojni strokovni svet v skladu z določbami 25., 26. in 27.
člena Zakona o organizaciji in financiranju vzgoje in izobraževanja sprejme
odločitev o programu ali delu programa. 
Strokovni tajnik v roku 15 dni po seji strokovnega sveta
pošlje predlagatelju odpravek sklepa o odločitvi. 
Po sprejetju predloga programa na strokovnem svetu mora
predlagatelj pripraviti čistopis predloga programa v predpisani obliki v dveh
izvodih. Skupaj s podpisano izjavo odgovorne osebe predlagatelja, da so v
čistopisu upoštevane vse zahteve strokovnega sveta, v roku 15 dni pošlje en
izvod pristojnemu strokovnemu tajniku za arhiv strokovnega sveta in en izvod
pristojnemu sektorju Ministrstva za šolstvo in šport za pripravo javne objave. 
Pristojni sektor Ministrstva za šolstvo in šport pripravi
predpis o sprejemu programa in ga v roku 15 dni posreduje ministru v podpis.
10. člen
(obravnava in sprejem predloga sprememb programa)
Za postopek sprejemanja sprememb programov se smiselno
uporabljajo določbe, ki veljajo za sprejem programov.
V. OBJAVLJANJE PROGRAMOV
11. člen
(javna objava programov)
Javno veljavnost programov se zagotovi z javno objavo v
skladu z 18. členom Zakona o organizaciji in financiranju vzgoje in izobraževanja.
Javno objavo programov pripravi pristojni sektor Ministrstva za šolstvo in
šport. 
Javna objava programov javne službe obsega: 
-       
objavo predpisa o sprejemu programa v Uradnem listu Republike Slovenije
in 
-       
objavo vseh elementov programa oziroma njegove vsebine v elektronski
obliki na spletnih straneh Ministrstva za šolstvo in šport, lahko pa tudi v
obliki natisnjene publikacije; za programe srednjega splošnega in srednjega
strokovnega izobraževanja se predmetne izpitne kataloge za maturo objavi v
skladu z Zakonom o maturi. 
Javna objava programov zasebnih šol in vrtcev obsega: 
-       
objavo sklepa pristojnega strokovnega sveta v Uradnem listu Republike
Slovenije o ugotovitvi, sprejeti na podlagi drugega ali tretjega odstavka 17.
člena Zakona o organizaciji in financiranju vzgoje in izobraževanja oziroma na
podlagi tretjega ali četrtega odstavka 13. člena Zakona o vrtcih, in 
-       
objavo vseh elementov programa oziroma njegove vsebine v elektronski
obliki na spletnih straneh Ministrstva za šolstvo in šport, lahko pa tudi v
obliki natisnjene publikacije; za programe srednjega splošnega in srednjega
strokovnega izobraževanja se predmetne izpitne kataloge za maturo objavi v
skladu z Zakonom o maturi. 
Dokler programi javne službe niso javno objavljeni, jih ni mogoče
razmeščati na izobraževalne in vzgojne organizacije oziroma uvrstiti v objavo
razpisa za vpis. 
Ministrstvo za šolstvo in šport lahko na spletnih straneh ali
v publikaciji skupaj s programi objavi tudi druge dokumente, ki jih je sprejel
pristojni strokovni svet ter usmerjajo delo šol in vrtcev pri izvajanju
programov. 
Dostop do programov, objavljenih v elektronski obliki, je
brezplačen.
12. člen
(objava sprememb programov)
Za javno objavo posameznih sprememb programov se smiselno
uporabljajo določbe, ki veljajo za objavo programov kot celote.
VI. KOORDINACIJA STROKOVNIH SVETOV
13. člen
(Koordinacija strokovnih svetov)
Za usklajeno delo strokovnih svetov se lahko oblikuje
posvetovalno telo (v nadaljnjem besedilu: koordinacija), in sicer predvsem za: 
-       
načrtovanje in usklajevanje dela v celotni vertikali od predšolske
vzgoje do višjega strokovnega izobraževanja in izobraževanja odraslih, 
-       
usklajevanje zadev, ki so v pristojnosti dveh ali vseh treh strokovnih
svetov. 
V koordinaciji lahko sodelujejo, glede na za obravnavo
predvideno problematiko: 
-       
predsedniki in strokovni tajniki vseh treh strokovnih svetov, 
-       
predstojnik Urada za razvoj šolstva, 
-       
predsednik Sveta za kakovost in evalvacije, 
-       
direktorji Zavoda Republike Slovenije za šolstvo, Centra Republike Slovenije
za poklicno izobraževanje, Andragoškega centra Slovenije in Državnega izpitnega
centra, 
-       
generalni direktorji direktoratov Ministrstva za šolstvo in šport, 
-       
predstavnik Ministrstva za delo, družino in socialne zadeve, 
-       
predstavniki drugih ministrstev, kadar obravnavana problematika to
zahteva, in 
-       
drugi vabljeni. 
Sklic koordinacije lahko predlagajo osebe iz prve do šeste
alineje prejšnjega odstavka, skliče pa jo predstojnik Urada za razvoj šolstva.
VII. PREHODNA IN KONČNA DOLOČBA
14. člen
(začetek vodenja postopkov v elektronski obliki)
Vodenje postopkov v elektronski obliki in navodila za uporabo
spletne aplikacije zagotovi Ministrstvo za šolstvo in šport najkasneje do 31.
decembra 2011. 
Do zagotovitve vodenja postopkov z uporabo spletne aplikacije
predlagatelji predloge programov za obravnavo na strokovnih svetih in čistopise
že sprejetih programov pripravijo v papirni in elektronski obliki na obrazcih,
objavljenih na spletni strani Ministrstva za šolstvo in šport.
15. člen
(začetek veljave navodila)
To navodilo začne veljati petnajsti dan po objavi v Uradnem
listu Republike Slovenije.
Št. 0070-10/2010
Ljubljana, dne 22. oktobra 2010
EVA 2010-3311-0019
dr. Igor Lukšič l.r. 
Minister 
za šolstvo in šport