I. SPLOŠNA DOLOČBA
1. člen
(1) Ta pravilnik določa podrobnejše pogoje za strokovno
usposobljenost in preizkus strokovne usposobljenosti uslužbencev javnopravnih
oseb, ki upravljajo z dokumentarnim gradivom ter delavcev ponudnikov storitev,
ki opravljajo dela zajema in hrambe gradiva v digitalni obliki ter
spremljevalnih storitev.
(2) Ta pravilnik prav tako določa sestavo in oblikovanje
komisij za preizkus strokovne usposobljenosti ter način opravljanja preizkusov
strokovne usposobljenosti.
II. USLUŽBENCI, KI UPRAVLJAJO Z DOKUMENTARNIM GRADIVOM
2. člen
(1) Uslužbenci, ki upravljajo z dokumentarnim gradivom so v
skladu s tem pravilnikom osebe, ki v sodelovanju s predstojnikom ali drugim
pooblaščenim uslužbencem pri javnopravni osebi skrbijo za sprejem,
evidentiranje in odpravo dokumentarnega gradiva v glavni pisarni, usklajevanje
in nadziranje ravnanja z dokumentarnim gradivom pred prenosom v stalno zbirko,
varovanje dokumentarnega gradiva v stalni zbirki ter odbiranje in izročitev
arhivskega gradiva pristojnemu arhivu.
(2) Uslužbenci javnopravnih oseb, ki upravljajo z
dokumentarnim gradivom in delavci ponudnikov storitev, ki opravljajo dela
zajema in hrambe gradiva v digitalni obliki ter spremljevalnih storitev morajo
biti strokovno usposobljeni za delo z dokumentarnim gradivom.
(3) Strokovna usposobljenost za delo z dokumentarnim gradivom
se izkazuje s potrdilom o opravljenem preizkusu strokovne usposobljenosti ter
potrdili o dopolnjevanju in obnavljanju strokovnega znanja po opravljenem
preizkusu strokovne usposobljenosti.
III. STROKOVNO USPOSABLJANJE ZA DELO Z DOKUMENTARNIM
GRADIVOM
3. člen
(1) Pristojni arhivi, opredeljeni v dvaindvajseti alinei
2. člena Zakona o varstvu dokumentarnega in arhivskega gradiva ter arhivih
(Uradni list RS, št. 30/06, 24/14 – odl. US in 51/14; v nadaljnjem
besedilu: zakon) (v nadaljnjem besedilu: pristojni arhivi), organizirajo
strokovno usposabljanje za delo z dokumentarnim gradivom v obliki izobraževanja
za pripravo za preizkus strokovne usposobljenosti za delo z dokumentarnim
gradivom ter izobraževanja za dopolnjevanje in obnavljanje strokovnega znanja po
opravljenem preizkusu strokovne usposobljenosti za delo z dokumentarnim
gradivom.
(2) V postopku strokovnega usposabljanja po programu, ki
ga sprejme Svet direktorjev in se objavi na spletnih straneh pristojnih
arhivov, pridobijo uslužbenci javnopravnih oseb, ki upravljajo z dokumentarnim
gradivom ter delavci ponudnikov storitev, ki opravljajo dela zajema in hrambe
gradiva v digitalni obliki ter spremljevalnih storitev, znanja iz naslednjih
področij:
a)    
veljavne zakonodaje glede:
- 
namena varstva dokumentarnega in arhivskega gradiva,
- 
dolžnosti javnopravnih oseb glede varstva dokumentarnega in arhivskega
gradiva,
- 
pravil pisarniškega poslovanja glede dokumentarnega gradiva pred
prenosom v stalno zbirko,
- 
načina urejanja dokumentarnega gradiva v stalni zbirki,
- 
pogojev za pravno veljavno hrambo gradiva v digitalni obliki,
- 
zajema, pretvorbe in hrambe dokumentarnega gradiva v digitalni obliki in
hrambi dokumentarnega gradiva na mikrofilmu,
- 
varstva tajnosti, varstva zasebnosti in varstva osebnih podatkov;
b)    
arhivistike v najširšem smislu glede:
- 
načina in postopka odbiranja arhivskega gradiva iz dokumentarnega
gradiva,
- 
dokumentarnega gradiva, ki ima lastnosti arhivskega gradiva,
- 
načina in postopka izročanja arhivskega gradiva arhivu;
c)    
upravljanja z dokumentarnim gradivom v fizični in v digitalni obliki
glede:
- 
rokov hrambe dokumentarnega gradiva,
- 
postopka za uporabo dokumentarnega gradiva v stalni zbirki,
- 
načina varovanja dokumentarnega gradiva pred poškodbami, uničenjem in
izgubo,
- 
načina uporabe informacijske tehnologije pri delu z dokumentarnim gradivom,
- 
nosilcev in oblik zapisa za dolgoročno hrambo dokumentarnega gradiva,
- 
zajema in pretvorbe gradiva v fizični obliki,
- 
zajema, pretvorbe in hrambe gradiva v digitalni obliki;
č)    informatike glede:
- 
politike varovanja informacij,
- 
upravljanja informacijskih sredstev,
- 
varnosti, fizičnega in tehničnega varovanja opreme in prostorov,
- 
obvladovanja dostopa,
- 
upravljanja varnostnih dogodkov,
- 
zagotavljanja neprekinjenega poslovanja.
(3) V postopku strokovnega usposabljanja pridobijo uslužbenci
javnopravnih oseb, ki upravljajo z dokumentarnim gradivom, v večjem obsegu
poglobljena znanja iz točk a), b) in c) prejšnjega odstavka, delavci ponudnikov
storitev, ki opravljajo dela zajema in hrambe gradiva v digitalni obliki ter
spremljevalnih storitev, pa iz točk c) in č) prejšnjega odstavka.
(4) Javnopravna oseba in ponudnik storitev, ki opravlja
dela zajema in hrambe gradiva v digitalni obliki ter spremljevalne storitve,
morata zagotoviti materialne in druge možnosti za strokovno usposabljanje ter
dopolnjevanje in obnavljanje znanja v skladu s tem pravilnikom.
IV. PREIZKUS STROKOVNE USPOSOBLJENOSTI
4. člen
(organ, pristojen za opravljanje preizkusa strokovne
usposobljenosti)
(1) Uslužbenci javnopravnih oseb, ki upravljajo z
dokumentarnim gradivom, morajo opraviti preizkus strokovne usposobljenosti pri
pristojnem arhivu.
(2) Delavci ponudnikov storitev, ki opravljajo dela
zajema in hrambe gradiva v digitalni obliki ter spremljevalnih storitev, morajo
opraviti preizkus strokovne usposobljenosti pri Arhivu Republike Slovenije.
(3) Preizkus strokovne usposobljenosti v skladu s tem
pravilnikom lahko opravljajo tudi fizične osebe ali delavci pravnih oseb, ki
delajo z dokumentarnim gradivom v zasebni lasti. Preizkus strokovne
usposobljenosti se opravi pri pristojnem arhivu.
5. člen
(postopek in vsebina prijave za opravljanje preizkusa
strokovne usposobljenosti)
(1) Uslužbenca javnopravne osebe, ki upravlja z
dokumentarnim gradivom, k opravljanju preizkusa strokovne usposobljenosti
prijavi javnopravna oseba.
(2) Delavca ponudnika storitev, ki opravlja dela zajema
in hrambe gradiva v digitalni obliki ter spremljevalnih storitev, k opravljanju
preizkusa strokovne usposobljenosti prijavi ponudnik storitev.
(3) Prijava mora vsebovati priimek in ime kandidata,
datum in kraj rojstva ter delovno mesto. Prijavi je treba priložiti potrdilo o
izobrazbi.
(4) Pristojni arhiv obvesti prijavljenega kandidata o
času in kraju preizkusa strokovne usposobljenosti najmanj 15 dni pred
predvidenim datumom preizkusa strokovne usposobljenosti.
6. člen
(komisija za preizkus strokovne usposobljenosti)
(1) Preizkus strokovne usposobljenosti vodi tričlanska
komisija za preizkus strokovne usposobljenosti (v nadaljnjem besedilu:
komisija), ki je sestavljena iz predsednika oziroma njegovega namestnika in
dveh članov.
(2) Predsednika, njegovega namestnika in člane komisije
imenuje minister, pristojen za kulturo, na predlog pristojnega arhiva izmed
strokovnih delavcev arhiva, ki imajo vsaj pet let delovnih izkušenj v
arhivski dejavnosti ter imajo najmanj visokošolsko izobrazbo, pridobljeno po
študijskih programih druge stopnje oziroma raven izobrazbe, ki v skladu z
zakonom ustreza izobrazbi druge stopnje. Predsednik, njegov namestnik ter člani
komisije se imenujejo za pet let in so lahko ponovno imenovani. Komisija dela po
poslovniku, ki ga sprejme z večino glasov vseh svojih članov.
(3) Komisija oceni uspeh kandidata z oceno »uspešno« ali
»neuspešno«.
(4) Če kandidat preizkusa strokovne usposobljenosti ne
opravi, mu komisija določi nov rok za ponovno opravljanje preizkusa strokovne
usposobljenosti, pri čemer ta rok ne sme biti krajši od enega meseca od
neuspešno opravljenega preizkusa.
7. člen
(način opravljanja preizkusa strokovne usposobljenosti)
(1) Preizkus strokovne usposobljenosti se opravlja ustno
v prostorih pristojnega arhiva.
(2) Ustni preizkus strokovne usposobljenosti lahko traja
za posameznega kandidata največ 30 minut.
(3) O poteku preizkusa strokovne usposobljenosti se vodi
zapisnik, ki ga podpiše predsednik komisije ali njegov namestnik.
(4) Zapisnikarja določi direktor pristojnega arhiva
izmed strokovnih delavcev arhiva, kjer poteka preizkus strokovne
usposobljenosti.
8. člen
(potrdilo o opravljenem preizkusu strokovne usposobljenosti)
(1) Kandidatu, ki je preizkus strokovne usposobljenosti
uspešno opravil, se izda potrdilo o opravljenem preizkusu strokovne
usposobljenosti. Potrdilo podpiše predsednik komisije ali njegov namestnik.
(2) Potrdilo se vroči kandidatu najpozneje v osmih dneh
od dneva preizkusa strokovne usposobljenosti.
(3) Obrazec potrdila o preizkusu strokovne
usposobljenosti, ki ga izda pristojni arhiv, je kot priloga sestavni del tega
pravilnika (Priloga 1).
9. člen
(stroški preizkusa strokovne usposobljenosti)
(1) Stroške v zvezi s strokovnim usposabljanjem in
opravljanjem preizkusa strokovne usposobljenosti nosi prijavitelj iz
5. člena tega pravilnika.
(2) Komisija in zapisnikar opravljajo delo v komisiji v
okviru rednega delovnega časa, zato jim plačilo za delo in povračilo potnih
stroškov v zvezi z delom v komisiji ne pripadata.
(3) Višino stroškov iz prvega odstavka tega člena, ki
vključujejo materialne stroške (najem prostorov za usposabljanje, stroški
gradiva, stroški izdaje potrdil in podobno), določi minister, pristojen za
arhive, s posebnim sklepom.
10. člen
(obvezno dopolnjevanje in obnova pridobljenega strokovnega
znanja)
(1) Oseba, ki je uspešno opravila preizkus strokovne
usposobljenosti, mora strokovno znanje s področij iz drugega odstavka
3. člena tega pravilnika redno dopolnjevati in obnavljati, kar se preverja
na vsaka tri leta po opravljenem preizkusu strokovne usposobljenosti na način,
opredeljen v naslednjem odstavku.
(2) Za dopolnjevanje in obnavljanje strokovnega znanja
se mora oseba iz prejšnjega odstavka na vsaka tri leta po opravljenem preizkusu
strokovne usposobljenosti udeležiti vsaj enega strokovnega izobraževanja, ki ga
za področja iz drugega odstavka 3. člena pravilnika organizirajo pristojni
arhivi. Izvajalci strokovnega izobraževanja morajo udeležencem izdati ustrezno
potrdilo o dopolnjevanju in obnavljanju strokovnega znanja za delo z
dokumentarnim gradivom, v obliki, ki je opredeljena v Prilogi 2, ki je sestavni
del tega pravilnika.
(3) V primeru, da pristojni arhiv v okviru rednega
sodelovanja z uslužbencem javnopravne osebe, ki upravlja z dokumentarnim
gradivom, pred potekom treh let po opravljenem preizkusu strokovne
usposobljenosti uslužbenca ugotovi, da ta uslužbenec izvršuje dolžnosti glede varstva
dokumentarnega in arhivskega gradiva v skladu s prvim do šestim odstavkom
39. člena zakona, mu lahko pristojni arhiv izda potrdilo o izpolnjevanju
zahteve iz prejšnjega odstavka v obliki, ki je opredeljena v Prilogi 3, ki je
sestavni del tega pravilnika, za triletno obdobje brez udeležbe na strokovnem
izobraževanju iz drugega odstavka tega člena.
(4) V primeru, da pristojni arhiv v okviru rednega
sodelovanja z delavcem ponudnika storitev, ki opravlja dela zajema in hrambe
gradiva v digitalni obliki ter spremljevalnih storitev, pred potekom treh let
po opravljenem preizkusu strokovne usposobljenosti delavca ugotovi, da ta
delavec izvršuje dolžnosti glede varstva dokumentarnega in arhivskega gradiva v
skladu s prvim do šestim odstavkom 39. člena zakona, mu lahko pristojni
arhiv izda potrdilo o izpolnjevanju zahteve iz drugega odstavka tega člena v
obliki, ki je opredeljena v Prilogi 4, ki je sestavni del tega pravilnika, za
triletno obdobje brez udeležbe na strokovnem izobraževanju iz drugega odstavka
tega člena.
(5) Pristojni arhiv vodi pregled nad izpolnjevanjem
obveznosti iz prvega odstavka tega člena. Osebe iz prvega odstavka tega člena
so mu v ta namen dolžne posredovati ustrezna dokazila.
(6) Če oseba vsaka tri leta ne izkaže izpolnjevanja
zahteve iz prvega odstavka tega člena oziroma ne pridobi potrdila iz drugega,
tretjega in četrtega odstavka tega člena, mora v roku enega leta od
ugotovljenega stanja ponovno opraviti preizkus strokovne usposobljenosti.
V. PREHODNE IN KONČNE DOLOČBE
11. člen
(dokončanje že začetih postopkov)
Postopki, povezani z izobraževanji za pripravo na preizkus in
preizkusi strokovne usposobljenosti, začeti pred začetkom veljavnosti tega
pravilnika, se dokončajo v skladu z določbami Pravilnika o strokovni
usposobljenosti uslužbencev javnopravnih oseb ter delavcev ponudnikov storitev,
ki delajo z dokumentarnim gradivom (Uradni list RS, št. 132/06 in 38/08).
12. člen
(začetek teka triletnega obdobja za dopolnjevanje in
obnavljanje strokovnega znanja)
Triletno obdobje za dopolnjevanje in obnavljanje strokovnega
znanja iz prvega odstavka 10. člena začne teči z dnem uveljavitve tega
pravilnika, razen v primeru postopkov iz prejšnjega člena, ko začne triletno
obdobje teči z dnem zaključka teh postopkov.
13. člen
(veljavnost dosedanjih potrdil o opravljenem preizkusu
strokovne usposobljenosti)
(1) Osebe, ki so opravile preizkus strokovne
usposobljenosti za delo z dokumentarnim gradivom na podlagi Pravilnika o
strokovni usposobljenosti uslužbencev javnopravnih oseb ter delavcev ponudnikov
storitev, ki delajo z dokumentarnim gradivom (Uradni list RS, št. 132/06
in 38/08), so usposobljene za delo z dokumentarnim gradivom na podlagi tega
pravilnika.
(2) Osebe iz prejšnjega odstavka so dolžne dopolnjevati
in obnavljati strokovno znanje po pogojih iz 10. člena tega pravilnika.
14. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o strokovni usposobljenosti uslužbencev javnopravnih oseb ter delavcev
ponudnikov storitev, ki delajo z dokumentarnim gradivom (Uradni list RS,
št. 132/06 in 38/08).
15. člen
(začetek veljavnost)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-10/2016-39
Ljubljana, dne 17. oktobra 2016
EVA 2016-3340-0023
Anton Peršak l.r.
Minister
za kulturo

Priloga 1: Potrdilo
o preizkusu strokovne usposobljenosti
Priloga 2: Potrdilo
o udeležbi strokovnega izobraževanja za dopolnjevanje in obnavljanje
strokovnega znanja za delo z dokumentarnim gradivom 
Priloga 3: Potrdilo,
da uslužbenec javnopravne osebe, ki upravlja z dokumentarnim gradivom izvršuje
dolžnosti glede varstva dokumentarnega in arhivskega gradiva skladno z 39.
členom zakona
Priloga 4: Potrdilo,
da delavec ponudnika storitev, ki opravlja dela zajema in hrambe gradiva v
digitalni obliki ter spremljevalnih storitev izvršuje dolžnosti glede varstva
dokumentarnega in arhivskega gradiva skladno z 39. členom zakona