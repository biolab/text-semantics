1. člen
(vsebina splošnega akta)
Ta splošni akt podrobneje ureja način izvajanja
198. člena Zakona o elektronskih komunikacijah (Uradni list RS, št. 130/22 in 18/23 – ZDU-1O; v nadaljnjem
besedilu: zakon), ki ureja spremljanje in nadzor porabe storitev.
2. člen
(namen in uporaba splošnega akta)
(1) Ta splošni akt
določa mehanizme, ki jih morajo izvajalci storitev dostopa do interneta in
javno dostopnih medosebnih komunikacijskih storitev brezplačno zagotoviti
naročnikom storitev oziroma uporabnikom storitev z namenom spremljanja in
nadzora porabe storitev, če naročniki storitev za te storitve plačujejo na
podlagi dejanske časovne ali količinske porabe.
(2) Izvajalci storitev
dostopa do interneta in javno dostopnih medosebnih komunikacijskih storitev
lahko dodatno nudijo tudi druge mehanizme za nadzor porabe storitev, ki v tem
splošnem aktu niso zajeti, pri čemer so lahko ti mehanizmi tudi odplačni.
(3) Določbe tega
splošnega akta se uporabljajo pri uporabi storitev dostopa do interneta in
javno dostopnih medosebnih komunikacijskih storitev v omrežjih na območju
Republike Slovenije, in sicer ne glede na to, v katerem omrežju uporabnik
uporablja storitve (tj. v domačem omrežju oziroma v omrežju ponudnika
nacionalnega gostovanja). Ta splošni akt v ničemer ne posega v pravice končnih
uporabnikov, ki jih imajo na podlagi Uredbe (EU) 2022/612 Evropskega parlamenta
in Sveta z dne 6. aprila
2022 o gostovanju v javnih mobilnih komunikacijskih omrežjih v Uniji in drugih veljavnih predpisov. Določbe
tega splošnega akta veljajo tudi za klice v tujino in klice na premijske
številke.
(4) Obveznosti po tem
splošnem aktu ne posegajo v morebitne obveznosti obveščanja po drugih
predpisih.
3. člen
(pomen izrazov)
(1) Izrazi, uporabljeni
v tem splošnem aktu, pomenijo:
1.     
Finančna meja je stroškovno določena meja, pred in ob dosegu katere mora
izvajalec storitev naročnika storitev obvestiti oziroma mu v primeru storitev
dostopa do interneta tudi onemogočiti nadaljnjo uporabo storitev.
2.     
Količinska meja je meja, izražena v količini uporabljenih enot, s
katerimi se meri uporaba storitev, ki ustreza finančnemu znesku, določenemu za
finančno mejo, pred in ob dosegu katere mora izvajalec storitev naročnika
storitev obvestiti oziroma mu v primeru storitev dostopa do interneta tudi
onemogočiti nadaljnjo uporabo storitev.
3.     
Naročnik storitev oziroma naročnica storitev (v nadaljnjem besedilu:
naročnik storitev) v smislu tega splošnega akta je potrošnik, ki je z
izvajalcem storitev sklenil naročniško pogodbo o zagotavljanju javnih
komunikacijskih storitev. Za naročnika storitev po tem splošnem aktu štejejo
tudi mikro družbe ali majhne družbe, kot so opredeljene v zakonu, ki ureja
gospodarske družbe, in neprofitne organizacije, razen če so se uporabi določb
198. člena zakona izrecno odpovedali.
4.     
Uporabnik storitev oziroma uporabnica storitev (v nadaljnjem besedilu:
uporabnik storitev) v smislu tega splošnega akta je vsaka fizična oseba, ki
neposredno uporablja storitve dostopa do interneta in javno dostopne medosebne
komunikacijske storitve.
5.     
Premijske številke so negeografske številke, ki so kot številke
premijskih storitev določene v načrtu oštevilčenja, to so zlasti številke s
klicno predpono 090 in 089.
6.     
Klic v tujino je klic, ki se vzpostavi iz mobilnega ali fiksnega omrežja
na območju Republike Slovenije v omrežje katerekoli druge države.
(2) Ostali izrazi,
uporabljeni v tem splošnem aktu, imajo enak pomen, kot je določen v zakonu.
4. člen
(vzpostavitev mehanizmov za spremljanje in nadzor porabe
storitev)
(1) Izvajalci storitev
morajo vzpostaviti mehanizme za spremljanje in nadzor porabe, če naročnik
storitev zanje plačuje na podlagi dejanske časovne in količinske porabe.
(2) Če gre za storitev
dostopa do interneta, mora mehanizem iz prvega odstavka tega člena ob doseženi
meji porabe onemogočiti nadaljnjo porabo, dokler naročnik storitev ali
uporabnik storitev ne dovoli nadaljevanja porabe storitve dostopa do interneta.
(3) Mehanizme iz tega
člena izvajalec storitve zagotovi brezplačno.
(4) Mehanizmi iz tega
člena morajo biti vzpostavljeni ločeno za storitev dostopa do interneta in
ločeno za medosebne komunikacijske storitve.
5. člen
(spremljanje porabe storitev)
(1) Za potrebe
izvajanja tega splošnega akta morajo izvajalci storitve dostopa do interneta
porabo le-te spremljati in obračunavati v realnem času.
(2) Izvajalci
medosebnih komunikacijskih storitev morajo o ravni porabe medosebnih
komunikacijskih storitev zagotavljati pravočasne informacije.
6. člen
(obveščanje o porabi storitev na zahtevo)
Izvajalec storitve mora zagotoviti, da lahko uporabnik
storitev oziroma naročnik storitev kadarkoli brezplačno in na enostavno
dostopen način pridobi pravočasne informacije o stanju svoje porabe (npr. s
klicem v klicni center, prek spletne aplikacije ali aplikacije na mobilnem
telefonu, s pošiljanjem ukaznih nizov oziroma SMS sporočil ipd.).
7. člen
(meja porabe storitev)
(1) Meja porabe se
določi količinsko (količinska meja) ali finančno (finančna meja) in velja za
porabo v obračunskem obdobju ali v koledarskem mesecu.
(2) Izvajalec storitve
mora naročniku storitev omogočiti, da si količinsko ali finančno mejo porabe
določi sam.
(3) Če naročnik
storitev meje porabe ne določi sam, znaša meja porabe za storitve dostopa do
interneta največ 20,00 EUR z DDV oziroma za medosebne komunikacijske storitve
največ 20,00 EUR z DDV.
(4) Za naročnike
storitev, ki niso potrošniki in se zanje uporabljajo določila tega splošnega
akta v smislu četrtega odstavka 198. člena zakona, znaša meja porabe
največ 100,00 EUR z DDV za storitve dostopa do interneta oziroma največ 100,00
EUR z DDV za medosebne komunikacijske storitve.
(5) Izvajalec storitve,
ki bo naročnikom storitev omogočal količinsko mejo, mora le-to postaviti največ
v količini, ki ustreza finančnemu znesku, določenemu za finančno mejo.
(6) Naročnik storitev
lahko izjavi, da ne želi uporabljati nobene meje porabe.
(7) Izvajalec storitve
mora naročniku storitev zagotoviti možnost, da kadarkoli brezplačno prek SMS
sporočila, elektronske pošte, spletnega portala, mobilne aplikacije oziroma s
klicem v klicni center izvajalca storitve spremeni, izklopi ali vklopi mejo
porabe. Spremembo iz prejšnjega stavka izvajalec storitve na podlagi podane
zahteve izvede najkasneje v roku enega delovnega dne od dne, ko je zahteva
podana.
8. člen
(obvezno obveščanje o porabi storitev)
(1) Ko poraba doseže 80
% meje porabe, mora izvajalec storitve o tem obvestiti uporabnika storitev,
katerega poraba bo predvidoma dosegla mejo porabe.
(2) Izvajalec storitve
mora ob dosegu meje porabe (100 %), o tem obvestiti uporabnika storitev.
(3) Če gre za storitev
mobilnega interneta, mora izvajalec storitve uporabnika storitev obvestiti
preko SMS sporočila na telefonsko številko, na katero se nanaša poraba, oziroma
preko pojavnega okna, če storitev to omogoča (npr. mobilni internet na
računalniku).
(4) Če gre za storitev
mobilne telefonije, mora izvajalec storitve uporabnika storitev obvestiti preko
SMS sporočila na telefonsko številko, iz katere poraba izvira.
(5) Če gre za storitev
fiksne telefonije mora izvajalec storitve naročnika storitev obvestiti na
način, ki ga morata dogovoriti v naročniški pogodbi.
(6) Ne glede na določbe
prejšnjih odstavkov tega člena se lahko izvajalec storitve in naročnik storitev
ob sklenitvi pogodbe dogovorita tudi za drugačen način obveščanja, ki ga mora
naročnik storitev predhodno potrditi.
(7) Če naročnik
storitev in uporabnik storitev nista ista oseba, mora ne glede na določbe
prvega, drugega, tretjega in četrtega odstavka tega člena izvajalec storitve o
povečani porabi obveščati tudi naročnika storitev. Način obveščanja dogovorita
naročnik storitev in izvajalec storitve v pogodbi.
(8) Obveščanje po tem
splošnem aktu je za uporabnike storitev oziroma naročnike storitev brezplačno.
(9) Izvajalec storitve
mora zagotoviti, da lahko naročnik storitev možnost obveščanja kadarkoli
izklopi.
9. člen
(obveščanje o ceni klica na premijsko številko ali v tujino)
(1) Izvajalci storitev
morajo vzpostaviti glasovni (zvočni) mehanizem, ki uporabniku storitev, ki
generira klic, neposredno pred vzpostavitvijo klica na premijsko številko v
slušno zaznavni obliki sporoči ceno, ki velja za klicano številko in način
obračunavanja.
(2) Izvajalci storitev
morajo vzpostaviti glasovni (zvočni) mehanizem, ki uporabniku storitev, ki
generira klic iz Slovenije v tujino, katerega cena presega 0,2318 EUR z DDV na
minuto, neposredno pred vzpostavitvijo klica v slušno zaznavni obliki sporoči
ceno, ki velja za klicano številko in način obračunavanja.
(3) Cene iz tega člena
morajo biti izražene v slovenščini, v evrih (EUR) in morajo vključevati DDV.
(4) Primeri glasovnih
sporočil iz prvega odstavka tega člena so naslednji:
1.     
za primer, ko se klici zaračunavajo na enoto časa:
»Spoštovani! Kličete na premijsko
številko. Cena vašega klica je ___ EUR z DDV na minuto. Obračunski interval je
___ sekund. Zaračuna se vsak začeti interval.«;
2.     
za primer, ko se storitve zaračunavajo za klic:
»Spoštovani! Kličete na premijsko
številko. Cena vašega klica je ___ EUR z DDV za klic.« in
3.     
za primer klica iz Slovenije v tujino:
»Spoštovani! Kličete v tujino. Cena
vašega klica je ___ EUR z DDV na minuto.«
(5) Ko se storitve
zaračunavajo za klic (npr. televoting), lahko izvajalec storitve uporabniku
storitev, ki generira klic iz mobilnega omrežja, namesto obveščanja iz prvega
odstavka tega člena sporoči ceno klica z SMS sporočilom neposredno po klicu na
premijsko številko.
(6) Mehanizem iz tega
člena je za uporabnike storitev brezplačen. Čas obveščanja ne šteje v klic in
se ne zaračunava pod pogoji premijskih oziroma drugih storitev.
(7) Mehanizem iz tega
člena je dolžan vzpostaviti in za njegovo delovanje odgovarja izvajalec
storitve, v omrežju katerega se nahaja številka, s katere se generira klic.
10. člen
(izvedba blokade storitve dostopa do interneta)
(1) Ko poraba storitve
dostopa do interneta v obračunskem obdobju doseže 80 % meje porabe, mora
izvajalec storitve uporabnika storitve obvestiti na način iz 8. člena tega splošnega akta, pri čemer mora v
obvestilu navesti, da bo v primeru, če bo meja porabe dosežena, izvedena blokada
storitev.
(2) Ko poraba storitve
dostopa do interneta v obračunskem obdobju doseže mejo porabe (100 %), mora
izvajalec storitve nemudoma izvesti blokado storitve dostopa do interneta in o
tem istočasno obvestiti uporabnika storitev oziroma naročnika storitev na način
iz 8. člena tega splošnega akta.
(3) V obvestilu o
izvedeni blokadi mora izvajalec storitve uporabnika storitev oziroma naročnika
storitev seznaniti z možnostjo nadaljnje uporabe storitev in z njihovo ceno
storitev.
(4) Uporabnik storitev,
ki želi kljub doseženi meji porabe še naprej uporabljati storitev dostopa do
interneta, mora to izvajalcu storitve izrecno potrditi.
(5) Za potrebe
potrditve mora izvajalec storitve uporabniku storitev v obvestilu o izvedeni
blokadi omogočiti povraten kanal, preko katerega lahko uporabnik storitev
potrdi nadaljnjo uporabo storitve dostopa do interneta.
(6) Za potrditev
nadaljnje uporabe storitev se šteje tudi opravljen dodaten zakup določene
količine storitev, če je tako dogovorjeno med naročnikom storitev in izvajalcem
storitve in je uporabnik storitev na jasen ter nedvoumen način opozorjen na
posledice tovrstnega zakupa.
(7) Če uporabnik
storitve dostopa do interneta potrdi nadaljnjo uporabo, mora izvajalec storitve
na način iz 8. člena tega splošnega akta obvestiti uporabnika storitev
oziroma naročnika storitev, da je omogočena nadaljnja uporaba storitve dostopa
do interneta.
(8) Če je meja porabe
storitve dostopa do interneta dosežena, izvajalec storitve do konca
obračunskega obdobja brez potrditve uporabnika storitev ne sme omogočiti
nadaljnje uporabe storitve dostopa do interneta.
(9) Ne glede na določbe
prejšnjih odstavkov tega člena lahko naročnik storitev ob sklenitvi naročniške
pogodbe izbere, da se poraba storitve dostopa do interneta ob doseženi meji
porabe do konca obračunskega obdobja ne sme nadaljevati. Izvajalec storitve ga
mora na to možnost ob sklenitvi naročniškega razmerja izrecno opozoriti.
(10) Blokada storitve
dostopa do interneta mora biti ob doseženi meji porabe izvedena nemudoma in ne
glede na to, ali je storitev v teku oziroma neodvisno od tega, ali je
podatkovna seja s strani uporabnika storitev prekinjena ali ne.
11. člen
(paketi z zakupljeno količino storitev)
(1) Pri paketih, ki že
v ceni mesečne naročnine vključujejo določeno zakupljeno količino (npr. minute
klicev, število SMS sporočil, enote prenosa podatkov), se meja porabe storitev
začne uporabljati šele po porabi zakupljene količine.
(2) V primeru iz
prejšnjega odstavka mora izvajalec storitve uporabnika storitev najkasneje v trenutku,
ko poraba doseže 80 % zakupljene količine opozoriti na način iz 8. člena tega splošnega akta. V obvestilu mora
izvajalec storitve jasno navesti, da je poraba dosegla 80 % zakupljene količine
in ga seznaniti s ceno, ki bo zaračunana po doseženi zakupljeni količini.
(3) V trenutku, ko
uporabnik storitev v celoti porabi v paket vključeno količino storitev (100 %),
ga mora izvajalec storitve o tem obvestiti ter seznaniti s ceno, ki se mu bo v
nadaljevanju zaračunavala in z načinom, kako lahko onemogoči nadaljnjo uporabo
storitev.
(4) Če po porabi v
paketu zakupljene količine uporabnikova nadaljnja poraba storitve dostopa do
interneta v obračunskem oziroma mesečnem obdobju doseže mejo porabe, mora
izvajalec storitve nemudoma izvesti blokado na način iz prejšnjega člena tega
splošnega akta.
(5) V primerih, ko je
na paket z zakupljeno količino storitve vezanih več uporabnikov storitev, ki si
med seboj delijo zakupljeno količino, mora izvajalec storitve obveščati vse
uporabnike storitev, vključno z naročnikom storitev. Nadaljnjo uporabo storitve
dostopa do interneta po izvedeni blokadi pa lahko potrdi samo naročnik
storitev.
12. člen
(zagotavljanje informacij)
(1) Izvajalec storitve
mora ves čas trajanja naročniškega razmerja uporabnikom storitev na enostaven,
pregleden in lahko dostopen način zagotoviti jasne in razumljive informacije o
spremljanju in nadzoru porabe storitev, najmanj pa o:
1.     
finančni oziroma količinski meji porabe,
2.     
možnostih za spremembo višine, izklopa oziroma ponovnega vklopa meje
porabe,
3.     
možnosti onemogočene porabe storitev ob doseženi meji porabe do konca
obračunskega obdobja,
4.     
mehanizmih za spremljanje in nadzor porabe storitev,
5.     
posledicah nenadzorovanega prenosa podatkov in samodejnih posodobitev,
ki se pojavljajo pri pametnih telefonih in kako ukrepati v takšnem primeru,
6.     
cenah in stroških uporabe storitev,
7.     
ukrepih, ki omogočajo sprotno spremljanje in nadzor porabe storitev,
8.     
načinih, s katerimi lahko sami preprečijo previsoko porabo storitev
(npr. izklop samodejnega posodabljanja aplikacij, ročna izbira izvajalca
storitev ipd.).
(2) Na smiselno enak
način mora izvajalec storitve ob sklenitvi naročniške pogodbe in med trajanjem
naročniškega razmerja informacije zagotoviti tudi naročniku storitev.
(3) Informacije iz
prvega odstavka tega člena morajo biti navedene v javno objavljenih splošnih
pogojih, na vidnem in lahko dostopnem mestu na spletnih straneh izvajalca
storitve ter objavljene v njegovih poslovalnicah.
(4) Poleg navedenih
informacij iz prvega odstavka tega člena, mora izvajalec storitve na svojih
spletnih straneh in na vidnem mestu v svojih poslovalnicah objaviti informacije
o tem, kako mehanizem meje porabe deluje, na kakšen način lahko kljub blokadi
storitev uporabnik storitev oziroma naročnik storitev nadaljuje z uporabo
storitev, kaj se zgodi z že prenesenimi podatki, v kolikor seja ob izvedeni
blokadi še ni bila zaključena, in druge, za uporabnika storitev oziroma
naročnika storitev pomembne podatke, vezane na nadzor porabe storitev.
PREHODNA IN KONČNA DOLOČBA
13. člen
(prenehanje uporabe)
Z dnem uveljavitve tega splošnega akta se prenehata
uporabljati Splošni akt o spremljanju in nadzoru porabe podatkovnih storitev
(Uradni list RS, št. 9/18 in 130/22 –
ZEKom-2) in Splošni akt o objavi informacij o veljavnih tarifah (Uradni list
RS, št. 31/22 in 130/22 – ZEKom-2).
14. člen
(začetek veljavnosti)
Ta splošni akt začne veljati dva meseca po objavi v Uradnem
listu Republike Slovenije, pri čemer operaterji svoje splošne pogoje
prilagodijo v roku iz 318. člena zakona.
Št. 0073-38/2022/13
Ljubljana, dne 6. aprila 2023
EVA 2023-1545-0003
Mag. Tanja Muha
v. d. direktorja