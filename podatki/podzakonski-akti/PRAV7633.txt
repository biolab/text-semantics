I. SPLOŠNE DOLOČBE
1. člen
(vsebina)
Ta pravilnik določa v zvezi s postopkom za pridobitev
pooblastila za izvajanje del pooblaščenega izvedenca za sevalno in jedrsko
varnost (v nadaljnjem besedilu: pooblaščeni izvedenec): 
-       
program preverjanja izpolnjevanja pogojev za izvajanje del pooblaščenega
izvedenca, 
-       
imenovanje posebne komisije za preverjanje izpolnjevanja pogojev za
izvajanje del pooblaščenega izvedenca, 
-       
evidenco pooblaščenih izvedencev, 
-       
način in obseg rednega in izjemnega poročanja ter 
-       
druge pogoje, ki jih morajo v zvezi z ocenjevanjem sevalne in jedrske
varnosti izpolnjevati pooblaščeni izvedenci.
II. KOMISIJA ZA PREVERJANJE IZPOLNJEVANJE POGOJEV
POOBLAŠČENIH IZVEDENCEV
2. člen
(komisija za preverjanje izpolnjevanja pogojev)
(1) Za preverjanje izpolnjevanja pogojev za izvajanje del
pooblaščenih izvedencev imenuje minister, pristojen za okolje (v nadaljnjem
besedilu: minister), na predlog Uprave Republike Slovenije za jedrsko varnost
(v nadaljnjem besedilu: Uprava), posebno tričlansko komisijo za preverjanje
izpolnjevanja pogojev pooblaščenih izvedencev (v nadaljnjem besedilu: komisija)
in med člani določi predsednika komisije. 
(2) Člani komisije morajo biti strokovnjaki s področja
sevalne in jedrske varnosti. 
(3) V komisiji je lahko največ en član, zaposlen v sevalnem
ali jedrskem objektu, in največ en član, zaposlen pri pooblaščenem izvedencu. 
(4) Komisija lahko v posameznih primerih k sodelovanju povabi
tudi druge strokovnjake s področja sevalne in jedrske varnosti. 
(5) S poslovnikom, ki ga komisija sprejme v treh mesecih po
imenovanju, se podrobneje uredi način sklicevanja in vodenja sej ter druga
vprašanja v zvezi z načinom dela komisije.
3. člen
(mandat komisije)
(1) Komisija ima petletni mandat. 
(2) Člani komisije so lahko po izteku mandata ponovno
imenovani. 
(3) Članu komisije mandat preneha, če to sam zahteva. 
(4) Člana komisije lahko minister na predlog Uprave razreši,
če iz predloga za razrešitev izhaja, da član komisije ni sodeloval pri delu
komisije ali je svoje delo opravljal nestrokovno. 
(5) Če se v času trajanja mandata spremeni sestava komisije
tako, da ta ni v skladu s pogoji iz tretjega odstavka prejšnjega člena,
minister na predlog Uprave razreši posamezne člane ter imenuje nadomestne
člane. 
(6) Nadomestnim članom iz prejšnjega odstavka mandat poteče z
iztekom mandata komisije.
4. člen
(stroški komisije)
(1) Stroške dela komisije in druge stroške postopka
preverjanja izpolnjevanja pogojev za izvajanje del pooblaščenih izvedencev nosi
pravna ali fizična oseba, ki namerava pridobiti pooblastilo za izvajanje del
pooblaščenega izvedenca v skladu s predpisi, ki urejajo splošni upravni
postopek. 
(2) Člani komisije so upravičeni do sejnine, ki jo določi
minister, ter do povračila potnih stroškov v skladu s predpisom, ki ureja
povračilo stroškov prevoza na delo in iz dela delavcem in funkcionarjem v
državnih organih.
III. POSTOPEK ZA PRIDOBITEV POOBLASTILA
5. člen
(področja pooblastitve)
(1) Pravna ali fizična oseba lahko pridobi pooblastilo za
izvajanje del pooblaščenega izvedenca (v nadaljnjem besedilu: pooblastilo) na
posameznem področju sevalne in jedrske varnosti ali hkrati na več področjih
sevalne in jedrske varnosti. 
(2) Področja sevalne in jedrske varnosti iz prejšnjega
odstavka so določena v prilogi 1, ki je sestavni del tega pravilnika.
6. člen
(vloga za pridobitev pooblastila)
(1) V vlogi za pridobitev pooblastila mora pravna ali fizična
oseba navesti oziroma priložiti vlogi: 
1.     
področja sevalne in jedrske varnosti, za katera namerava pridobiti
pooblastilo, 
2.     
reference iz področij jedrske in sevalne varnosti, za katera namerava
pridobiti pooblastilo, 
3.     
dokazila o izpolnjevanju pogojev iz prvega in drugega odstavka 59. člena
Zakona o varstvu pred ionizirajočimi sevanji in jedrski varnosti (Uradni list
RS, št. 102/04 – uradno prečiščeno besedilo; v nadaljnjem besedilu: zakon). 
(2) Poleg dokazil in navedb iz prejšnjega odstavka mora vloga
fizične osebe vsebovati tudi: 
1.     
ime in priimek, naslov in državljanstvo; 
2.     
izjavo, da ni pod nikakršno poslovno ali finančno odvisnostjo, ki bi
lahko vplivala na njeno strokovno presojanje. 
(3) Poleg dokazil in navedb iz prvega odstavka tega člena
mora vloga pravne osebe vsebovati tudi: 
1.     
ime firme in sedež; 
2.     
podatke o organizaciji in lastniški strukturi pravne osebe, če ta ni
registrirana v Republiki Sloveniji, in 
3.     
zadnjo potrjeno verzijo programa zagotovitve kakovosti in seznam vseh
dokumentov, pomembnih z vidika sistema kakovosti.
7. člen
(izdaja in veljavnost pooblastila)
(1) Komisija po preveritvi izpolnjevanja pogojev iz prejšnjega
člena izdela mnenje o izpolnjevanju pogojev pravne ali fizične osebe s
predlogom za izdajo pooblastila, ki ga predloži Upravi najpozneje v 30 dneh od
prejema popolne vloge za pridobitev pooblastila. 
(2) Pooblastilo izda Uprava po proučitvi vloge iz prejšnjega
člena in na podlagi mnenja Komisije iz prejšnjega odstavka. 
(3) Pooblastilo se izda za največ pet let.
8. člen
(podaljšanje in spremembe pooblastila)
Za postopek podaljšanja ali spremembe pooblastila se smiselno
uporabljajo določbe prejšnjega člena.
9. člen
(prenehanje pooblastila)
Če pooblaščeni izvedenec preneha izvajati dejavnost, za
katero je bil pooblaščen, mu Uprava izda odločbo, s katero ugotovi, da je
pooblastilo prenehalo.
10. člen
(odvzem pooblastila)
(1) Pooblastilo odvzame Uprava v skladu z določbami petega
odstavka 58. člena zakona. 
(2) Komisija mora v roku 45 dni od prejema pobude pristojnega
inšpektorja presoditi, ali pooblaščeni izvedenec še izpolnjuje pogoje, na
podlagi katerih mu je bilo pooblastilo izdano. 
(3) V primeru, da je pooblastilo odvzeto, plača stroške dela
komisije in druge stroške postopka pooblaščeni izvedenec, v nasprotnem primeru
pa Uprava.
IV. PROGRAM PREVERJANJA POGOJEV ZA PRIDOBITEV POOBLASTILA ZA
PRAVNE OSEBE
11. člen
(pogoji za pooblastitev)
Pogoji, ki jih mora izpolnjevati pooblaščeni izvedenec, ki je
pravna oseba (v nadaljnjem besedilu: pooblaščena organizacija), so
organizacijski, tehnični in tehnološki ter pogoji zagotovitve kakovosti.
12. člen
(organizacijski pogoji)
(1) Pooblaščena organizacija mora biti registrirana za
dejavnosti na področjih sevalne in jedrske varnosti, za katera namerava
pridobiti pooblastilo. 
(2) Pooblaščena organizacija in osebe, zaposlene pri
pooblaščeni organizaciji, morajo biti organizirani tako, da niso pod nikakršno
poslovno ali finančno odvisnostjo, ki bi lahko vplivala na njihovo strokovno
odločanje. 
(3) Pooblaščena organizacija se ne sme ukvarjati z
dejavnostjo, ki bi lahko ogrozila zaupanje v neodvisnost njenega strokovnega
odločanja in integriteto njenih aktivnosti na področju pooblastitve.
13. člen
(tehnični in tehnološki pogoji)
(1) Pooblaščena organizacija mora dokazati strokovno
usposobljenost na podlagi referenčnih projektov ali drugih del, ki jih je
izvedla ali v katerih je sodelovala v obdobju zadnjih petih let s področij
sevalne in jedrske varnosti, za katera namerava pridobiti pooblastilo. 
(2) Za dokazila o strokovni usposobljenosti iz prejšnjega
odstavka se ob natančni navedbi področja in trajanja projektov ali dejavnosti
štejejo: 
1.     
objavljeni strokovni in znanstveni prispevki, 
2.     
raziskovalna in izobraževalna dejavnost, 
3.     
poročila o izvedenih projektih ali opravljenih delih s področij, za
katera se namerava pooblastiti, 
4.     
mnenja, ocene in priporočila strokovnih združenj in drugih strokovnih
institucij s področja, za katera se želi pooblastiti, ter 
5.     
druga potrdila in izjave o usposobljenosti organizacije. 
(3) Pooblaščena organizacija mora razpolagati s tehničnimi
sredstvi in podatki, ki ji omogočajo kakovostno izvajanje del, za katera
namerava pridobiti pooblastilo. 
(4) Tehnična sredstva iz prejšnjega odstavka morajo biti
pravilno vzdrževana, kvalificirana oziroma umerjena. Delo s tehničnimi sredstvi
mora potekati v skladu s postopki, ki jih mora pooblaščena organizacija
dokumentirati v pisni obliki. 
(5) Pooblaščena organizacija mora imeti odgovornega vodjo za
dela, za katera namerava pridobiti pooblastila. Odgovorni vodja mora biti
usposobljen iz osnov jedrske in sevalne varnosti v skladu s 17. členom tega
pravilnika. 
(6) Pooblaščena organizacija mora imeti in izvajati program
rednega strokovnega izpopolnjevanja svojih delavcev ter voditi evidenco o
kvalifikaciji, izpopolnjevanju in izkušnjah svojih delavcev. 
(7) Za oddajanje del podizvajalcem ali angažiranje zunanjih
strokovnjakov za pripravo strokovnih mnenj mora imeti pooblaščena organizacija
določen pisni postopek kot del sistema zagotovitve kakovosti.
14. člen
(zagotovitev kakovosti)
Pooblaščena organizacija mora imeti vzpostavljen sistem
zagotovitve kakovosti, ki mora ustrezati vrsti, področju in obsegu njenega
dela.
V. PROGRAM PREVERJANJA POGOJEV ZA PRIDOBITEV POOBLASTILA ZA
FIZIČNE OSEBE
15. člen
(pogoji za pooblastitev)
(1) Fizična oseba pridobi pooblastilo, če izpolnjuje
naslednje pogoje: 
1.     
da je končala univerzitetni študij; 
2.     
da ima po končanem študiju najmanj sedem let izkušenj na področju
sevalne in jedrske varnosti; 
3.     
da ima strokovne reference v obdobju zadnjih petih let s področja, za
katero namerava pridobiti pooblastilo; 
4.     
da je usposobljena iz osnov jedrske in sevalne varnosti v skladu s 17.
členom tega pravilnika; 
5.     
da skrbi za svoje redno in stalno usposabljanje; 
6.     
da razpolaga s tehničnimi sredstvi in podatki, ki ji omogočajo
kakovostno izvajanje del, za katera namerava pridobiti pooblastilo; 
7.     
da ima vzpostavljen sistem zagotovitve kakovosti, ki mora ustrezati
vrsti, področju in obsegu njenega dela. 
(2) Za dokazila o strokovnih referencah se ob natančni
navedbi področja in trajanja poklicnih izkušenj in zaposlitev štejejo potrdila
o udeležbi na strokovnih posvetovanjih in drugih izobraževalnih oblikah,
podatki o objavljenih strokovnih in znanstvenih prispevkih, raziskovalni in
izobraževalni dejavnosti, podatki o opravljenih delih s področij, za katera se
namerava pooblastiti, mnenja, ocene in priporočila strokovnih združenj in
drugih strokovnih institucij s področja, za katera se želi pooblastiti, ter
druga ustrezna potrdila in izjave o strokovnosti. 
(3) Tehnična sredstva, s katerimi razpolaga fizična oseba iz
prvega odstavka tega člena, morajo biti pravilno vzdrževana, kvalificirana
oziroma umerjena, delo s tehničnimi sredstvi pa mora biti v skladu z določenimi
postopki, ki so dokumentirani v pisni obliki.
16. člen
(neodvisnost)
(1) Pooblaščeni izvedenec ne sme biti pod neposredno poslovno
ali finančno odvisnostjo, ki bi lahko vplivala na njegovo strokovno odločanje. 
(2) Pooblaščeni izvedenec se ne sme ukvarjati z dejavnostjo,
ki bi lahko ogrozila zaupanje v neodvisnost njegove presoje in integriteto
njegovih aktivnosti na področju pooblastitve.
17. člen
(usposobljenost iz jedrske in sevalne varnosti)
(1) Odgovorni strokovnjaki in odgovorni vodja področja
sevalne in jedrske varnosti pooblaščenih organizacij in pooblaščeni izvedenci,
ki so fizične osebe, morajo imeti opravljeno usposabljanje iz osnov jedrske in
sevalne varnosti iz vsebin, določenih v prilogi 2, ki je sestavni del tega
pravilnika. 
(2) Komisija za vsakega posameznika iz prejšnjega odstavka
preverja ustreznost obsega, vsebine in načina preverjanja znanja iz osnov
jedrske in sevalne varnosti v postopku preverjanja pogojev za pridobitev
pooblastila.
VI. STROKOVNO MNENJE
18. člen
(oblika strokovnega mnenja)
(1) Oblika in vsebina strokovnega mnenja pooblaščenega
izvedenca sta določeni v prilogi 3, ki je sestavni del tega pravilnika. 
(2) Strokovno mnenje iz prejšnjega odstavka mora v zaključku
jasno izraziti pozitivno ali negativno oceno dokumenta ali dejavnosti, ki je
bila predmet strokovne ocene, v skladu s prilogo 3 tega pravilnika.
VII. EVIDENCA IN POROČANJE
19. člen
(evidenca pooblaščenih izvedencev)
(1) Uprava vodi evidenco pooblaščenih izvedencev (v
nadaljnjem besedilu: evidenca). 
(2) V evidenco se vpisujejo naslednji podatki: 
1.     
datum in zaporedna številka vpisa, 
2.     
ime in sedež pooblaščene organizacije oziroma ime in priimek ter naslov
pooblaščenega izvedenca, telefonske številke, elektronski naslov in naslov
spletne strani, 
3.     
ime odgovornega vodje področja sevalne in jedrske varnosti, če gre za
pooblaščeno organizacijo, 
4.     
področje pooblastitve, 
5.     
rok veljavnosti pooblastila, 
6.     
datum izbrisa iz evidence. 
(3) V evidenco se vpisujejo tudi vse spremembe podatkov iz
pooblastila. 
(4) Uprava objavi seznam pooblaščenih izvedencev na svojih
spletnih straneh. 
(5) Pooblaščeni izvedenec mora obvestiti Upravo o spremembah
podatkov, ki se vpisujejo v evidenco, najpozneje v roku 30 dni od nastanka
spremembe. 
(6) Pooblaščeni izvedenec se izbriše iz evidence, če: 
-       
preteče veljavnost pooblastila in ni zaprosil za njegovo podaljšanje, 
-       
preneha veljavnost pooblastila iz 9. člena tega pravilnika, 
-       
je pooblastilo odvzeto v skladu z 10. členom tega pravilnika.
20. člen
(redno in izjemno poročanje)
(1) Pooblaščeni izvedenci morajo o svojem delu poročati
Upravi vsako leto, na njeno zahtevo pa tudi pogosteje. 
(2) Letno poročilo je treba posredovati Upravi do 31.
januarja za preteklo leto. 
(3) V letnem poročilu morajo pooblaščeni izvedenci poročati
o: 
1.     
pomembnih spremembah pri pooblaščenem izvedencu, ki bi lahko vplivale na
izpolnjevanje pogojev za pooblastitev, 
2.     
izdelanih strokovnih mnenjih in 
3.     
drugih dejavnostih na področjih pooblastitve. 
(4) Poleg letnih poročil so pooblaščeni izvedenci dolžni tudi
izjemno poročati Upravi o vseh pomembnih ugotovitvah in nepravilnostih, ki jih
ugotovijo kot pooblaščeni izvedenci.
VIII. PREHODNA IN KONČNI DOLOČBI
21. člen
(veljavnost obstoječih pooblastil)
Organizacijam, ki so bile pooblaščene na podlagi 14. člena
Zakona o izvajanju varstva pred ionizirajočimi sevanji in o ukrepih za varnost
jedrskih objektov in naprav (Uradni list SRS, št. 28/80), preneha veljati
pooblastilo v šestih mesecih od uveljavitve tega pravilnika.
22. člen
(prenehanje veljavnosti)
Z dnem uveljavitve tega pravilnika prenehajo veljati določbe
2. in 5. člena Pravilnika o načinih in rokih, v katerih so strokovne organizacije
združenega dela, pooblaščene za dela in naloge s področja jedrske varnosti in
organizacije združenega dela, ki upravljajo z jedrskimi objekti in napravami,
dolžne voditi evidenco, poročati Republiškemu energetskemu inšpektoratu ter o
načinu medsebojnega informiranja (Uradni list SRS, št. 12/81).
23. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-01-21/2005
Ljubljana, dne 8. marca 2006
EVA 2006-2511-0097
Janez Podobnik l.r. 
Minister 
za okolje in prostor

Priloga
1:  Področja sevalne in jedrske varnosti
Priloga
2: Vsebine strokovnega usposabljanja, potrebnega za pridobitev pooblastila
Priloga
3: Oblika in vsebina strokovnega mnenja