1. člen
(vsebina)
(1) Ta pravilnik določa pogoje, ki jih mora
krma, glede na namen uporabe, izpolnjevati za dajanje na trg, uporabo in uvoz
na ozemlje Republike Slovenije glede: 
-       
neželenih snovi v krmi v skladu z Direktivo 2002/32/ES Evropskega
parlamenta in Sveta z dne 7. maja 2002 o neželenih snoveh v živalski krmi
(UL L št. 140 z dne 30. 5. 2002, str. 10), zadnjič spremenjeno z
Uredbo Komisije (EU) št. 1275/2013 z dne 6. decembra 2013 o spremembi
Priloge I k Direktivi 2002/32/ES Evropskega parlamenta in Sveta glede mejnih
vrednosti za arzen, kadmij, svinec, nitrite, eterično gorčično olje in
škodljive botanične nečistoče (UL L št. 328 z dne 7. 12. 2013, str. 86),
(v nadaljnjem besedilu: Direktiva 2002/32/ES).
-       
mikrobioloških kriterijev krme. 
(2) Pravilnik določa tudi notranje kontrole
v obratih nosilcev dejavnosti na področju krme glede vsebin iz tega pravilnika,
oceno tveganja in obvladovanje tveganja ter izvoz.
2. člen
(pomen izrazov)
(1) Za namen tega pravilnika se uporabljajo
opredelitve pojmov iz: 
-       
Uredbe (ES) št. 767/2009 Evropskega parlamenta in Sveta o dajanju krme
na trg in njeni uporabi, spremembi Uredbe (ES) št. 1831/2003 Evropskega
parlamenta in Sveta in razveljavitvi Direktive Sveta 79/373/EGS, Direktive Komisije
80/511/EGS, direktiv Sveta 82/471/EGS, 83/228/EGS, 93/74/EGS, 93/113/ES in
96/25/ES ter Odločbe Komisije 2004/217/ES (UL L št. 229/2009 z dne 1. 9. 2009,
str. 1), zadnjič spremenjene z Uredbo Komisije (EU) št. 939/2010 z dne 20.
oktobra 2010 o spremembi Priloge IV k Uredbi (ES) št. 767/2009 glede dovoljenih
toleranc pri označevanju sestave posamičnih krmil ali krmnih mešanic iz člena
11(5) (UL L št. 277 z dne 21. 10. 2010, str. 4), (v nadaljnjem besedilu: Uredba
767/2009/EU), 
-       
Uredbe (ES) št. 1831/2003 Evropskega parlamenta in Sveta z dne 22.
septembra 2003 o dodatkih za uporabo v prehrani živali (UL L št. 268 z dne 18.
10. 2003, str. 29), zadnjič spremenjene z Uredbo 767/2009/EU in 
-       
Uredbe (ES) št. 882/2004 Evropskega parlamenta in Sveta z dne
29. aprila 2004 o izvajanju uradnega nadzora, da se zagotovi preverjanje
skladnosti z zakonodajo o krmi in živilih ter s pravili o zdravstvenem varstvu
živali in zaščiti živali (UL L št. 191 z dne 30. 4. 2004, str. 1), zadnjič
spremenjene z Uredbo Sveta (EU) št. 517/2013 z dne 13. maja 2013 o
prilagoditvi nekaterih uredb ter odločb in sklepov na področjih prostega
pretoka blaga, prostega gibanja oseb, prava družb, politike konkurence,
kmetijstva, varnosti hrane, veterinarske in fitosanitarne politike, prometne
politike, energetike, obdavčitve, statistike, vseevropskih omrežij, pravosodja
in temeljnih pravic, pravice, svobode in varnosti, okolja, carinske unije,
zunanjih odnosov, zunanje, varnostne in obrambne politike ter institucij zaradi
pristopa Republike Hrvaške (UL L št. 158 z dne 10. 6. 2013, str. 1).
(2) Poleg navedenega imajo za namen tega
pravilnika posamezni izrazi naslednji pomen: 
1.     
proizvodi za prehrano živali so posamična krmila, krmne mešanice, krmni
dodatki, premiksi in ostale snovi, namenjene za uporabo ali uporabljene za prehrano
živali; 
2.     
neželena snov je katerakoli snov ali proizvod, razen povzročiteljev
bolezni, ki je prisotna v oziroma na proizvodu za prehrano živali in
predstavlja potencialno nevarnost za zdravje ljudi ali živali ali za okolje ali
bi lahko škodljivo vplivala na proizvodnjo rejnih živali.
3. člen
(dajanje na trg, uporaba in uvoz)
Proizvodi za prehrano živali, ki se dajejo
na trg, uporabljajo ali uvažajo na ozemlje Republike Slovenije, morajo biti
proizvedeni in označeni v skladu s predpisi in ob pravilni uporabi ne smejo
predstavljati nevarnosti za zdravje ljudi, živali in za okolje ali škodljivo
vplivati na proizvodnost rejnih živali.
4. člen
(pogoji za zagotavljanje varnosti
proizvodov za prehrano živali)
(1) Proizvodi za prehrano živali se ne
smejo dajati na trg, uporabljati ali uvažati na ozemlje Republike Slovenije,
če: 
1.     
vsebnost neželenih snovi presega najvišjo dovoljeno mejno vrednost,
določeno v Prilogi I Direktive 2002/32/ES; 
2.     
ne ustrezajo minimalnim mikrobiološkim kriterijem iz Priloge, ki je
sestavni del tega pravilnika, ali mikrobiološkim kriterijem, določenim s
predpisi Unije, ali 
3.     
se v njih ugotovijo snovi, za katere ni predpisana najvišja dovoljena
mejna vsebnost, vendar pa ocena tveganja, ki jo zagotovi Uprava Republike
Slovenije za varno hrano, veterinarstvo in varstvo rastlin (v nadaljnjem
besedilu: UVHVVR) ali Evropska Komisija, potrdi tveganje za zdravje ljudi
oziroma živali ali za okolje. 
(2) Proizvodi iz prejšnjega odstavka niso
varni v skladu s 15. členom Uredbe (ES) 178/2002 Evropskega parlamenta in Sveta
z dne 28. januarja 2002 o določitvi splošnih načel in zahtevah živilske
zakonodaje, ustanovitvi Evropske agencije za varnost hrane in postopkih, ki
zadevajo varnost hrane (UL L št. 31 z dne 1. 2. 2002, str. 1), zadnjič
spremenjene z Uredbo (ES) št. 596/2009 Evropskega parlamenta in Sveta z dne 18.
junija 2009 o prilagoditvi nekaterih aktov, za katere se uporablja postopek iz
člena 251 Pogodbe, Sklepu Sveta 1999/468/ES glede regulativnega postopka s
pregledom – Prilagoditev regulativnemu postopku s pregledom – Četrti del (UL L
št. 188, z dne 18. 7. 2009, str. 14), (v nadaljnjem besedilu: Uredba
178/2002/ES).
5. člen
(neželene snovi v dopolnilnih krmnih
mešanicah)
Dopolnilne krmne mešanice ne smejo
vsebovati višje vsebnosti neželenih snovi, kot je določena v Prilogi I Direktive
2002/32/ES za popolne krmne mešanice, ob upoštevanju
predpisanega deleža dopolnilne krmne mešanice v dnevnem obroku po navodilih
proizvajalca.
6. člen
(prepoved redčenja)
Proizvodov za prehrano živali, v katerih so
najvišje dovoljene mejne vrednosti neželenih snovi iz Priloge I Direktive
2002/32/ES presežene, se za namene razredčenja ne sme mešati
z istimi ali drugimi proizvodi za prehrano živali.
7. člen
(izvoz v tretje države)
(1) Določbe tega pravilnika veljajo tudi za
proizvode za prehrano živali, ki so predvideni za izvoz v tretje države. 
(2) Ne glede na določbe prejšnjega odstavka
se lahko v tretje države izvozijo ali ponovno izvozijo tudi proizvodi za
prehrano živali, ki ne izpolnjujejo določb tega pravilnika, če se upoštevajo
pogoji iz 12. člena Uredbe 178/2002/ES.
8. člen
(notranje kontrole proizvajalca)
(1) Nosilci dejavnosti na področju krme, ki
izvajajo dejavnost proizvodnje krme oziroma uvoza krme, morajo z načrti
notranjih kontrol zagotavljati skladnost surovin in proizvodov z določbami tega
pravilnika. 
(2) Načrt notranjih kontrol iz prejšnjega
odstavka lahko poleg pogojev iz tega pravilnika vsebuje tudi druge pogoje za
zagotavljanje varnosti krme, ki jih nosilec dejavnosti na področju krme določi
na podlagi lastne ocene tveganja oziroma ocene tveganja, ki jo na zahtevo nosilca
dejavnosti na področju krme pripravi strokovna inštitucija. 
(3) Načrt notranjih kontrol iz prvega
odstavka tega člena mora vsebovati ukrepe za zagotavljanje varnosti surovin in
proizvodov, kot so: preverjanje kritičnih mest proizvodnega procesa, postopki
jemanja vzorcev in pogostost jemanja vzorcev, vrsta in pogostost analiz in v
primeru neskladnosti, ukrepi, ki opredelijo nadaljnje ravnanje s surovinami in
proizvodi. 
(4) Nosilci dejavnosti na področju krme so
dolžni ukrepati tudi glede neželenih snovi v krmi, ki so določene v Prilogi II Direktive
2002/32/ES, tako da se vsebnost nekaterih neželenih snovi v
krmi zmanjša oziroma odpravi in da se določijo viri neželenih snovi v krmi v
primerih prekoračitve. 
(5) Nosilci dejavnosti na področju krme
morajo pri ugotavljanju in določanju kritičnih mej, ki ločujejo sprejemljivost
krme od nesprejemljivosti, na kritičnih kontrolnih točkah uporabljati
orientacijske vrednosti, navedene v Prilogi Priporočila Komisije z dne 17.
avgusta 2006 o prisotnosti deoksinivalenola, zearalenona, ohratoksina A,
toksinov T-2 in HT-2 ter fumonizinov v proizvodih, namenjenih za krmo (UL L št.
229 z dne 23. 8. 2006, str. 7). 
(6) Če nosilec dejavnosti pri izvajanju
notranjih kontrol ali kako drugače ugotovi ali pridobi informacijo, da krma ne
izpolnjuje pogojev varnosti po tem pravilniku, mora o tem po telefonu,
telefaksu ali po elektronski pošti nemudoma obvestiti pristojni območni urad UVHVVR
in ukrepati v skladu z 20. členom Uredbe 178/2002/ES. Obvestilo
nosilca mora vsebovati vsaj podatke, ki so razvidni iz vzorca obvestila,
objavljenega na spletni strani UVHVVR
(http://www.uvhvvr.gov.si/si/delovna_podrocja/krma/umik_in_odpoklic_krme/).
9. člen
(obveščanje Evropske komisije in držav
članic EU)
(1) Kontaktna točka Sistema za hitro obveščanje
za živila in krmo na UVHVVR (RASFF SI) takoj obvesti
Evropsko komisijo in države članice EU preko RAPID ALERT sistema, če se z
analizo tveganja ugotovi, da bi lahko proizvodi za prehrano živali neposredno
ali posredno vplivali na zdravje ljudi oziroma živali ali na okolje in
predvsem, kadar je ugotovljeno, da za proizvode za prehrano živali niso
izpolnjeni pogoji varnosti iz 4. člena tega pravilnika, v ostalih primerih pa
poteka obveščanje o ugotovljenih nepravilnostih in sprejetih ukrepih v obliki letnih
poročil. 
(2) Če se ugotovi presežek določene
neželene snovi iz Priloge II Direktive 2002/32/ES v
proizvodih za prehrano živali, ki izvirajo iz druge države članice EU, VURS o
ugotovitvi obvesti to državo članico EU. Če se z analizo tveganja ugotovi, da
bi presežek neželene snovi lahko vplival na zdravje ljudi ali živali ali na
okolje, UVHVVR informacijo takoj posreduje Evropski
komisiji preko RAPID ALERT sistema.

Priloga:
Mikrobiološki kriteriji krme

Pravilnik o pogojih za zagotavljanje
varnosti krme (Uradni list RS, št. 58/11)
vsebuje naslednji končni določbi:
»10. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o pogojih za zagotavljanje varnosti krme (Uradni list RS, št.
101/06, 70/07, 10/09, 44/09 in 52/10).
11. člen
(uveljavitev)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvi
Pravilnika o pogojih za zagotavljanje varnosti krme (Uradni list RS, št. 35/14)
vsebuje naslednjo končno določbo:
»8. člen
Ta pravilnik začne veljati petnajsti dan po
objavi v Uradnem listu Republike Slovenije.«.