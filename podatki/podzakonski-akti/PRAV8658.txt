I. SPLOŠNA DOLOČILA
1. člen
(vsebina pravilnika)
(1) Ta pravilnik natančneje predpisuje pogoje za določitev
kraja križanja železniške proge in javne ali nekategorizirane ceste, njegovega
tehničnega zavarovanja, ter prostorske, gradbene, prometne, tehnične in
varnostne pogoje na nivojskih prehodih. 
(2) Pravilnik o nivojskih prehodih se uporablja za
projektiranje, gradnje, obnovo in nadgradnjo nivojskega prehoda ter ga morajo
upoštevati upravljavci železniške infrastrukture, upravljavci cestne
infrastrukture in prevozniki. 
(3) Pravilnik velja za proge javne železniške infrastrukture,
za industrijske tire in proge drugih železnic, če z drugim predpisom ni drugače
predpisano.
2. člen
(pomen izrazov)
(1) Posamezni izrazi, uporabljeni v tem pravilniku, imajo
naslednji pomen: 
1.     
cestišče je del javne ceste, ki ga sestavljajo vozišče, odstavni ločilni
in robni pasovi, kolesarske steze in pločniki ter bankine in naprave za
odvodnjavanje tik ob vozišču ali robnem pasu (segmentni jarki ali mulde,
koritnice); 
2.     
cestni signal je svetlobni znak, ki napoveduje približevanje vlaka
oziroma spustitev zapornic ali polzapornic; 
3.     
deljene zapornice so zapornice, ki ločeno in časovno zakasnjeno zapirajo
najprej desno, nato pa še levo polovico cestišča s strani približevanja cestnih
vozil k NPr; 
4.     
izklopno mesto je mesto na progi oziroma tiru pri NPr, zavarovanih z
avtomatskimi napravami neposredno na njem oziroma ob križanju ceste in proge,
opremljeno z napravo/napravami za detekcijo železniških vozil, ki služijo za
izklop zavarovanja z vožnjo, ko jo/jih železniško vozilo prevozi; 
5.     
javna cesta je prometna površina, ki je v skladu z merili za
kategorizacijo javnih cest razglašena za javno cesto določene kategorije in jo
lahko vsak prosto uporablja na način in ob pogojih, določenimi z zakonom in
drugimi predpisi; 
6.     
kolesarska steza je skupen naziv za kolesarski pas, kolesarsko stezo in
kolesarsko pot; 
7.     
meja najmanjše oddaljenosti stabilnih objektov in naprav je razdalja, ki
znaša 3 m od skrajne tirnice na eni in drugi strani NPr; 
8.     
nekategorizirana cesta je vsaka prometna površina, ki ni kategorizirana
kot javna cesta in na kateri se opravlja promet na način in pod pogoji, kot jih
v skladu s predpisi o varnosti cestnega prometa določi lastnik ali od njega
pooblaščeni upravljavec te prometne površine (gozdne ceste, dovozne ceste in
pristopi do objektov ter zemljišč, funkcionalne prometne površine ob objektih,
avtobusne postaje, ceste v zasebni lasti in podobne); 
9.     
nevarno območje NPr je del ceste, ki je 3 m pred prvo tirnico na strani
približevanja NPr in 2 m za zadnjo tirnico pri oddaljevanju od NPr (slika 1);
10.  
nivojski prehod je križanje železniške proge in javne ali
nekategorizirane ceste (v nadaljnjem besedilu: ceste), ki je dana v uporabo za
cestni promet v istem nivoju (v nadaljnjem besedilu: NPr), ki ne vključuje
dostopov na perone in službenih prehodov; 
11.  
oddaljevalno območje je del proge oziroma tira pri NPr, zavarovanih z
avtomatskimi napravami med NPr ter vklopnim mestom za vožnje vlakov iz nasprotne
smeri, po katerem se vlak oddaljuje od NPr; 
12.  
(pol)zapornice so zapornice in polzapornice po pravilniku, ki ureja
prometno signalizacijo in prometno opremo na javnih cestah; 
13.  
polzapornica je drog, ki kadar je v spodnji vodoravni legi zapira samo
desno polovico cestišča v smeri vožnje cestnih vozil; 
14.  
povprečni letni dnevni promet je povprečni letni dnevni promet cestnih
vozil in vlakov (v nadaljnjem besedilu: PLDP); 
15.  
prehod je skupno ime za NPr in izvennivojsko križanje; 
16.  
približevalno območje je del proge oziroma tira pri NPr, zavarovanem z
avtomatskimi napravami od začetka vklopnega mesta do NPr, po katerem se vlak
približuje NPr; 
17.  
razdalja od najbližje, prve ali zadnje tirnice je razdalja, ki se meri
od zunanjega roba glave tirnice; 
18.  
signalnovarnostne naprave so železniške naprave, grajene po posebej
predpisanih pravilih in standardih signalnotehnične varnosti, pri čemer se mora
vsaka predvidljiva kritična nepravilnost odražati tako, da varnost prometa ni
ogrožena; 
19.  
smerno vozišče je vozišče ali njegov vzdolžni del, ki je namenjen vožnji
vozil v eni smeri in ima lahko enega, dva ali več prometnih pasov in posebne
pasove; 
20.  
vklopno mesto je mesto na progi oziroma tiru, ki je toliko oddaljeno od
NPr, ki je zavarovan z avtomatskimi napravami za zavarovanje, da zagotavlja
celoten proces vklopa zavarovanja NPr. Opremljeno je z napravami za detekcijo
železniških vozil, ki ob navozu železniškega vozila vklopijo zavarovanje; 
21.  
vozišče je del cestišča, ki ima eno ali dve smerni vozišči in je
namenjeno prometu vozil pod pogoji, ki jih določa zakon, ki ureja varnost
cestnega prometa in ga lahko uporabljajo tudi pešci in drugi udeleženci
cestnega prometa; 
22.  
zapornica je drog ki, kadar je v spodnji vodoravni legi, zapira celotno
cestišče v smeri vožnje cestnih vozil proti progi; 
23.  
zaporno bruno je zaklenjen drog, ki fizično preprečuje prehod preko NPr.
(2) Drugi izrazi, uporabljeni v tem pravilniku, imajo enak
pomen, kot ga določajo: 
1.     
predpisi o javnih cestah; 
2.     
predpisi o varnosti cestnega prometa; 
3.     
predpisi o varnosti v železniškem prometu; 
4.     
predpisi o železniškem prometu.
3. člen
(določitev števila in najmanjših razdalj med sosednjimi NPr)
(1) Število NPr mora biti omejeno na najnujnejši obseg, pri
čemer se število obstoječih NPr zmanjšuje z: 
1.     
z izgradnjo izvennivojskih križanj; 
2.     
ureditvijo povezovalnih cest med NPr in preusmeritvami cestnega prometa
na en NPr, drugega ali druge pa ukiniti. 
(2) Razdalja med dvema NPr ali med NPr in izvennivojskim
križanjem ne sme biti manjša od 2000 m. 
(3) Razdalja med dvema obstoječima NPr ali med obstoječim NPr
in izvennivojskim križanjem na regionalnih progah je lahko manjša od 2000 m, če
je dolžina povezovalne poti, ki bi preusmerja promet z enega NPr, ki se ukinja,
na drugi prehod, daljša od 4000 m, merjeno od prehoda od ene do druge strani
proge. 
(4) Za ureditev obstoječega NPr znotraj 2000 m iz prejšnjega
odstavka, je potrebno pridobiti soglasje organa, pristojnega za varnost v
železniškem prometu. 
(5) Obstoječi nivojski prehod v urbanem naselju, ki je
namenjen samo pešcem, ne sme biti bližje kot 500 m od najbližjega prehoda, kjer
je pešcem omogočeno prečkanje proge.
4. člen
(pogoji za izgradnjo nadomestnih povezovalnih cest)
(1) Pri gradnji nadomestnih povezovalnih cest morata biti
širina in kategorija povezovalne ceste najmanj enaka kot cesta, ki se
preusmerja na drug prehod. 
(2) Pri novogradnjah in preusmeritvah je ceste višje
kategorije prepovedano preusmerjati k NPr na cesti nižje kategorije.
5. člen
(območje NPr)
(1) NPr je v gradbenem smislu prostor na celotni širini
cestišča preko proge v razdalji 3 m od osi skrajnih tirov. 
(2) V cestnoprometnem smislu je območje NPr določeno od
prvega prometnega znaka za približevanje prehodu ceste čez železniško progo do
dolžine 3 m za zadnjo tirnico na strani oddaljevanja od NPr ali (pol)zapornice
na strani oddaljevanja od NPr.
6. člen
(vzdrževanja NPr)
NPr mora biti zgrajen in vzdrževan tako, da železniški in
cestni promet potekata varno in nemoteno ter da je prehod cestnih vozil s
predpisano dovoljeno hitrostjo neoviran na celotni širini vozišča. Vzdrževane
morajo biti tudi morebitne kolesarske steze, pločniki, bankine in naprave za
odvod meteornih voda.
7. člen
(oddaljenost cestnih križišč od NPr)
(1) Križišče cest mora biti oddaljeno od proge toliko, da
znaša dolžina dela ceste, ki križa železniško progo, od nevarnega območja na
izstopni strani NPr do prometnega znaka »križišče s prednostno cesto« ali
prometnega znaka »Ustavi!«, najmanj za 3 m več kot je najdaljše cestno vozilo,
ki sme voziti po tej cesti. 
(2) Ne glede na prejšnji odstavek so lahko križišča cest tudi
bližje, vendar mora biti varnost prometa urejena z ustrezno cestno
signalizacijo.
8. člen
(določitev gradbenih karakteristik cest preko NPr)
(1) Gradbene karakteristike vozišča ceste na NPr morajo biti
usklajene s pravili projektiranja cest v smislu niveletnega poteka cest, poleg
tega pa: 
1.     
mora biti cestišče na NPr 3 m pred prvo in 3 m za zadnjo tirnico v
nivoju zgornjega roba tirnic vseh tirov; 
2.     
cesta na dolžini najmanj 20 m od NPr ne sme biti v vzdolžnem nagibu več
kot 3,5%. 
(2) Določba druge točke prvega odstavka tega člena ne velja
za nivojsko križanje proge z javno potjo. Na takšnih NPr mora upravljavec ceste
s cestno signalizacijo signalizirati prepoved vožnje cestnih vozil, ki ne
morejo varno prečkati NPr. 
(3) Dimenzije horizontalnih elementov osi ceste v območju
nivojskega prehoda železniške proge se morajo prilagoditi vzdolžnemu in
prečnemu nagibu zgornjega roba tirnic.
9. člen
(kot križanja ceste in proge na NPr)
(1) Križanje ceste s progo na nezavarovanem NPr mora biti čim
bližje pravemu kotu, pri čemer kot ne sme biti manjši od 75º. 
(2) Na zavarovanem NPr je križanje ceste z železniško progo
dopustno pod kotom večjim ali enakim 75º in izjemoma pod kotom večjim ali
enakim 45º. Za križanje ceste in proge na NPr pod kotom manjšim od 75º je treba
pridobiti soglasje organov pristojnih za varnost v železniškem in cestnem
prometu. 
(3) NPr mora biti gradbeno urejen tako, da zagotavlja tudi
varno prečkanje koles in koles s pomožnim motorjem.
10. člen
(širina cestišča na NPr)
(1) Širina cestišča na NPr je odvisna od kategorije ceste,
vendar ne sme biti manjša od 3 m. Širina cestišča na NPr mora biti enaka širini
cestišča pred NPr in za njim v dolžini najmanj 20 m. 
(2) Če je cestišče na nivojskem prehodu ožje od 6 m mora imeti
na desni strani v smeri vožnje cestnih vozil pred NPr izogibališče takšne
širine, da znaša skupna širina z voziščem najmanj 6 m. Dolžina izogibališča je
odvisna od kategorije ceste in mora zagotavljati izogibanje najdaljšemu vozilu,
ki sme voziti po tej cesti. Upravljavec ceste mora s cestno signalizacijo
signalizirati način varne vožnje cestnih vozil preko NPr, ožjem od 6 m. 
(3) Določba drugega odstavka tega člena ne velja za enosmerne
ceste.
11. člen
(ostali gradbeni predpisi za NPr)
Gradbene pogoje za NPr, ki niso določeni v tem pravilniku,
obravnavajo predpisi o projektiranju, gradnji in vzdrževanju spodnjega in
zgornjega ustroja železniških prog ter signalnovarnostnih naprav.
12. člen
(označbe na vozišču pred in na NPr)
(1) Na cestiščih z voziščem širine 5 m ali več, kjer vrhnja
plast vozišča to omogoča, morata biti smerni vozišči na strani približevanja
NPr najmanj na dolžini 50 m pred NPr, med seboj ločeni z ločilno neprekinjeno
črto. Kjer tehnični parametri ceste tega ne omogočajo, sme biti dolžina tudi
krajša, a ne krajša od 25 m. 
(2) Z obeh strani NPr, zavarovanega s polzapornicami, na
katerem je največja dovoljena progovna hitrost večja od 120 km/h, morata biti
smerni vozišči ločeni najmanj z ločilno črto vsaj na razdalji 50 m pred
prehodom. 
(3) Na območju približevanja NPr so lahko izvedeni ukrepi za
umirjanje prometa v skladu s predpisi o cestah. 
(4) Cesta, ki poteka vzdolž proge, od katere se cepi cesta,
ki se križa s progo, oddaljenost od križišča pa je manjša od 25 m, mora biti
opremljena s prometnimi znaki, ki opozarjajo na bližino prehoda ceste čez
železniško progo, katerim je dodana dopolnilna tabla, ki označuje smer ali smer
in oddaljenost do NPr. 
(5) Na NPr kjer vrhnja plast vozišča to omogoča mora biti
vozišče označeno z robno neprekinjeno črto V-1.1., v skladu s pravilnikom, ki
ureja prometno signalizacijo in prometno opremo na javnih cestah.
13. člen
(pogoji odvisnosti semafor - naprave NPr)
(1) Kadar je križišče cest, na katerem je promet urejen z
napravami za dajanje svetlobnih znakov – semaforji, oddaljeno manj kot 50 m od
NPr, zavarovanega z avtomatskimi napravami, mora biti: 
1.     
med semaforskimi napravami na križišču in avtomatskimi napravami za
zavarovanje NPr vzpostavljena taka medsebojna tehnična odvisnost, da se
najkasneje ob vklopu zavarovanja NPr signalizira tako ureditev prometa, ki
omogoča udeležencem v cestnem prometu, ki se nahajajo na območju NPr, da čim
hitreje varno zapustijo območje NPr; 
2.     
v času okvare ali izključitve semaforske naprave prometna ureditev
takšna, da je cesta, ki prečka progo, prednostna, ne glede na kategorijo cest,
ki se križajo. 
(2) Tehnično rešitev za posamezen NPr skladno s prejšnjim
odstavkom tega člena skupno določita upravljavec ceste in upravljavec
železniške infrastrukture v fazi projektiranja.
14. člen
(kriteriji za gostoto cestnega prometa)
Cestni promet na NPr je: 
1.     
občasen (sezonski) - PLDP je do 25 vozil; 
2.     
redek - PLDP je večji od 25 in manjši od 250 vozil; 
3.     
srednji - PLDP je 250 ali večji ter manjši od 2.500 vozil; 
4.     
gost - PLDP je 2.500 ali večji in manjši od 7.000 vozil; 
5.     
zelo gost - PLDP je 7.000 ali več vozil.
15. člen
(kriteriji za gostoto železniškega prometa)
Železniški promet je zelo gost, če je PLDP več kot 70 vlakov.
16. člen
(oddaljenost NPr za železniškim signalom)
Razdalja med železniškim glavnim signalom in zavarovanim NPr
za njim mora biti večja od 50 m.
17. člen
(delovanje NPr kadar cel vlak ne prevozi NPr)
Kadar je lokacija predvidenega mesta zaustavitve vlaka na
progi taka, da bi vlak med postankom zasedal NPr, mora biti zavarovanje NPr
vključeno toliko časa, dokler vlak v celoti ne sprosti NPr.
II. TEHNIČNI POGOJI
18. člen
(namen in opis cestnega signala)
(1) Cestni signal, ko je vklopljeno zavarovanje, napoveduje
približevanje železniškega vozila oziroma spustitev drogov (pol)zapornic v
spodnjo (vodoravno) lego. Sestavljen je iz osnovne trikotne plošče, ki
predstavlja osnovo prometnega znaka za nevarnost v obliki enakostraničnega
trikotnika, ki ima ob spodnji stranici v vodoravni osi drugo poleg druge
vgrajeni dve luči s ščitnikoma ter stebra in temelja v zemlji. 
(2) Luči cestnega signala sta ugasnjeni, kadar zavarovanje
NPr ni vklopljeno, ob vklopu zavarovanja pa izmenično utripata. 
(3) Velikost, oblika, barva, kolorimetrijske in fotometrijske
lastnosti osnovne trikotne plošče cestnega signala morajo ustrezati predpisom
za prometne znake na cestah. Hrbtna stran osnovne trikotne plošče cestnega
signala s pritrdilno konstrukcijo morajo biti sivi brez sijaja. Če je cestni
signal nameščen na steber, mora biti tudi steber sive barve brez sijaja.
Oblike, dimenzije in način vgradnje cestnega signala na stebru, so prikazani v
prilogi 1, ki je sestavni del tega pravilnika.
19. člen
(pogoji postavitve cestnega signala)
(1) Cestni signali se postavljajo pred NPr ob desni strani
cestišča v smeri vožnje cestnih vozil z obeh strani NPr, kar predstavlja
osnovno zavarovanje. 
(2) Cestni signali morajo biti dobro vidni neprekinjeno
vzdolž osi ceste, ki prehaja NPr, na razdalji, ki je enaka najmanj poti
ustavljanja vozila, vendar ne na oddaljenosti, manjši od 50 m. 
(3) Vodoravna razdalja med zunanjim robom vozišča oziroma
robom robnega ali odstavnega pasu in najbližjim robom cestnega signala na
cestah zunaj naselja mora biti 0,75 m, na cestah v naselju pa najmanj 0,30 m,
če je cesta omejena z robniki. Os droga cestnega signala ne sme biti več kot 2
m od roba vozišča oziroma roba robnega odstavnega pasu. 
(4) Spodnji rob osnovne trikotne plošče cestnega signala mora
biti na višini 2,25 m nad površino vozišča. Temelj signala sme biti največ 150
mm nad nivojem terena. 
(5) Cestni signal mora biti postavljen pred NPr, ki je
zavarovan samo s cestnim signalom tako, da je od najbližje tirnice oddaljen
najmanj 3 m in največ 5 m oziroma toliko, da se navidezna linija s stojišča
prometnega znaka, pravokotna na desni rob cestišča, seka z osjo ceste na
razdalji najmanj 3 m in največ 5 m od najbližje tirnice. Kadar je NPr zavarovan
poleg cestnih signalov še s (pol)zapornicami, mora biti tak signal postavljen 1
do 1,5 m pred (pol)zapornico. 
(6) Če stoji cestni signal na pločniku ali ob kolesarski
stezi, je treba izbrati tako mesto ob upoštevanju določb tega člena, da cestni
signal ne sega v prometni profil namenjen pešcem, kolesarjem in voznikom koles
s pomožnim motorjem.
20. člen
(postavitev cestnih signalov na levi strani ceste)
Cestni signal mora biti postavljen tudi z leve strani ceste v
smeri vožnje cestnih vozil: 
1.     
če ni mogoče doseči predpisane vidljivosti cestnega signala na desni
strani ceste; 
2.     
če so tudi z leve strani ceste v smeri vožnje cestnih vozil postavljeni
prometni znaki za približevanje NPr; 
3.     
če je prehod zavarovan z deljenimi zapornicami; 
4.     
če je pri polzapornicah na levi strani cestišča pločnik in/ali
kolesarska steza.
21. člen
(postavitev cestnih signalov na priključnih cestah)
(1) Cestni signal mora biti postavljen tudi na desni strani
cestišč dovoznih in priključnih cest na cesto, na kateri je NPr, če so osi take
ceste oddaljene manj kot 10 m od najbližje tirnice. Tak cestni signal mora biti
opremljen z dopolnilno tablo IV-2, ki označuje smer, za katero velja. Velikost,
oblika ter kolorimetrijske in fotometrijske karakteristike dopolnilne table
morajo ustrezati določilom pravilnika, ki ureja prometno signalizacijo in
prometno opremo na javnih cestah; zaradi neposredne bližine objekta in znaka se
napis razdalje lahko opusti. 
(2) Kadar je cestni signal na priključni ali dovozni cesti,
ki ne vodi direktno in samo na NPr in velja samo za vozila, ki zavijajo v eni,
določeni smeri, je lahko poleg dopolnilne table v vsaki luči takega znaka
puščica, ki označuje smer, za katero cestni signal velja.
22. člen
(opremljenost cestnih signalov z zvonci)
(1) Vsaj en cestni signal z vsake strani proge mora biti
opremljen z napravami za dajanje zvočnih znakov z zvonci. 
(2) Zvonci se vključijo takoj ob vklopu zavarovanja. 
(3) Zvonci se izključijo: 
1.     
pri NPr, zavarovanih samo s cestnimi svetlobno-zvočnimi signali takoj,
ko se zavarovanje izklopi in ugasnejo signali; 
2.     
pri NPr, zavarovanih s cestnimi svetlobno-zvočnimi signali in
(pol)zapornicami takoj, ko drogovi dosežejo spodnjo končno lego.
23. člen
(lega (pol)zapornic)
(1) (Pol)zapornica je v odprtem stanju v navpičnem položaju
kot kaže slika 1 priloge 2, ki je sestavni del tega pravilnika. 
(2) Bočna razdalja med zunanjim robom vozišča oziroma robnega
pasu do najbolj izpostavljenega dela pogona (pol)zapornice pri navpičnem
položaju droga ne sme biti manjša od 0,75 m in ne večja od 2 m. 
(3) Kadar (pol)zapornica zapira tudi pločnik ali/in
kolesarsko stezo, mora biti oddaljenost od roba tega dela prometne površine do
najbolj izpostavljenega dela pogona (pol)zapornice pri navpičnem položaju
najmanj 0,20 m (pločnik) oziroma 0,25 m (kolesarsko stezo). 
(4) (Pol)zapornica mora biti v stanju zaprto (vodoravna lega)
na višini 0,9 do 1,2 m nad voziščem kot kažejo slike 2a, 2b, 2c in 2d priloge
2. 
(5) Zagotovljen mora biti prostor za protiuteži (pol)zapornic
tako, da te ne ovirajo udeležencev v cestnem prometu.
24. člen
(pogona (pol)zapornic)
(1) Zgornja površina temelja pogona (pol)zapornic mora biti
nad nivojem cestišča ali pločnika, a ne več kot 0,1 m. 
(2) Najbolj izpostavljen del (pol)zapornice v zaprtem ali
odprtem stanju mora biti oddaljen od najbližje tirnice najmanj 3 m.
25. člen
(namen in videz (pol)zapornic)
(1) Namen (pol)zapornic je zavarovanje prometa na NPr z
naznanitvijo približevanja vlaka in fizične preprečitve prehoda udeležencem
cestnega prometa preko NPr. 
(2) (Pol)zapornice morajo biti po vsej dolžini na strani
približevanja udeležencev cestnega prometa prehodu prevlečene s svetlobno
odsevno snovjo, ki ima najmanj take svetlobnoodsevne lastnosti kot
svetlobnoodsevni material tipa 2, izmenoma rdeče in bele barve ali morajo biti
opremljene s po tremi rdečimi odsevnimi stekli na celotni dolžini. Polja rdeče
in bele barve so razmejena pod pravim kotom glede na os droga. Barve oziroma
kolorimetrijske in fotometrijske značilnosti morajo ustrezati predpisom za
prometne znake. 
(3) (Pol)zapornice morajo biti zaznamovane z rdečimi
odsevnimi stekli oziroma z rdečimi odsevnimi snovmi tudi tedaj, kadar so
zaznamovane s posebnimi stalnimi ali utripajočimi lučmi, ki se vklopijo ob
začetku spuščanja drogov in ugasnejo, ko (pol)zapornice dosežejo zgornjo končno
lego. Luči morajo biti usmerjene proti cesti in zasenčene proti progi. 
(4) Odsevna stekla morajo biti pravokotne oblike, z razmerjem
višine in dolžine 1:2 in površino najmanj 40 cm². Luči na (pol)zapornicah
morajo biti pravokotne oblike, z razmerjem višine in dolžine 3:4 ter površine
40 cm². 
(5) Videz (pol)zapornic, razpored odsevnih stekel in luči je
prikazan v prilogi 2. 
(6) (Pol)zapornice morajo biti iz lahkih materialov in
pritrjene na pogon tako, da se v primeru naleta kolikor mogoče malo poškodujejo
tako (pol)zapornice in pogon ter cestno vozilo. 
(7) (Pol)zapornicam pri napravah za avtomatsko delovanje mora
biti kontroliran zlom. 
(8) Pogoni (pol)zapornic morajo biti konstruirani tako, da so
(pol)zapornice zadržane v zgornji in spodnji končni legi.
III. VARNOSTNI POGOJI
26. člen
(pogoji varnega prečkanja proge na NPr)
(1) Udeležencem v cestnem prometu mora biti zagotovljeno
varno prečkanje nivojskega prehoda ob upoštevanju prometnih pravil in prometne
signalizacije za najdaljše vozilo glede na kategorijo ceste in minimalno
povprečno hitrost 5 km/h pri vožnji preko prehoda. 
(2) Udeleženci v cestnem prometu morajo biti s prometnimi
znaki na cesti pravočasno opozorjeni na nevarnost približevanja nezavarovanemu
ali zavarovanemu NPr. 
(3) Hitrost vožnje na cesti preko nezavarovanega NPr mora
biti s prometnimi znaki omejena na največ 50 km/h.
27. člen
(razmejitev zavarovanih in nezavarovanih NPr)
(1) NPr so lahko zavarovani ali nezavarovani. 
(2) Zavarovani NPr so prehodi: 
1.     
ki so opremljeni s tehnični sredstvi, ki napovedujejo prihod vlaka in
prepovedujejo udeležencem v cestnem prometu prečkanje železniške proge (cestni
signal); 
2.     
ki so opremljeni s tehničnimi sredstvi, ki napovedujejo prihod vlaka,
prepovedujejo in preprečujejo udeležencem v cestnem prometu prečkanje
železniške proge (cestni signal in (pol)zapornice); 
3.     
ki so opremljeni s tehničnimi sredstvi, ki preprečujejo udeležencem v
cestnem prometu prečkanje železniške proge (zaporno bruno) in 
4.     
pred katerimi železniški delavec zaustavlja cestni promet s predpisanim
znakom. 
(3) Na nivojskem prehodu, ki je zavarovan s (pol)zapornicami
ali deljenimi zapornicami mora biti z obeh strani vgrajen najmanj en cestni
signal. 
(4) Nezavarovani NPr so prehodi, označeni samo s prometnimi
znaki »Andrejev križ«.
28. člen
(obveznost zavarovanja NPr)
(1) NPr morajo biti ne glede na hitrost voženj vlakov
zavarovani v primeru enega izmed naslednjih pogojev: 
1.     
če je na cesti promet srednji ali gost; 
2.     
če je na železniški progi promet zelo gost; 
3.     
če na nezavarovanih NPr ni možno doseči ustreznega preglednostnega
prostora; 
4.     
na cestah z rednimi avtobusnimi linijami javnega prevoza potnikov; 
5.     
na glavni cesti 2. reda in regionalni cesti 1. reda; 
6.     
na dvo- ali večtirnih progah. 
(2) Za NPr na industrijskih tirih določbe prejšnjega odstavka
tega člena, razen tretje in četrte točke, niso obvezne. 
(3) Upoštevanje določb prvega odstavka ni potrebno, kadar je
promet na industrijskih tirih urejen tako, da izvršilni železniški delavec s
predpisanim signalnim znakom ustavi cestni promet.
29. člen
(cona prehoda)
(1) Del ceste od mesta, kjer mora voznik cestnega vozila
pričeti zavirati, če je to potrebno, da bi se vozilo varno zaustavilo pred
prometnim znakom »Andrejev križ«, cestnim signalom ali (pol)zapornico, do
mesta, kjer najdaljše cestno vozilo s čelom prevozi območje prehoda tako, da s
svojim zadnjim, najbolj izpostavljenim delom zapusti mejo nevarnega območja ali
linijo (pol)zapornic na strani oddaljevanja od NPr, je cona prehoda (Cp) (slika
2).
(2) Cona prehoda (Cp) je vsota dolžine poti ustavljanja
cestnega vozila (dpu), dolžine najdaljšega cestnega vozila glede na kategorijo
ceste (dcv) in dolžine NPr (dp):
Cp =
d(pu) + d(cv) + d(p) [m]
(3) Dolžine poti ustavljanja
cestnega vozila so prikazane v naslednji tabeli:


Hitrost cestnih
  vozil v km/h

Dolžina poti
  ustavljanja v m


50

41


30

22


15

10


5

5


(4) Čas, ki je potreben, da cestno vozilo varno zapusti cono
prehoda (tzp), se izračuna na osnovi vsote dolžine poti ustavljanja cestnega
vozila (dpu), dolžine najdaljšega cestnega vozila (dcv) in dolžine NPr (dp) ob
upoštevanju hitrosti cestnih vozil (m/s).
Pri čemer je: 
tzp čas zapustitve cone prehoda v sekundah
Cp cona prehoda v metrih 
V hitrost cestnega vozila izražena v m/s 
(5) Minimalni čas, ki je potreben, da cestno vozilo varno
zapusti cono prehoda (tzp), se izračuna na osnovi vsote dolžine poti
ustavljanja cestnega vozila, ki znaša 5 m, dolžine najdaljšega cestnega vozila
(dcv) in dolžine NPr (dp) ob upoštevanju hitrosti cestnih vozil 5 km/h (1,38
m/s).
Pri čemer je: 
tzp čas zapustitve cone prehoda v sekundah
Cp cona prehoda v metrih za hitrost
cestnih vozil 5 km/h 
(6) Dolžina prehoda (dp) pri nezavarovanem NPr je najkrajša
razdalja: 
1.     
med navidezno linijo, pravokotno na desni rob cestišča s stojišča
cestnega prometnega znaka »Andrejev križ« na strani približevanja cestnih vozil
k NPr in med mejo nevarnega območja na strani oddaljevanja od NPr pri
pravokotnem križanju (slika 1 priloge 3, ki je sestavni del tega pravilnika)
ali 
2.     
na strani približevanja k NPr med navidezno linijo iz stojišča
prometnega znaka »Andrejev križ« pravokotno na os ceste in na strani
oddaljevanja od NPr med navidezno linijo iz sečišča med mejo nevarnega območja
in desnim robom smernega vozišča pravokotno na os ceste pri ostrokotnem
križanju (slika 2 priloge 3) ali 
3.     
na strani približevanja k NPr med navidezno linijo iz stojišča cestnega
prometnega znaka »Andrejev križ« pravokotno na os ceste in na strani
oddaljevanja od NPr med navidezno linijo iz sečišča med mejo nevarnega območja
in navidezno linijo vzporedno z osjo ceste, ki je oddaljena najmanj 3,5 m od
desnega roba smernega vozišča, oziroma levega roba smernega pasu, če je ta
širši od 3,5 m (slika 3 priloge 3) pri topokotnem križanju na strani oddaljevanja
cestnih vozil od NPr. 
(7) Cestni prometni znak (Andrejev križ) mora biti postavljen
na razdalji od 3 do 10 m pred najbližjo tirnico. Pri ostrokotnem križanju mora
biti stojišče cestnega signala »Andrejev križ« odmaknjeno od najbližje tirnice
najmanj toliko, da je sečišče med mejo nevarnega območja in navidezno
pravokotnico iz stojišča cestnega signala »Andrejev križ« na os ceste najmanj
3.5 m od desnega roba smernega vozišča, oziroma levega roba smernega pasu, če
je ta širši od 3,5 m. 
(8) Dolžina prehoda (dp) pri NPr, ki je zavarovan s: 
1.     
cestnim svetlobnim signalom ali cestnim svetlobnim signalom in
polzapornicami; 
a)   
na strani približevanja k NPr med navidezno linijo, pravokotno na desni
rob cestišča, s stojišča cestnega signala ob desnem robu cestišča in med mejo
nevarnega območja na strani oddaljevanja od NPr pri pravokotnem križanju, 
b)   
na strani približevanja k NPr med navidezno linijo iz stojišča cestnega
svetlobnega signala pravokotno na os ceste in na strani oddaljevanja od NPr med
navidezno linijo iz sečišča med mejo nevarnega območja in desnim robom smernega
vozišča pravokotno na os ceste pri ostrokotnem križanju in 
c)   
na strani približevanja k NPr med navidezno linijo iz stojišča cestnega
svetlobnega signala pravokotno na os ceste in na strani oddaljevanja od NPr med
navidezno linijo iz sečišča med mejo nevarnega območja in navidezno linijo
vzporedno z osjo ceste, ki je oddaljena najmanj 3,5 m od desnega roba smernega
vozišča, oziroma levega roba smernega pasu, če je ta širši od 3,5 m pri
topokotnem križanju na strani oddaljevanja cestnih vozil od NPr. 
2.     
cestnim svetlobnim signalom in zapornicami ali deljenimi zapornicami; 
a)   
na strani približevanja k NPr med navidezno linijo, pravokotno na desni
rob cestišča, s stojišča cestnega signala ob desnem robu cestišča in med
zapornicami ali deljenimi zapornicami na strani oddaljevanja od NPr pri
pravokotnem križanju, 
b)   
na strani približevanja k NPr med navidezno linijo iz stojišča cestnega
svetlobnega signala pravokotno na os ceste in med zapornicami na strani oddaljevanja
od NPr pri ostrokotnem križanju in 
c)   
na strani približevanja k NPr med navidezno linijo iz stojišča cestnega
svetlobnega signala pravokotno na os ceste in med zapornicami na strani
oddaljevanja od NPr pri topokotnem križanju.
30. člen
(pot in čas približevanja železniškega vozila NPr)
(1) Pot približevanja železniškega vozila k NPr je pot od
mesta vidnosti na progi do NPr pri nezavarovanih NPr ali od vklopnega mesta na
progi pri NPr, zavarovanih z avtomatskimi napravami. 
(2) Čas približevanja železniškega vozila (tpžv) NPr je čas,
ki ga železniško vozilo z največjo dovoljeno progovno hitrostjo potrebuje za
prevoz poti približevanja železniškega vozila k NPr, povečan za varnostni
dodatek 6 sekund. 
(3) Čas približevanja železniškega vozila k NPr ne sme biti v
nobenem primeru krajši od časa, ki ga potrebuje najdaljše cestno vozilo, za
vožnjo preko NPr skupaj z zaustavno potjo 5 m z najmanjšo hitrostjo 5 km/h.
IV. NEZAVAROVANI NIVOJSKI PREHODI
31. člen
(označitev nezavarovanih prehodov in elementi preglednostnega
prostora)
(1) Nezavarovani NPr morajo biti označeni s prometnimi znaki
skladno s pravilnikom, ki ureja prometno signalizacijo in prometno opremo na
javnih cestah. Imeti morajo zagotovljen preglednostni prostor. 
(2) Prometni znak »Andrejev križ« mora biti postavljen pred
NPr tako, da je od najbližje tirnice oddaljen najmanj 3 m in največ 5 m oziroma
toliko, da se navidezna linija s stojišča prometnega znaka, pravokotna na desni
rob cestišča, seka z osjo ceste na razdalji najmanj 3 m in največ 5 m od
najbližje tirnice. 
(3) Preglednostni prostor je prostor od mesta vidljivosti na
cesti pred NPr do navpične osi prehoda z v višini od 1 do 2,5 m nad nivojem
cestišča, kjer morajo imeti udeleženci v cestnem prometu neprekinjen pregled do
mesta vidnosti na progi z obeh strani NPr na višino najmanj 1,5 do 4 m nad
gornjim robom tirnice (GRT) enotirne proge preko NPr kot kaže priloga 4, ki je
sestavni del tega pravilnika. 
(4) Mesto vidljivosti (A) je tisto mesto na cesti, s katerega
mora imeti udeleženec v cestnem prometu pri približevanju NPr glede na
dovoljeno hitrost na cesti neprekinjen pregled do mesta vidnosti na progi.
Mesto vidljivosti je na razdalji dolžine poti ustavljanja pred cestnim signalom
»Andrejev križ«. 
(5) Mesto vidnosti (B) je tisto mesto na progi, najmanj
toliko oddaljeno od NPr, na katerem mora udeleženec v cestnem prometu z mesta
vidljivosti na cesti imeti možnost opaziti prihajajoče železniško vozilo in
svoje vozilo pred cestnim signalom »Andrejev križ« zaustaviti. Mesto vidnosti se
določi z izračunom poti približevanja železniškega vozila. 
(6) Vsebina odstavkov 3, 4 in 5 je grafično prikazana na
skici (slika 3).
32. člen
(formule za izračun časa in poti približevanja)
(1) Na nezavarovanih NPr mora biti čas približevanja
železniškega vozila (tp) najmanj 6 sekund daljši od časa zapustitve NPr (tzp)
za cestna vozila. 
(2) Pot približevanja železniškega vozila NPr (spžv) je
produkt največje dovoljene progovne hitrosti železniških vozil (vž maks) in
časa približevanja železniškega vozila (tp) in znaša:
s(pžv) = v(ž maks)
(m/s) x t(p) (s) [m]
33. člen
(omejitev hitrosti glede na preglednost)
(1) Na nezavarovanih NPr se s pogledom s ceste z mesta
vidljivosti za hitrost 5 km/h za cestna vozila ugotovi, ali je upoštevajoč
največjo progovno hitrost vlaka zagotovljena ustrezna preglednost do mesta
vidnosti na progi. 
(2) Če je preglednostni prostor po prvem odstavku tega člena
zagotovljen, se preveri možnost še z mesta vidljivosti za hitrost cestnih vozil
15 km/h, 30 km/h oziroma 50 km/h. 
(3) Hitrost cestnih vozil preko nezavarovanih NPr je treba
omejiti s prometnim znakom »omejitev hitrosti« (II-30). Hitrost je treba omejiti
z ozirom na zagotovljen preglednostni prostor na progo. 
(4) Za povečanje preglednostnega prostora se ne smejo
uporabljati prometna ogledala.
34. člen
(pogoji zagotavljanja varnega prečkanja NPr v primeru
zaustavitve cestnega vozila pri prometnem znaku »Andrejev križ«)
Za zagotovitev varnega prevoza cestnega vozila, preko
nezavarovanega NPr v primeru, ko se vozilo popolnoma ustavi pred prometnim
znakom »Andrejev križ«, mora biti z mesta zaustavitve, ki je v tem primeru
hkrati mesto vidljivosti, zagotovljena taka oddaljenost mesta vidnosti, da je
čas približevanja železniškega vozila z upoštevanjem varnostnega dodatka 6
sekund daljši od časa vožnje najdaljšega vozila po coni prehoda, zmanjšani za
pot zaustavljanja, s povprečno hitrostjo cestnih vozil 5 km/h.
35. člen
(preglednostni prostor na NPr samo za pešce)
Za nezavarovane NPr samo za pešce je preglednostni prostor
ustrezen, če imajo pešci pri prečkanju proge z razdalje 3 m od najbližje
tirnice takšen pregled na progo, da lahko z normalno hojo (5 km/h) brez
nevarnosti prečkajo nivojski prehod pred vlakom.
36. člen
(zavarovanje NPr z zaklenjenim brunom)
(1) NPr na poljskih poteh in gozdnih cestah z občasnim
sezonskim prometom smejo biti zavarovani z zaklenjenim brunom čez celotno
vozišče. Promet preko NPr se odvija na način, kot ga za posamezen prehod določi
upravljavec. 
(2) Lokalni uporabniki morajo biti z načinom uporabe
seznanjeni na krajevno običajen način.
V. ZAVAROVANI NIVOJSKI PREHODI
37. člen
(avtomatske naprave za zavarovanje NPr)
(1) Avtomatske naprave za zavarovanje NPr so naprave, katerih
zavarovanje vklaplja vlak sam na vožnji na ustrezni oddaljenosti na
približevalnem območju pred NPr na vklopnem mestu in po prevozu območja
križanja proge in ceste na izklopnem mestu izklaplja, ali pa se zavarovanje
vklaplja s postavitvami voznih poti na prometnem mestu, izklaplja pa avtomatsko
s prevozom izklopnega mesta. 
(2) Avtomatske naprave za zavarovanje NPr morajo imeti status
signalnovarnostne naprave, ki ga določa tehnični predpis, in morajo zagotavljati
zavarovanje prometa v vseh prometno-tehnoloških situacijah na progi in cesti,
na prometnih mestih in v zvezi z njimi za vožnje po vsakem tiru v obeh smereh. 
(3) Pri projektiranju avtomatskih naprav za zavarovanje NPr
je treba oceniti razmere na NPr in izračunati čase, ki zagotavljajo pravočasen
vklop zavarovanja pred prihodom vlaka na NPr, ob upoštevanju največje dovoljene
progovne hitrosti.
38. člen
(izklop zavarovanja)
(1) Vključeno zavarovanje na avtomatskih zavarovanjih NPr se
lahko izključi na naslednje načine: 
1.     
z vožnjo vlaka, ko ta v celoti prevozi izklopno mesto; 
2.     
z izdajo ukaza avtomatski napravi za zavarovanje NPr na pripadajočem
nadzornem mestu; 
3.     
na NPr, katerih delovanje se kontrolira s KS, samodejno po preteku
najmanj 300 sekund (5 minut) od vklopa zavarovanja. V primeru predvidenega
postanka pred NPr (postajališče) se čas samodejnega izklopa ustrezno podaljša. 
(2) Samodejni izklop iz tretje točke prejšnjega odstavka tega
člena mora biti onemogočen, kadar je izpolnjen vsaj eden od naslednjih pogojev:
1.     
če je na približevalnem območju predvideno mesto zaustavitve vlaka
(postajališče, glavni signal); 
2.     
če avtomatska naprava za zavarovanje NPr omogoča izklop zavarovanja z
izdajo ukaza na pripadajočem prometnem nadzornem mestu; 
3.     
v primerih, ko je gostota cestnega prometa taka, kot je opredeljeno v
tretji, četrti ali peti točki 14. člena tega pravilnika ali 
4.     
v primerih, ko je mogoč prehod preko proge na sosednjem NPr ali
izvennivojskem prehodu, ki je oddaljen največ 3 km. 
(3) V primeru gradnje novih ali nadgradnje obstoječih
zavarovanj NPr brez kontrolnih signalov, mora biti onemogočen samodejni izklop
in omogočen izklop zavarovanja z izdajo ukaza avtomatski napravi za zavarovanje
NPr na pripadajočem nadzornem mestu. 
(4) Na NPr, kjer je omogočen izklop zavarovanja s
pripadajočega nadzornega mesta, mora biti zagotovljeno javljanje vklopljenega
zavarovanja. 
(5) Na NPr, kjer je omogočen tudi vklop zavarovanja s
pripadajočega nadzornega mesta, mora biti zagotovljeno javljanje stanja drogov
(pol)zapornic.
39. člen
(viri energetskega napajanja naprav za zavarovanje NPr)
Avtomatske naprave morajo biti primarno napajane s stalnim
energetskim virom iz javnega omrežja ali posredno iz napajalnih delov drugih
signalnovarnostnih naprav. Poleg tega morajo imeti lasten rezervni vir
napajanja, ki omogoča pravilno delovanje še najmanj 8 ur po izpadu primarnega
napajanja.
40. člen
(spuščanje drogov (pol)zapornic pri izpadu sekundarnega
napajanja)
Pri avtomatskih napravah za zavarovanje NPr s cestnimi
signali in (pol)zapornicami, se morajo drogovi (pol)zapornic pri izpadu
sekundarnega napajanja samodejno spustiti v spodnjo, vodoravno lego.
41. člen
(delovanje na dvotirnih progah)
(1) Če na zavarovanem NPr s cestnimi signali in
(pol)zapornicami na dvotirni progi, kjer je zavarovanje NPr že vključeno, pride
do vklopa zavarovanja NPr še za drugi vlak, morajo (pol)zapornice ostati zaprte
do prevoza obeh vlakov preko izklopnih kontaktov. 
(2) Če je v času odpiranja zapornic prišlo do ponovnega
vklopa, se mora izklop izvršiti do konca, po končanem odprtju pa se mora
ponovno pričeti celoten potek vklopa zavarovanja.
42. člen
(kontrola delovanja avtomatskih naprav na NPr)
(1) Kontrola delovanja avtomatskih naprav na NPr se opravlja
z: 
1.     
daljinsko kontrolo, kadar delovanje naprave kontrolira železniški
izvršilni delavec na zasedenem prometnem mestu ali s centralnega mesta ali 
2.     
kontrolnimi signali, kadar delovanje naprave kontrolira strojevodja
preko signalnega znaka kontrolnega signala. 
(2) Med kontrolnim signalom in pripadajočim NPr na progi ne
sme biti še drugega zavarovanega NPr, ki se ne kontrolira z istim kontrolnim
signalom. 
(3) Če kontrolni signal kontrolira dva zaporedna NPr, mora
biti to na stebru kontrolnega signala označeno. 
(4) Na NPr, katerih delovanje se kontrolira s kontrolnim
signalom, razdalja med dvema zaporednima NPr, ki se kontrolirata z enim
kontrolnim signalom, ne sme biti večja od 1000 m. 
(5) NPr, katerih delovanje se kontrolira s kontrolnim
signalom, se lahko vgrajujejo samo regionalnih progah ob izpolnitvi pogojev
predpisanih s tem pravilnikom.
43. člen
(površine za pešce, kolesarje in kolesa s pomožnim motorjem)
(1) Če so na cesti pred in/ali za NPr prometne površine
namenjene posebej za pešce, kolesarje in kolesa s pomožnim motorjem, morajo te
biti na nivojskem prehodu, ločene z neprekinjeno vzdolžno črto (V-1.1.). 
(2) Površine namenjene samo pešcem se lahko opremijo z
dodatnimi cestnimi signali in/ali ustrezno oblikovanimi ograjami, ki
preprečujejo pešcem direktno prečkanje proge (cikcak ograje). Naprave morajo
biti prirejene tudi osebam z omejeno mobilnostjo, ki uporabljajo invalidske
vozičke.
44. člen
(cestni signali pri mehanskih zapornicah)
NPr, zavarovani z mehanskimi zapornicami morajo biti
zavarovani tudi s cestnimi signali in signalnim zvoncem. Luči cestnih signalov
in signalni zvonci se morajo vklopiti najmanj 15 sekund prej, preden se
zapornice začno zapirati. Luči cestnih signalov se izklopijo, ko se zapornice
popolnoma odprejo, signalni zvonci se izklopijo, ko zapornice dosežejo spodnjo
končno (vodoravno) lego.
45. člen
(postavitev cestnega signala pri ostrokotnem križanju)
Cestni signal mora biti postavljen pri NPr z ostrokotnim
križanjem ceste in proge najmanj na taki oddaljenosti od najbližje tirnice, da
se navidezna linija s stojišča cestnega signala, pravokotna na desni rob
cestišča, seka z osjo ceste na meji najmanjše oddaljenosti stabilnih objektov
in naprav (identično s postavitvijo prometnega znaka »Andrejev križ« – kot kaže
slika 2 priloge 3.
46. člen
(vklapljanje in izklapljanje luči cestnih signalov)
(1) Luči cestnih signalov zasvetijo takoj ob vklopu
zavarovanja. 
(2) Luči cestnih signalov ugasnejo potem, ko sklep vlaka
zapusti izklopno mesto.
47. člen
(predzvonjenje)
(1) Predzvonjenje je zvočno opozarjanje udeležencev v cestnem
prometu, na približevanje vlaka k NPr ali na začetek spuščanja (pol)zapornic. 
(2) Čas predzvonjenja v nobenem primeru ne sme biti krajši od
15 sekund.
48. člen
(čas vklopa zavarovanja)
(1) Na zavarovanem NPr samo s cestnimi signali mora biti
zavarovanje vključeno najmanj 21 sekund (čas predzvonjenja 15 sek + 6 sek) pred
prihodom vlaka na NPr oziroma najmanj toliko časa več, da je čas približevanja
vlaka NPr 6 sekund daljši od časa zapustitve nevarnega območja pri vožnji
karakterističnega najdaljšega cestnega vozila po coni prehoda z najmanjšo
hitrostjo (5 km/h). 
(2) Čas približevanja železniškega vozila »t(p)« je čas od
trenutka avtomatskega vklopa zavarovanja do prihoda železniškega vozila na NPr.
49. člen
(vključevanje luči cestnih signalov ter dviganje in spuščanje
(pol)zapornic)
(1) Pri avtomatskih napravah za zavarovanje NPr s cestnimi
signali in (pol)zapornicami luči cestnih signalov zasvetijo takoj ob vklopu
zavarovanja. 
(2) Spuščanje (pol)zapornic se prične po izteku
predzvonilnega časa in lahko traja 8 do 12 sekund, praviloma pa 10 sekund. 
(3) Dviganje (pol)zapornic se prične po prevozu vlaka preko
izklopnega mesta in lahko traja 6 do 8 sekund, praviloma pa 7 sekund. 
(4) Luči cestnih signalov ugasnejo potem, ko sklep vlaka
zapusti območje križanja ceste in proge in ko (pol)zapornice dosežejo navpično
lego.
50. člen
(čas vklopa zavarovanja pred prihodom vlaka)
(1) Zavarovanje na NPr mora biti vklopljeno tako pravočasno,
da najdaljše cestno vozilo, ki se je takrat, ko je vlak navozil na vklopno
mesto nahajalo 5 m pred mestom, kjer se cestno vozilo mora ustaviti in počakati
na prevoz vlaka, s hitrostjo 5 km/h zapusti nevarno območje prehoda. 
(2) Na NPr, zavarovanem s cestnimi signali in
(pol)zapornicami, mora biti zavarovanje vklopljeno: 
1.     
na enotirnih progah najmanj 31 sekund pred prihodom vlaka, pri čemer so
upoštevani najmanj 15 sekund svetlobnega in zvočnega opozarjanja udeležencev v
cestnem prometu na približujoče se železniško vozilo (čas predzvonjenja),
spuščanje (pol)zapornic, ki traja 10 sekund, in 6 sekund rezervnega časa; 
2.     
na dvotirnih progah najmanj 39 sekund pred prihodom vlaka na NPr, pri
čemer so upoštevani najmanj 15 sekund svetlobnega in zvočnega opozarjanja
udeležencev v cestnem prometu na začetek spuščanja (pol)zapornic, 10 sekund
spuščanja (pol)zapornic, 6 sekund rezervnega časa in še 8 sekund ostalega časa
zaradi posebnosti na dvotirnih progah pri vožnji dveh vlakov po sosednjih
tirih. 
(3) Na NPr, ki so zavarovani z deljenimi zapornicami, je
treba upoštevati še čas zadrževanja do pričetka spuščanja zapornic na strani
oddaljevanja od NPr.
51. člen
(čas približevanja železniškega vozila NPr-u)
(1) Čas približevanja železniškega vozila zavarovanemu NPr s
cestnimi signali ali cestnimi signali in (pol)zapornicami (tp) ne sme biti
krajši od vsot časa predzvonjenja (tpzv), varnostnega rezervnega časa 6 sekund
in pri NPr s (pol)zapornicami še, časa spuščanja drogov (pol)zapornic (tspz).
Na dvotirnih in vzporednih progah je treba temu času prišteti še ostali čas 8
sekund oziroma toliko sekund, kolikor traja dviganje (pol)zapornic. 
(2) Oddaljenost vklopnega mesta L(vm) na progi na
približevalnem območju pred NPr se izračuna kot produkt časa približevanja
železniškega vozila prehodu (tp) in največje progovne hitrosti železniških
vozil v(žv maks):
L(vm) m = v(žv maks)
(m/s) x t(p) [s]
(3) Čas približevanja železniškega vozila zavarovanemu NPr s
cestnimi signali ali cestnimi signali in (pol)zapornicami (tp) pri največji
dovoljeni progovni hitrosti ne sme biti krajši od časa zapustitve nevarnega
območja za cestna vozila pri vožnji po coni prehoda.
52. člen
(obvezne uporaba (pol)zapornic)
(1) Uporaba (pol)zapornic skupaj s cestnimi signali je
obvezna: 
1.     
pri zavarovanju NPr na dvo- ali večtirnih progah; 
2.     
na progah z največjimi dovoljenimi progovnimi hitrostmi nad 100 km/h; 
3.     
pri križanjih s cestami, katerih širina vozišča znaša 7 m in več; 
4.     
pri križanjih s cestami z dvema ali več prometnimi pasovi na smernem
vozišču; 
5.     
pri križanjih, kjer je gost cestni promet ali/in gost železniški promet.
(2) Pri vseh nadgradnjah in novogradnjah zavarovanih NPr je
treba vgraditi zapornice.
53. člen
(največja dopustna oddaljenost dveh prog na enem NPr)
NPr na dvo-ali večtirnih oziroma vzporednih progah, katerih
medsebojna oddaljenost je vključno z mejo nevarnega območja manjša od 22 m,
morajo biti zavarovani z eno samo napravo, ki se vključuje za vožnje po vseh
tirih iz vseh smeri.
54. člen
(označba višinskega profila)
(1) Pred NPr na elektrificiranih progah mora biti označena
najvišja dovoljena višina cestnih vozil, ki smejo prečkati nivojski prehod.
Označba višine je sestavljena iz žice, ki poteka vzporedno z nivojem vozišča,
nad osjo ceste pa je opozorilna tabla z napisom »POZOR! Visoka napetost Smrtno
nevarno« in opozorilnim znakom za nevarnost pred električno napetostjo - rdečo
lomljeno puščico. Oblika in mere opozorilne table so določene v prilogi 5, ki
je sestavni del tega pravilnika. 
(2) Na NPr samo za pešce in/ali kolesarje in kolesa s
pomožnim motorjem ni potrebno postavljati višinskega profila.
VI. PREHODNE IN KONČNE DOLOČBE
55. člen
(prehodno obdobje za izpolnitev zahtev)
(1) Kjer sta dva ali več NPr na manjši razdalji od 2000 m,se
NPr ukini tako, da bo razdalja med dvema NPr najmanj 2000 m najkasneje do: 
1.     
prve rekonstrukcije ceste, ki vodi čez tak NPr; 
2.     
izgradnje povezovalnih cest, ki bi omogočile preusmeritve; 
3.     
izgradnje izven nivojskega križanja v bližini NPr; 
vendar najkasneje v 10 letih po uveljavitvi
tega pravilnika. 
(2) Na zavarovanih NPr, kjer je kot križanja ceste s progo
manjši od 45º je treba doseči najmanj kot 45º oziroma na nezavarovanih NPr
najmanj kot 75º: 
1.     
najkasneje v treh letih, če je na NPr evidentirana resna nesreča ali
nesreča, ki je posledica neustrezne preglednosti na progo zaradi preostrega
kota križanja, ali 
2.     
najkasneje v treh letih, če so v enem letu evidentirani trije incidenti
zaradi preostrega kota križanja, ali 
3.     
najkasneje v treh letih, če je NPr na cesti, ki vodi do mest, ki jih
obiskovalci obiskujejo s turističnimi ali šolskimi avtobusi; 
4.     
ob prvi rekonstrukciji ceste, ki vodi čez tak NPr; 
vendar najkasneje v 10 letih po uveljavitvi
tega pravilnika. 
(3) Na NPr kjer je širina cestišča na NPr manjša od širine
cestišč pred NPr in/ali za njim oziroma je manjša od 3 m je treba širino
cestišča na NPr urediti: 
1.     
najkasneje v treh letih, če je na NPr evidentirana resna nesreča ali
nesreča na območju NPr, ki je posledica onemogočenega srečanja vozil, ki lahko
vozijo po tej cesti, ali 
2.     
najkasneje v treh letih, če so v enem letu evidentirana trije incidenti
na območju NPr, ki so posledica onemogočenega srečanja vozil, ki lahko vozijo
po tej cesti ali 
3.     
najkasneje v treh letih, če je NPr na cesti, ki vodi do mest, ki jih
obiskovalci obiskujejo s turističnimi ali šolskimi avtobusi ali 
4.     
pri prvi rekonstrukciji ceste, ki vodi čez tak NPr; 
vendar najkasneje v 10 letih po uveljavitvi
tega pravilnika. 
(4) Križišče cest, ki je oddaljeno od NPr manj kot 25 m je
treba urediti: 
1.     
najkasneje v treh letih, če je na NPr evidentirana resna nesreča ali
nesreča, ki je posledica onemogočene zapustitve nevarnega območja NPr zaradi
prometne situacije na bližnjem križišču, ali 
2.     
najkasneje v treh letih, če so v enem letu evidentirana trije incidenti,
ki so posledica onemogočene zapustitve nevarnega območja NPr zaradi prometne
situacije na bližnjem križišču, ali 
3.     
najkasneje v treh letih, če je NPr na cesti, ki vodi do mest, ki jih
obiskovalci obiskujejo s turističnimi ali šolskimi avtobusi ali 
4.     
ob prvi rekonstrukciji ceste, ki vodi čez tak NPr; 
vendar najkasneje v 10 letih po uveljavitvi
tega pravilnika. 
(5) Obveznost zavarovanja NPr iz 28. člena je treba izpolniti
najkasneje v desetih letih po uveljavitvi tega pravilnika. Upravljavec javne
železniške infrastrukture in upravljavec ceste morata skupno najkasneje v enem
letu izdelati program potreb in prioritet NPr za zavarovanje. 
(6) Obstoječe NPr pri katerih je čas posameznega zavarovanja
daljši od 5 minut, je treba urediti v skladu s tem pravilnikom, najkasneje pa v
10 letih po uveljavitvi tega pravilnika. 
(7) Na (pol)zapornicah, ki so pobarvane z rdečo in rumeno
barvo, je potrebno v roku 5 let rumeno barvo nadomestiti z belo. 
(8) Avtomatska naprava za zavarovanje na obstoječih NPr z
omogočenim samodejnim izklopom zavarovanja NPr, mora biti predelana tako, kot
določa tretji, četrti in peti odstavek 38. člena tega pravilnika pri nadgradnji
naprave za zavarovanje, najkasneje v 10 letih po uveljavitvi tega pravilnika. 
(9) Vsi zavarovani NPr razen NPr zavarovanih z zapornim
brunom morajo biti opremljeni z najmanj enim svetlobnim cestnim signalom in
zvoncem z vsake strani prehoda najkasneje v 5 letih po uveljavitvi tega
pravilnika. 
(10) NPr ki so zavarovani s polzapornicami morajo biti le-te
nadomeščene z zapornicami, na NPr zavarovanih samo z cestnimi signali pa
nameščene zapornice: 
1.     
ob prvi rekonstrukciji ceste, ki vodi čez NPr ali 
2.     
ob prvi nadgradnji naprav za zavarovanje; 
vendar najkasneje v 10 letih po uveljavitvi
tega pravilnika. 
(11) Ustreznost preglednostnega prostora iz 33., 34., 35. in
36. člena tega pravilnika ugotovi komisija, imenovana na podlagi predpisov o
varnosti železniškega prometa v 5 letih od uveljavitve tega pravilnika, izvedba
pa mora slediti najkasneje v 10 letih po uveljavitvi tega pravilnika. 
(12) Mehanske naprave za zavarovanje NPr, ki jih upravlja
izvršilni železniški delavec z oddaljenega mesta, je treba nadomestiti z
ustreznejšo rešitvijo (ukinitev, izvennivojsko križanje, avtomatske naprave za
zavarovanje) v 10 letih od uveljavitve tega pravilnika.
56. člen
(prenehanje uporabe predpisov)
Z dnem veljavnosti tega pravilnika se prenehajo uporabljati tehnični
pogoji za zavarovanje prometa na cestnih prehodih v nivoju (Službeni glasnik
ZJŽ, št.5/74) in Pravilnik o nivojskih prehodih ceste preko železniške proge
(Uradni list RS, št. 79/02).
57. člen
(dokončanje začetih projektov)
Projekti, ki imajo datum naročila za izdelavo projektne
dokumentacije pred uveljavitvijo tega pravilnika, se lahko zaključijo po
določbah pravilnika, ki je veljal v času naročila za izdelavo projektne
dokumentacije, v kolikor se projekti zaključijo najpozneje tri leta po uveljavitvi
tega pravilnika.
58. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-7/2008/ZP
Ljubljana, 20. avgusta 2008
EVA 2008-2411-0008
mag. Radovan Žerjav l.r. 
Minister 
za promet
SOGLAŠAM!
Dragutin Mate l.r. 
Minister 
za notranje zadeve

Priloga
1
Priloga
2
Priloga
3
Priloga
4
Priloga
5