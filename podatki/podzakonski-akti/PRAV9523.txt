1. člen
(vsebina)
(1) Ta pravilnik določa pogoje
odvzema osebkov vrst rjavega medveda (Ursus arctos) (v nadaljnjem
besedilu: medved) in volka (Canis lupus) (v nadaljnjem besedilu: volk)
iz narave ter obseg selektivnega in omejenega odvzema medvedov in volkov (v
nadaljnjem besedilu: osebki) iz narave zaradi uravnavanja velikosti populacije
z okoljem.
(2) Ta pravilnik določa tudi nekatere
pogoje odvzema živali zavarovanih prosto živečih vrst (v nadaljnjem besedilu:
živali) iz narave, ki se izvaja na podlagi Uredbe o zavarovanih prosto živečih
živalskih vrstah (Uradni list RS, št. 46/04, 109/04, 84/05, 115/07, 32/08 –
odl. US in 96/08; v nadaljnjem besedilu: Uredba).
2. člen
(pogoj)
Odvzem osebkov iz narave je dopusten, če ni
druge možnosti za uravnavanje populacije z okoljem, in to ne škoduje ohranitvi
ugodnega stanja zavarovane živalske vrste.
3. člen
(izrazi)
Izrazi, uporabljeni v tem pravilniku, imajo
naslednji pomen:
1.    
območja življenjskega prostora vrste rjavega
medveda so osrednje, robno in prehodno območje ter območje izjemne prisotnosti.
Opredeljena so v Strategiji upravljanja z rjavim medvedom (Ursus arctos) v
Sloveniji (v nadaljnjem besedilu: Strategija), ki jo je sprejela Vlada
Republike Slovenije (sklep št. 322‑07/2001‑2, z dne 24. 1. 2002);
2.    
odstrel je usmrtitev osebka v skladu s predpisi
s področja divjadi in lovstva, ki je lahko načrtovan ali pa je nujno potreben
zaradi izjemnih okoliščin iz prve, druge in tretje alinee prvega odstavka 7.
člena Uredbe;
3.    
odvzem osebkov iz narave je trajen ali začasen
odvzem živega ali mrtvega osebka iz habitata oziroma populacije. Sledi
odstrelu, ujetju, povozu ali drugi izgubi osebka ne glede na vzrok, ki je
izgubo povzročil. Če se ujeti osebek vrne v naravo v območja življenjskega prostora
vrste, se ujetje osebka ne šteje za odvzem osebka iz narave.
4. člen
(dopusten obseg odvzema osebkov iz narave)
(1) Selektiven in omejen odvzem
osebkov iz narave zaradi uravnavanja velikosti populacije z okoljem, ki se
izvede z načrtovanim odstrelom, je lahko tolikšen, da skupni seštevek osebkov
odvzetih iz narave zaradi ujetja, povoza ali drugih izgub ter izjemnega in
načrtovanega odstrela ne preseže dopustnega obsega odvzema osebkov iz narave, s
katerim se zagotavlja ohranitev ugodnega stanja vrste.
(2) O načrtovanem odstrelu osebkov se
v načrtovanem obdobju odloči praviloma pred začetkom obdobja, v katerem je
odstrel dovoljen.
(3) Pri vsakokratni določitvi obsega
načrtovanega odstrela osebkov je treba upoštevati nepredvidljive odvzeme
osebkov iz narave zaradi ujetja, povoza, izjemnega odstrela ali druge izgube.
5. člen
(način določitve obsega odvzema medvedov
iz narave)
Obseg in prostorska razporeditev odvzema
medvedov iz narave morata biti v načrtovanem obdobju v območjih življenjskega
prostora vrste rjavega medveda skladna s cilji za posamezna območja, kot so
določeni v Strategiji.
6. člen
(način določitve obsega odvzema volkov iz
narave)
Obseg in prostorska razporeditev odvzema
volkov iz narave morata biti v načrtovanem obdobju skladna s cilji za doseganje
ugodnega stanja vrste volka.
7. člen
(prostorska in časovna razporeditev
načrtovanega odstrela)
(1) Načrtovani odstrel medveda
se razporedi po lovsko upravljavskih območjih praviloma tako, da se pretežni
del odstrela izvede v predelih gostejše naseljenosti prebivalstva, pri čemer se
upošteva pogostnost primerov neposrednega ogrožanja ljudi in premoženja v
zadnjih treh letih.
(2) Načrtovani odstrel volka se
razporedi po lovsko upravljavskih območjih praviloma tako, da se upošteva
pogostnost primerov škodnih dogodkov na rejnih živalih v zadnjih treh letih.
(3) Zavod za gozdove Slovenije (v
nadaljnjem besedilu: Zavod) v sodelovanju z območnimi združenji upravljavcev
lovišč in lovišč s posebnim namenom (v nadaljnjem besedilu: OZUL) pripravi
predlog podrobnejše prostorske razporeditve odstrela osebkov v lovsko
upravljavskih območjih po posameznih loviščih, kot sestavni del strokovnega
mnenja iz 8. člena Uredbe.
(4) Upravljavci lovišč in lovišč s
posebnim namenom (v nadaljnjem besedilu: upravljavci lovišč) morajo zagotoviti
izvedbo odstrela osebkov v skladu z določbami tega pravilnika.
(5) Načrtovani odstrel medvedov se izvaja v
času od 1. oktobra do 31. decembra in od 1. januarja do 30. aprila.
(6) Načrtovani odstrel volkov se
izvaja od 1. oktobra do 31. januarja in od 1. septembra do 30. septembra.
8. člen
(struktura načrtovanega odstrela medvedov)
(1) Načrtovani odstrel medvedov
je določen glede na telesno maso medvedov.
(2) V osrednjem območju vrste rjavega
medveda se lahko načrtuje odstrel:
-      
v I. težnostni kategoriji do 100 kg bruto telesne mase v višini najmanj 75% od celotnega načrtovanega odstrela medvedov;
-      
v II. težnostni kategoriji med 100 in 150 kg bruto telesne mase v višini največ 15% od celotnega načrtovanega odstrela medvedov;
-      
v III. težnostni kategoriji nad 150 kg bruto telesne mase v višini največ 10% od celotnega načrtovanega odstrela medvedov.
(3) V robnem območju vrste rjavega
medveda se praviloma načrtuje odstrel medvedov I. težnostne kategorije.
(4) Pri določanju strukture
načrtovanega odstrela za obdobja, v katerih je dovoljen odstrel medvedov, se
upošteva, da je telesna masa medvedov spomladi za več kot 20% nižja kot jeseni.
(5) Ker se masa medveda lahko v naravi
oceni le približno, je ob izvedbi načrtovanega odstrela dovoljeno odstopanje od
določene strukture načrtovanega odstrela medvedov največ za 20%.
(6) V primeru izpolnitve kvote
načrtovanega odstrela v posamezni težnostni kategoriji, nastali tudi kot
posledica dovoljenega odstopanja iz prejšnjega odstavka, je Zavod dolžan o tem
obvestiti ministrstvo, pristojno za varstvo narave (v nadaljnjem besedilu:
ministrstvo), ki obvesti upravljavce lovišč o tem, da je kvota načrtovanega
odstrela izpolnjena.
9. člen
(določitev načrtovanega odstrela)
(1) Načrtovani obseg in
struktura medvedov ter prostorska in časovna razporeditev načrtovanega odstrela
so določeni v prilogi 1, ki je sestavni del tega pravilnika.
(2) Načrtovani obseg in prostorska
razporeditev načrtovanega odstrela volkov so določeni v prilogi 2, ki je
sestavni del tega pravilnika.
10. člen
(podrobnejši način odvzema iz narave)
(1) Ob odvzemu živali iz narave
se ravna v skladu s predpisi s področja ohranjanja narave in veterinarstva.
(2) Odvzem živali iz narave z
odstrelom izvajajo upravljavci lovišč na način lova v skladu s predpisi s
področja divjadi in lovstva.
(3) Odvzem velikih zveri iz narave
zaradi razlogov iz prve, druge in tretje alinee prvega odstavka 7. člena Uredbe
izvajajo tudi člani »skupine za hitro ukrepanje v primeru ogrožanja življenja
ljudi in premoženja po velikih zvereh«, imenovani s sklepom ministra,
pristojnega za varstvo narave.
(4) Če se odvzema iz narave medvedko z
mladiči zaradi razlogov iz prve, druge in tretje alinee prvega odstavka
7. člena Uredbe, se praviloma najprej odvzame mladiče in šele nato
medvedko.
(5) Načrtovani odstrel medveda se
izvaja:
-      
v osrednjem območju vrste rjavega medveda z
visoke preže, razen kjer se odstrel prednostno izvaja v pasu približno 1,5 km okoli naselij, kjer se osebki pogosto pojavljajo oziroma se tam dalj časa zadržujejo in
odstrel z visoke preže ni mogoč. Takrat se lahko odstrel izvede na katerikoli
način v skladu s predpisi s področja divjadi in lovstva, razen s pogonom,
pritiskom in brakado;
-      
v robnem območju vrste rjavega medveda
praviloma z visoke preže, lahko pa tudi na katerikoli način v skladu s predpisi
s področja divjadi in lovstva, razen s pogonom, pritiskom in brakado.
(6) Odstrel medveda se v prehodnem
območju in območju izjemne prisotnosti vrste rjavega medveda izvaja na
katerikoli način v skladu s predpisi s področja divjadi in lovstva, razen s
pogonom, pritiskom in brakado.
11. člen
(odvzem vzorcev tkiv in organov)
(1) Zavod omogoči znanstveno
raziskovalnim organizacijam za potrebe raziskav odvzem oziroma posredovanje
vzorcev tkiv, organov ali drugih telesnih delov osebkov, odvzetih iz narave, na
podlagi medsebojnega dogovora.
(2) Zavod odvzame oziroma pridobi vzorce
tkiv vsakega odvzetega osebka, zagotovi analizo genskega materiala in pridobi
podatke, na podlagi katerih je možna genotipizacija posameznega osebka.
(3) Znanstveno raziskovalne
organizacije morajo o vseh rezultatih raziskav, ki so pomembni za ohranjanje
vrste rjavega medveda in volka, redno, najkasneje pa do konca koledarskega
leta, poročati ministrstvu in Zavodu.
12. člen
(evidenca odvzema osebkov iz narave)
(1) Zavod spremlja odvzem osebkov iz
narave v skladu s predpisi s področja divjadi in lovstva ter ohranjanja narave
in vodi o tem evidenco, ki vsebuje:
-      
datum odvzema osebka iz narave;
-      
kraj odvzema osebka iz narave z navedbo območja
življenjskega prostora, lovsko upravljavskega območja in lovišča ter v primeru
odvzema osebka iz narave v naselju ali neposredni okolici naselja tudi z
navedbo geografskega imena naselja;
-      
podatke o spolu in telesni masi osebka ter
oceni njegove starosti;
-      
navedbo razloga za odvzem osebka iz narave;
-      
podatke o odvzemu vzorcev tkiv, organov ali drugih
telesnih delov osebka, vključno z navedbo organizacije, ki je odvzela vzorce;
-      
podatke o dednem materialu osebka, ter
-      
druge za varstvo vrst rjavega medveda in volka
pomembne podatke.
(2) Zavod na podlagi podatkov iz evidence
do 31. decembra tekočega leta pripravi celovito poročilo, strukturirano po
posameznih lovsko upravljavskih območjih in območjih življenjskih prostorov
vrst rjavega medveda in volka. To poročilo, ki mora vsebovati tudi oceno vpliva
odvzema osebkov iz narave na ugodno stanje vrste rjavega medveda in vrste volka
glede na tekoče rezultate spremljanja stanja, posreduje ministrstvu, Agenciji
Republike Slovenije za okolje, Zavodu RS za varstvo narave in krajevno
pristojno območni enoti Inšpektorata Republike Slovenije za kmetijstvo, gozdarstvo,
hrano in okolje. Agenciji Republike Slovenije za okolje skupaj s poročilom
posreduje tudi podatke o dednem materialu osebkov, pridobljenih v tem obdobju.
Na zahtevo ministrstva mora Zavod kadarkoli pripraviti in posredovati poročilo.

Priloga 1: Načrtovani odstrel rjavega medvedov (Ursus
arctos)
Priloga
2: Predvideni odvzem volka (Canis lupus)

Pravilnik o odvzemu osebkov vrst rjavega
medveda (Ursus arctos) in volka (Canis lupus) iz narave (Uradni
list RS, št. 28/09) vsebuje naslednjo končno določbo:
»13. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o odvzemu
osebkov vrst rjavega medveda (Ursus arctos) in volka (Canis lupus) iz narave
(Uradni list RS, št. 12/10) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o odvzemu osebkov vrst rjavega medveda (Ursus arctos) in volka (Canis
lupus) iz narave (Uradni list RS, št. 76/10) vsebuje naslednjo končno določbo:
»6. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o odvzemu
osebkov vrst rjavega medveda (Ursus arctos) in volka (Canis lupus) iz narave (Uradni
list RS, št. 76/11) vsebuje naslednjo prehodno in končno
določbo:
»4. člen
Ne glede na spremenjeni šesti odstavek 7.
člena pravilnika se načrtovani odstrel volkov v letu 2011 izvaja po dosedanjih
predpisih.
5. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o odvzemu osebkov vrst rjavega medveda (Ursus arctos) in
volka (Canis lupus) iz narave (Uradni list RS, št. 73/12) vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o odvzemu
osebkov vrst rjavega medveda (Ursus arctos) in volka (Canis lupus)
iz narave (Uradni list RS, št. 104/13) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
(1) Ne glede na peti odstavek 7. člena
Pravilnika o odvzemu osebkov vrst rjavega medveda (Ursus arctos) in volka
(Canis lupus) iz narave (Uradni list RS, št. 28/09, 12/10, 76/10, 76/11 in
73/12) se načrtovani odstrel medveda iz spremenjene Priloge 1 izvaja v času od
uveljavitve tega pravilnika do 31. decembra 2013 in od 1. januarja 2014 do 30.
aprila 2014. 
(2) Odstrel volka se, ne glede na šesti
odstavek 7. člena Pravilnika o odvzemu osebkov vrst rjavega medveda (Ursus
arctos) in volka (Canis lupus) iz narave (Uradni list RS, št. 28/09, 12/10,
76/10, 76/11 in 73/12), v času od uveljavitve tega pravilnika do 31. januarja
2014 in od 1. septembra 2014 do 30. septembra 2014 ne načrtuje.
3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o odvzemu
osebkov vrst rjavega medveda (Ursus arctos) in volka (Canis lupus)
iz narave (Uradni list RS, št. 71/14) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o odvzemu
osebkov vrst rjavega medveda (Ursus arctos) in volka (Canis lupus)
iz narave (Uradni list RS, št. 78/15)
vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.