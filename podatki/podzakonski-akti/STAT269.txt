UVODNE DOLOČBE
1. člen
(Pomen izrazov)
(1) Naslednji izrazi v tem statutu, upoštevaje ustrezno
število in sklon, pomenijo:
-       
statut: ta statut;
-       
člen: člen tega statuta;
-       
točka: točka člena tega statuta;
-       
ZRev-2: Zakon o revidiranju, Uradni list RS, št. 65/08, 63/13 in 84/18;
-       
Inštitut: Slovenski inštitut za revizijo iz 8. do 16. člena ZRev-2;
-       
ustanovitelj: Zveza računovodij, finančnikov in revizorjev Slovenije;
-       
registrirana oseba: oseba, vpisana v register iz 1. ali 2. točke 41.
člena;
-       
strokovni naziv: strokovni naziv iz 3. in 6. točke drugega odstavka 4.
člena statuta;
-       
direktor ali direktorica: direktor Inštituta;
-       
sekcija: sekcija iz 33. člena statuta;
-       
odbor sekcije: odbor iz 35. člena statuta;
-       
aktivni imetnik strokovnega naziva ali aktivna imetnica strokovnega
naziva (v nadaljevanju: aktivni imetnik strokovnega naziva): oseba, ki je
pridobila strokovni naziv Inštituta, ki se s pisno izjavo zaveže, da bo pri
svojem delu spoštovala kodeks poklicne etike in delovala v skladu s pravili
stroke, razvrščenimi v Hierarhiji pravil, in ki se stalno strokovno izobražuje
v skladu s pravili Inštituta.
(2) V tem statutu uporabljeni izrazi, ki se nanašajo na osebe
in so zapisani v moški slovnični obliki, so uporabljeni kot nevtralni za ženski
in moški spol.
2. člen
(Razmerja, ki jih ureja statut)
S tem statutom Inštitut ureja svoje naloge, svojo
organiziranost, svoje poslovanje, svoje organe in njihove pristojnosti, način
odločanja, druga vprašanja, pomembna za opravljanje dejavnosti in poslovanje
Inštituta, ter vrste in vsebino registrov, ki jih vodi.
USTANOVITEV
3. člen
(Ustanovitelj)
Edini ustanovitelj Inštituta je Zveza računovodij,
finančnikov in revizorjev Slovenije.
NALOGE, JAVNA POOBLASTILA IN DEJAVNOST INŠTITUTA
4. člen
(Dejavnost Inštituta)
(1) Inštitut opravlja naloge in ima pristojnosti, določene z
zakonom in s tem statutom.
(2) Inštitut ima naslednje pristojnosti in opravlja naslednje
naloge:
1.     
sprejema oziroma zagotavlja slovenske prevode in objavlja:
- 
računovodske standarde,
- 
poslovno-finančne standarde in pravila,
- 
pravila notranjega revidiranja,
- 
pravila revidiranja informacijskih sistemov,
- 
pravila ocenjevanja vrednosti.
2.     
določa strokovna znanja in izkušnje, potrebne
za opravljanje nalog pooblaščenega ocenjevalca vrednosti;
3.     
organizira strokovno izobraževanje, izvaja
preizkuse strokovnih znanj in izdaja potrdila o strokovnih znanjih za
opravljanje nalog pooblaščenega ocenjevalca vrednosti;
4.     
opravlja nadzor nad kakovostjo dela
pooblaščenih ocenjevalcev vrednosti;
5.     
odloča o izdaji dovoljenj za opravljanje nalog
pooblaščenega ocenjevalca vrednosti;
6.     
določa strokovna znanja in izkušnje, potrebne
za pridobitev strokovnega naziva preizkušeni notranji revizor, preizkušeni
računovodja, preizkušeni revizor informacijskih sistemov, preizkušeni poslovni
finančnik in preizkušeni davčnik;
7.     
organizira strokovno izobraževanje, izvaja
preizkuse strokovnih znanj in izdaja potrdila o strokovnih znanjih za
pridobitev strokovnih nazivov iz prejšnje točke;
8.     
vodi register pooblaščenih ocenjevalcev
vrednosti in oseb, ki so pridobile strokovne nazive iz 6. točke;
9.     
organizira in izvaja seminarje, konference,
dodatno strokovno izobraževanje in drugo izobraževanje;
10.  
opravlja razvojno-raziskovalno delo na
področju revidiranja, ocenjevanja vrednosti, računovodenja, notranjega
revidiranja, revidiranja informacijskih sistemov, davčnega svetovanja in drugih
z njimi povezanih strokovnih področij;
11.  
svetuje na področju revidiranja, ocenjevanja
vrednosti, računovodenja, notranjega revidiranja, revidiranja informacijskih
sistemov, davčnega svetovanja in drugih z njimi povezanih strokovnih področij;
12.  
opravlja druge strokovne naloge in storitve na
področju revidiranja, ocenjevanja vrednosti, računovodenja, notranjega
revidiranja, revidiranja informacijskih sistemov, davčnega svetovanja in drugih
z njimi povezanih strokovnih področij;
13.  
vodi sezname aktivnih imetnikov strokovnih
nazivov;
14.  
vodi sezname zunanjih revizorjev in
revizijskih družb;
15.  
vodi sezname kolektivnih članov;
16.  
določa priporočila za oblikovanje cen na
strokovnih področjih s svoje pristojnosti;
17.  
opravlja druge naloge za svoje člane;
18.  
izdaja knjige, revije, periodiko in časopise
ter objavlja strokovne publikacije na ali po elektronskih medijih s področja
svoje dejavnosti.
(3) Za potrebe statistike se naloge Inštituta uvrstijo v
naslednje dejavnosti:
-       
računovodske, knjigovodske in revizijske dejavnosti ter davčno
svetovanje (M/69.200);
-       
drugje nerazvrščeno izobraževanje, izpopolnjevanje in usposabljanje
(P/85.590);
-       
raziskovalna in razvojna dejavnost na področju družboslovja in
humanistike (M/72.200);
-       
izdajanje knjig (J/58.110);
-       
izdajanje časopisov (J/58.130);
-       
izdajanje revij in druge periodike (J/58.140);
-       
snemanje in izdajanje zvočnih zapisov in muzikalij (J/59.200);
-       
drugo založništvo (J/58.190);
-       
knjigoveštvo in sorodne dejavnosti (C/18.140);
-       
razmnoževanje posnetih nosilcev zapisa (C/18.200).
ZASTOPANJE IN PREDSTAVLJANJE INŠTITUTA
5. člen
(Pooblastila direktorja Inštituta
Direktor Inštituta zastopa in predstavlja Inštitut brez
omejitev.
6. člen
(Pooblaščanje drugih oseb)
(1) Direktor Inštituta lahko daje drugim osebam pisna
pooblastila za sklepanje določene vrste pogodb in za druge določene vrste
pravnih poslov (splošna pooblastila) oziroma za sklepanje posamično določenih
pogodb in za druga posamično določena pravna opravila (posebna pooblastila).
(2) Pri izvajanju pooblastil mora pooblaščenec upoštevati
določbe veljavnih zakonov, akta o ustanovitvi Inštituta, statuta, sklepe
organov Inštituta in direktorja Inštituta ter ves čas skrbeti za ugled
Inštituta.
7. člen
(Podpisovanje listin)
(1) Splošne in posamične akte Inštituta, ki so izdani po
javnem pooblastilu podpisuje oseba, ki je pristojna za izdajo teh aktov, če ni
v zakonu, drugem predpisu ali v tem statutu drugače določeno.
(2) Splošne in posamične akte Inštituta, ki jih izdaja
kolegijski organ, podpiše predsedujoči, če ni v zakonu, drugem predpisu ali v
tem statutu drugače določeno.
ORGANIZIRANOST INŠTITUTA
8. člen
(Organizacijske enote)
(1) Svet Inštituta lahko določi za opravljanje posamezne
dejavnosti ali dela dejavnosti ali za opravljanje dejavnosti na določenem
območju organizacijske enote Inštituta, ki imajo posebna pooblastila v pravnem
prometu in poseben obračun rezultatov poslovanja (odslej: enota). S sklepom se
določijo ime enote, sedež enote, obseg njenih pooblastil v pravnem prometu ter
oseba, ki je pooblaščena za zastopanje enote, in obseg pooblastil te osebe.
(2) Enota iz prejšnjega odstavka tega člena nima lastnosti
pravne osebe ter nastopa v imenu in za račun Inštituta.
ORGANI INŠTITUTA
Svet inštituta
9. člen
(Upravljanje Inštituta)
Inštitut upravlja svet Inštituta.
10. člen
(Pristojnosti sveta Inštituta)
Svet Inštituta
1.     
sprejema statut ter njegove spremembe in dopolnitve pa tudi druge
splošne akte Inštituta, katerih sprejem po zakonu in tem statutu ni v
pristojnosti drugega organa,
2.     
sprejema programe dela in razvoja Inštituta ter spremlja njihovo
izvajanje,
3.     
določa finančni načrt in načrt poslovanja ter sprejema letno poročilo
Inštituta,
4.     
določa cene za storitve, ki jih opravlja Inštitut,
5.     
predlaga tarifo Vladi Republike Slovenije, ki k predlogu daje soglasje,
6.     
voli in razrešuje predsednika in podpredsednika sveta Inštituta,
7.     
opravlja druge zadeve, za katere je tako določeno s statutom.
11. člen
(Članstvo v svetu Inštituta)
(1) Svet Inštituta ima devet članov. Enega člana/članico (v
nadaljevanju član) imenuje ustanovitelj, pet članov izvolijo registrirane
osebe, vpisane v registre iz 1. in 2. točke 41. člena, enega člana imenuje
minister, pristojen za finance, enega člana imenuje minister, pristojen za
gospodarstvo, in enega člana izvolijo delavci Inštituta.
(2) Mandat članov sveta Inštituta traja štiri leta, pri čemer
so lahko člani po poteku mandata ponovno imenovani.
12. člen
(Imenovanje članov sveta Inštituta)
Osebe iz prvega odstavka 11. člena so dolžne nove člane sveta
Inštituta imenovati najkasneje mesec dni pred potekom mandata dozdajšnjim
članom in o imenovanju pisno obvestiti direktorja Inštituta.
13. člen
(Volitve članov iz vrst registriranih oseb)
(1) Postopek za volitve članov iz vrst registriranih oseb, se
začne na podlagi sklepa o začetku postopka, ki ga sprejme svet Inštituta, vsaj
tri mesece pred potekom mandata dozdajšnjim članom sveta Inštituta.
(2) Direktor Inštituta v 8 dneh po sprejetju sklepa objavi
sklep o začetku postopka volitev novih članov sveta Inštituta na spletni strani
Inštituta ter pošlje odpravek sklepa ustanovitelju, ministru za finance in
ministru za gospodarstvo.
(3) Za člane sveta Inštituta, ki jih volijo registrirane
osebe, se izvoli pet članov. Vse registrirane osebe skupaj so enotno volilno
telo. Za člane so izvoljene osebe, ki dobijo največje število glasov. Pri
enakem številu glasov odloči žreb, ki ga določi in izvede predsednik volilnega
odbora.
(4) Kandidate predlagajo najmanj tri registrirane osebe izmed
oseb, vpisanih v registre iz 1. in 2. točke prvega odstavka 41. člena. Število
kandidatov ni omejeno. Kot pravočasen se šteje vsak predlog, ki je bil kot
priporočena pošiljka oddan na pošto na zadnji dan roka ali najkasneje na ta dan
oddan neposredno v tajništvo Inštituta med uradnimi urami.
(5) Postopek izvolitve vodi tričlanski volilni odbor, ki ga
imenuje direktor Inštituta.
(6) Volilni odbor določi način glasovanja ter ugotovi izid
volitev in o njem v osmih dneh pisno obvesti direktorja Inštituta.
(7) Izmed članov sveta, svet Inštituta na prvi konstitutivni
seji imenuje predsednika sveta. Prvo konstitutivno sejo sveta Inštituta skliče
direktor Inštituta.
14. člen
(Volitve člana iz vrst zaposlenih na Inštitutu)
Direktor Inštituta v roku iz prvega odstavka prejšnjega člena
skliče tudi volilno sejo oseb, ki so v delovnem razmerju v Inštitutu. Na tej
seji delavci Inštituta predlagajo enega ali več kandidatov za člana sveta
Inštituta, ki ga volijo oni. Za člana sveta Inštituta je izvoljena oseba, ki
prejme največ glasov. Pri enakem številu glasov odloči žreb, ki ga določi in
izvede direktor.
Strokovni svet
15. člen
(Pristojnosti strokovnega sveta)
Strokovni svet
1.     
odloča o izdaji dovoljenja za opravljanje nalog pooblaščenega
ocenjevalca;
2.     
daje strokovno mnenje o opravljenem nadzoru nad kakovostjo dela
pooblaščenih ocenjevalcev;
3.     
določa pogoje za pridobitev potrdila o strokovnih znanjih za opravljanje
nalog pooblaščenega ocenjevalca ter odloča o organiziranju strokovnega
izobraževanja in izvajanju preizkusov strokovnih znanj za pridobitev potrdila o
strokovnih znanjih za opravljanje nalog pooblaščenega ocenjevalca vrednosti;
4.     
pripravi strateški in letni načrt nadzora nad pooblaščenimi ocenjevalci;
5.     
sprejema
- 
računovodske standarde in pravila (pojasnila in priporočila),
- 
poslovno-finančne standarde in pravila,
- 
pravila ocenjevanja vrednosti,
- 
pravila notranjega revidiranja,
- 
pravila revidiranja informacijskih sistemov,
6.     
sprejema načela, kodekse poklicne etike ter navodila in priporočila za
področje ocenjevanja vrednosti, notranjega revidiranja, revidiranja
informacijskih sistemov, računovodenja in davčnega svetovanja;
7.     
določa strokovna znanja in izkušnje ter odloča o organiziranju strokovnega
izobraževanja, izvajanju preizkusov strokovnih znanj in pogojih za pridobitev
strokovnih nazivov:
- 
preizkušeni notranji revizor,
- 
preizkušeni računovodja,
- 
preizkušeni poslovni finančnik,
- 
preizkušeni revizor informacijskih sistemov,
- 
preizkušeni davčnik;
8.     
odloča o pridobitvi strokovnih nazivov iz prejšnje točke;
9.     
sprejema usmeritve za razvoj na področjih, za katera sprejema standarde
in pravila stroke, ter skrbi za uvajanje najprimernejših strokovnih rešitev na
teh področjih;
10.  
določa strokovne podlage za programe dela in razvoja Inštituta na
strokovnih področjih, za katera sprejema standarde in pravila stroke;
11.  
daje Svetu Inštituta in direktorju Inštituta mnenja in predloge glede
organizacije dela in možnosti za razvoj dejavnosti na strokovnih področjih, za
katera sprejema standarde in pravila stroke;
12.  
daje Svetu Inštituta predloge za vključevanje Inštituta v mednarodne
organizacije ter predloge za organiziranje strokovnih srečanj s področij, za
katera sprejema standarde in pravila stroke, doma in v tujini;
13.  
določa smernice za oblikovanje cen storitev ocenjevanja vrednosti ter
priporočila za oblikovanje cen na drugih strokovnih področjih;
14.  
opravlja druge strokovne naloge in storitve.
16. člen
(Sestava strokovnega sveta)
(1) Strokovni svet ima devet članov, od katerih jih osem
izvolijo registrirane osebe, vpisane v registre iz 1. in 2. točke 41. člena,
enega člana pa iz vrst univerzitetnih delavcev po predhodnem soglasju
visokošolskih ustanov imenuje ministrstvo, pristojno za visoko šolstvo.
(2) Mandat članov strokovnega sveta traja štiri leta in se
lahko podaljša.
17. člen
(Imenovanje članov strokovnega sveta)
Osebe iz prvega odstavka prejšnjega člena so dolžne imenovati
nove člane strokovnega sveta najkasneje mesec dni pred potekom mandata
dozdajšnjim članom in o imenovanju pisno obvestiti direktorja Inštituta.
18. člen
(Volitve članov iz vrst registriranih oseb)
(1) Volitve članov iz vrst registriranih oseb, se začnejo na
podlagi sklepa o začetku postopka, ki ga sprejme strokovni svet vsaj tri mesece
pred potekom mandata dozdajšnjim članom strokovnega sveta. Če strokovni svet
sklepa o začetku postopka ne sprejme pravočasno, lahko tak sklep sprejme
direktor Inštituta.
(2) Direktor Inštituta v 8 dneh po sprejetju sklepa objavi
sklep o začetku postopka na spletni strani Inštituta ter pošlje odpravek sklepa
ministru, pristojnemu za visoko šolstvo.
(3) Kandidate predlagajo najmanj tri registrirane osebe izmed
oseb, vpisanih v registre iz 1. in 2. točke 41. člena in sicer tako, da se
kandidate predlaga ločeno za naslednje kandidatne liste:
-       
pooblaščeni ocenjevalci vrednosti podjetij,
-       
pooblaščeni ocenjevalci vrednosti nepremičnin ali strojev in opreme,
-       
preizkušeni računovodja ali računovodja,
-       
preizkušeni notranji revizor,
-       
preizkušeni davčnik in
-       
preizkušeni revizor informacijskih
sistemov.
(4) Število kandidatov ni omejeno.
(5) Kot pravočasen predlog velja vsak predlog, ki je bil kot
priporočena pošiljka oddan na pošto najkasneje zadnji dan roka ali najkasneje
ta dan neposredno v tajništvo Inštituta med uradnimi urami.
(6) Registrirane osebe izvolijo za člane strokovnega sveta:
dva člana, ki imata veljavno dovoljenje za opravljanje nalog pooblaščenega
ocenjevalca vrednosti podjetij, dva člana, ki ima veljavno dovoljenje za
opravljanje nalog pooblaščenega ocenjevalca vrednosti nepremičnin ali strojev
in opreme ter po enega člana preizkušenega računovodjo ali računovodjo,
preizkušenega notranjega revizorja, preizkušenega davčnika in preizkušenega
revizorja informacijskih sistemov. Vse registrirane osebe skupaj so enotno
volilno telo. Za člane so izvoljene osebe, ki na posamezni kandidatni listi
dobijo največje število glasov.
(7) Postopek volitev vodi tričlanski volilni odbor, ki ga
imenuje direktor Inštituta.
(8) Volilni odbor določi način glasovanja ter ugotovi izid
volitev in o njem v osmih dneh pisno obvesti direktorja.
(9) Izmed članov strokovnega sveta, ki jih izvolijo
registrirane osebe, strokovni svet na prvi konstitutivni seji imenuje
predsednika sveta. Prvo konstitutivno sejo strokovnega sveta Inštituta skliče
direktor Inštituta.
Revizijski svet
19. člen
(Pristojnosti revizijskega sveta)
Revizijski svet, ki vodi delo sekcije zunanjih revizorjev:
1.     
določa strokovne podlage za programe dela in razvoja Inštituta na področju
revizijske stroke;
2.     
daje svetu Inštituta in direktorju Inštituta mnenja in predloge glede
organizacije dela in možnosti za razvoj dejavnosti na področju revizijske
stroke;
3.     
daje svetu Inštituta predloge za vključevanje Inštituta v mednarodne
organizacije ter predloge za organiziranje strokovnih srečanj s področja
revizijske stroke doma in v tujini;
4.     
opravlja druge strokovne naloge in storitve, povezane z razvojem
revizijske stroke.
20. člen
(Sestava revizijskega sveta)
(1) Revizijski svet ima pet članov. Člani se imenujejo za
štiri leta in so po poteku mandata lahko ponovno imenovani.
(2) Štirje člani revizijskega sveta morajo imeti dovoljenja
za opravljanje nalog pooblaščenega revizorja.
(3) En član revizijskega sveta – predstavnik zainteresirane
javnosti, mora biti predstavnik gospodarskih družb, ki mora imeti strokovna
znanja in izkušnje s področja računovodstva in financ.
21. člen
(Imenovanje članov revizijskega sveta)
(1) Člane revizijskega sveta, ki morajo imeti dovoljenje za
opravljanje nalog pooblaščenega revizorja, izvolijo pooblaščeni revizorji,
vpisani v seznam zunanjih revizorjev iz 3. točke prvega odstavka 41. člena.
(2) Člana revizijskega sveta, ki je predstavnik
zainteresirane javnosti, imenuje Gospodarska zbornica Slovenije.
22. člen
(Postopek volitev članov revizijskega sveta)
(1) Volitve članov iz vrst pooblaščenih revizorjev, vpisanih
v seznam zunanjih revizorjev iz 3. točke prvega odstavka 41. člena, se začne na
podlagi sklepa o začetku postopka, ki ga sprejme revizijski svet vsaj tri mesece
pred potekom mandata dozdajšnjim članom revizijskega sveta. Če revizijski svet
sklepa o začetku postopka ne sprejme pravočasno, lahko tak sklep sprejme
direktor Inštituta.
(2) Direktor Inštituta objavi sklep na spletni strani
Inštituta v 8 dneh po sprejetju. Hkrati direktor Inštituta pošlje poziv
Gospodarski zbornici Slovenije, da imenuje člana revizijskega sveta, ki je
predstavnik zainteresirane javnosti.
(3) Predsednik revizijskega sveta skliče volilno zasedanje
pooblaščenih revizorjev, vpisanih v seznam zunanjih revizorjev iz 3. točke
prvega odstavka 41. člena, ter pozove pooblaščene revizorje, naj predlagajo
kandidate najkasneje mesec dni pred volilnim zasedanjem.
(4) Kandidate predlaga revizijski svet, lahko pa tudi najmanj
trije pooblaščeni revizorji. Število kandidatov ni omejeno. Kot pravočasen
velja vsak predlog kandidata, ki je bil kot priporočena pošiljka oddan na pošto
najkasneje zadnji dan roka ali najkasneje ta dan neposredno v tajništvo
Inštituta med uradnimi urami.
(5) Kandidate za člana revizijskega sveta se predlaga ločeno
za naslednje kandidatne liste:
-       
zaposleni v velikih revizijskih družbah,
-       
zaposleni v malih revizijskih družbah.
(6) Za člane revizijskega sveta, ki jih volijo pooblaščeni
revizorji, se imenuje dva člana izmed oseb, ki so zaposlene v velikih
revizijskih družbah, in dva člana izmed oseb, ki so zaposlene v malih
revizijskih družbah. Za člane so imenovane osebe, ki dobijo največje število
glasov. Pri enakem številu glasov odloči žreb, ki ga določi in izvede
predsednik volilne komisije.
(7) Izmed članov revizijskega sveta, ki jih izvolijo
pooblaščeni revizorji, revizijski svet na prvi konstitutivni seji imenuje
predsednika revizijskega sveta. Prvo konstitutivno sejo revizijskega sveta
Inštituta skliče direktor Inštituta.
Skupne določbe o trajanju in prenehanju mandata članov
sveta
23. člen
(Podaljšanje mandata)
Če novi člani sveta niso imenovani pravočasno, nadaljujejo
delo v svetu do imenovanja novih članov dozdajšnji člani tudi po poteku
mandata.
24. člen
(Odstop)
Član sveta lahko odstopi na podlagi pisne izjave, ki jo
naslovi na direktorja Inštituta. V tem primeru mu mandat preneha v 30 dneh od
dne, ko je izjava prispela na Inštitut.
25. člen
(Predčasno prenehanje mandata)
(1) Članu sveta mandat predčasno preneha zaradi odstopa,
odpoklica, neizpolnjevanja pogojev za člana sveta ali smrti.
(2) Člani sveta, ki so imenovani so lahko kadarkoli
odpoklicani.
(3) Osebam, ki so jih izvolile registrirane osebe mandat
predčasno preneha, če so izbrisani iz registra iz 1. ali 2. točke prvega
odstavka 41. člena.
(4) Zaposleni v Inštitutu lahko odpokličejo člana sveta, ki
so ga izvolili, na neposrednem javnem glasovanju z večino vseh glasov.
(5) Če članu sveta predčasno preneha mandat zaradi odstopa,
odpoklica ali smrti, se po pravilih iz tega člena izvedejo nadomestne volitve
oziroma imenovanje najkasneje v roku 1 meseca po odstopu.
Seje in odločanje sveta
26. člen
(Svet)
S tem poglavjem se urejata delo in odločanje sveta.
27. člen
(Predsednik sveta)
(1) Svet izvoli izmed svojih članov predsednika in
podpredsednika.
(2) Predsednik strokovnega sveta se izvoli izmed oseb, ki so
jih v strokovni svet imenovale registrirane osebe.
(3) Predsednik revizijskega sveta se izvoli izmed članov, ki
so jih izvolili pooblaščeni revizorji.
(4) Predsednik sveta sklicuje in vodi seje sveta ter opravlja
druge zadeve, za katere je določeno s statutom ali za katere ga svet posebej
pooblasti.
(5) Pri odsotnosti predsednika izvaja njegova pooblastila
podpredsednik.
28. člen
(Seje sveta)
(1) Svet odloča na sejah.
(2) Sejo sveta skliče predsednik sveta.
(3) Seje sveta se smejo udeležiti le člani sveta in direktor
Inštituta ter osebe, ki so povabljene na sejo kot poročevalci.
(4) Sejo sveta lahko skliče tudi direktor Inštituta, če je to
nujno zaradi interesov Inštituta.
(5) Seja sveta se skliče pisno. Člani morajo prejeti
obvestilo o sklicu seje najmanj pet dni pred sejo, v njem pa mora biti naveden
tudi dnevni red seje.
29. člen
(Sprejemanje odločitev)
(1) Svet lahko veljavno odloča, če je navzoča večina članov.
(2) Vsak član ima na seji sveta en glas.
(3) Revizijski in strokovni svet lahko pritegneta k
sodelovanju zunanje člane oziroma strokovnjake s posameznih področij dejavnosti
Inštituta, ki pa na seji sveta nimajo pravice glasovati.
(4) Revizijski in strokovni svet sprejemata odločitve
soglasno. Če posamezne odločitve ni mogoče sprejeti na tak način, se odločitev
sprejme z navadno večino glasov prisotnih članov.
(5) Svet Inštituta sprejema odločitve z navadno večino glasov
prisotnih članov.
30. člen
(Zapisniki sej)
O sejah sveta se piše zapisnik, ki ga podpiše predsednik
sveta oziroma oseba, ki je sejo vodila. Na zahtevo posameznega člana se v
zapisniku navede njegovo ločeno mnenje.
Direktor inštituta
31. člen
(Pristojnosti direktorja Inštituta)
(1) Direktor Inštituta
-       
organizira in vodi delo in poslovanje Inštituta,
-       
predstavlja in zastopa Inštitut,
-       
odgovarja za zakonitost dela Inštituta,
-       
pripravlja predloge za organe Inštituta in izvaja njihove sklepe,
-       
daje poročilo o rezultatih poslovanja po letnem obračunu in sestavlja
poslovna poročila,
-       
odloča o porabi sredstev ter nabavi in prodaji osnovnih sredstev v
skladu z letnim poslovnim načrtom Inštituta,
-       
odloča o izdajanju publikacij Inštituta v okviru sredstev, predvidenih
za ta namen z letnim poslovnim načrtom,
-       
na podlagi programov organizira strokovno izobraževanje in izvajanje
preizkusov strokovnih znanj, potrebnih za pridobitev strokovnih nazivov, ki jih
podeljuje Inštitut,
-       
ukrepa pri motnjah v poslovanju,
-       
sprejema ukrepe za preprečevanje nastanka škode,
-       
odloča o zaposlitvi in sklepa pogodbe o zaposlitvi na podlagi programa o
zaposlovanju,
-       
odloča o razporejanju zaposlenih k določenim delom in nalogam,
-       
izreka disciplinske ukrepe na prvi stopnji v skladu s predpisi o
delovnih razmerjih,
-       
sprejema akte in navodila v okviru svojih pristojnosti,
-       
opravlja druge zadeve, za katere tako določajo statut, akt o ustanovitvi
Inštituta ali drug splošni akt Inštituta.
(2) Direktor izdaja sklepe iz pristojnosti Inštituta v okviru
svojih pooblastil.
32. člen
(Imenovanje in razrešitev direktorja Inštituta)
(1) Direktorja Inštituta imenuje in razrešuje svet Inštituta.
(2) Mandat direktorja traja štiri leta. Po poteku mandata je
ista oseba lahko znova imenovana za direktorja Inštituta.
(3) Za direktorja je lahko imenovana oseba, ki izpolnjuje tele
pogoje:
-       
ima strokovni naziv pooblaščeni revizor,
-       
ima lastnosti in izkušnje, potrebne za vodenje Inštituta,
-       
ima visoko raven aktivnega znanja slovenščine,
-       
ni bila pravnomočno obsojena za kaznivo dejanje zoper premoženje oziroma
gospodarstvo, ki še ni izbrisana iz kazenske evidence.
(4) V zvezi z načinom razpisa za imenovanje direktorja in
njegovo razrešitvijo se uporabljajo določbe Zakona o zavodih, Uradni list RS,
št. 12/91, 8/96, 36/00 – ZPDZC in 127/06 – ZJZP.
Sekcije inštituta
33. člen
(Strokovno delo sekcij)
(1) Člani sekcij so pooblaščeni ocenjevalci vrednosti in
aktivni imetniki strokovnih nazivov.
(2) Sekcije lahko na poziv direktorja Inštituta ali katerega
od svetov Inštituta dajo mnenje o posameznem strokovnem vprašanju s svojega
področja.
34. člen
(Vrste sekcij)
(1) Organizirane so naslednje sekcije:
1.     
sekcija pooblaščenih ocenjevalcev,
2.     
sekcija preizkušenih računovodij in računovodij,
3.     
sekcija preizkušenih poslovnih finančnikov,
4.     
sekcija preizkušenih notranjih revizorjev,
5.     
sekcija preizkušenih davčnikov,
6.     
sekcija preizkušenih revizorjev informacijskih sistemov,
7.     
sekcija zunanjih revizorjev.
(2) Sekcija je delujoča, če je v njej vsaj 15 pooblaščenih
ocenjevalcev oziroma aktivnih imetnikov strokovnega naziva.
35. člen
(Odbori sekcij)
(1) Delo sekcij iz 1. do 6. točke prvega odstavka prejšnjega
člena vodi petčlanski odbor sekcije, sekcijo zunanjih revizorjev pa vodi
revizijski svet. Odbor sekcije sestavljajo predsednik in štirje člani.
(2) Vsaj eden od članov odbora sekcije mora biti
univerzitetni ali visokošolski učitelj.
(3) Člane odbora sekcije volijo člani sekcije v skladu s 37.
členom.
(4) Člani odbora sekcije izvolijo enega od članov odbora
sekcije za predsednika odbora sekcije, ki vodi delo odbora sekcije ter sklicuje
in vodi seje odbora sekcije.
(5) Mandat članov traja štiri leta. Člani in predsednik so po
poteku mandata lahko ponovno izvoljeni.
36. člen
(Pristojnosti odborov sekcij)
(1) Odbori sekcij opravljajo strokovno delo ter skrbijo za
izvajanje sklepov pristojnega sveta.
(2) Odbori sekcij predlagajo – pristojnemu svetu v sprejetje
standarde, druga pravila stroke in druga strokovna načela ter strokovna
stališča na svojih področjih.
(3) Odbor sekcije predlaga pristojnemu svetu predlog smernic
za oblikovanje cen storitev Inštituta s svojega področja.
37. člen
(Volitve odborov sekcij)
Člane odbora sekcije izvolijo člani sekcije z večino glasov
na volilnem zasedanju sekcije. Izvedba volitev se uredi v pravilniku, ki ga
sprejme pristojni svet.
38. člen
(Komisije in delovne skupine)
(1) Strokovno delo lahko poteka tudi v komisijah in delovnih
skupinah, ki jih ustanavljajo odbori sekcij oziroma revizijski svet.
(2) Če se strokovna vprašanja nanašajo na področje dejavnosti
več sekcij, lahko strokovni svet, revizijski svet oziroma posamezni odbor
sekcije imenuje(jo) skupno komisijo ali delovno skupino.
(3) Po izpolnitvi naloge komisija ali delovna skupina preneha
obstajati.
39. člen
(Člani Inštituta)
(1) Inštitut ima redne in kolektivne člane.
(2) Redni člani Inštituta so osebe, ki so vpisane v registre
iz 42. člena statuta, pooblaščeni revizorji, vpisani v seznam zunanjih
revizorjev in revizijske družbe vpisane v seznam revizijskih družb.
(3) Posamezne fizične in pravne osebe, ki so uporabniki
storitev Inštituta, lahko postanejo kolektivni člani Inštituta, s čimer
pridobijo posebne pravice in ugodnosti pri uporabi storitev Inštituta.
40. člen
(Pravice, ugodnosti in obveznosti)
(1) Medsebojne pravice, ugodnosti in obveznosti se določijo v
pravilniku o pogojih, pravicah in obveznostih rednega in kolektivnega članstva
oziroma posebni pogodbi med Inštitutom in kolektivnim članom.
(2) Redni in kolektivni član plača Inštitutu letno članarino
v višini, ki jo določi svet Inštituta.
REGISTRI IN SEZNAMI
41. člen
(Registri in seznami)
(1) Inštitut vodi
1.     
register pooblaščenih ocenjevalcev,
2.     
registre oseb, ki so pridobile strokovne nazive iz 6. točke 4. člena,
3.     
sezname aktivnih imetnikov strokovnih nazivov, seznam zunanjih
revizorjev in revizijskih družb,
4.     
seznam kolektivnih članov.
(2) Registri iz 1. in 2. točke prvega odstavka se vodijo v
skladu z ZRev-2.
(3) Vsebina in način vodenja seznamov iz 3. in 4. točke
prvega odstavka se uredi s pravilnikom.
(4) Registri in seznami so v elektronski obliki objavljeni na
spletni strani Inštituta.
42. člen
(Vodenje registrov)
(1) Po uradni dolžnosti vpiše Inštitut v ustrezni register
vse podatke iz svojih evidenc takoj po prejemu podatka oziroma po dnevu
nastanka oziroma začetka veljavnosti pravnega dejstva, ki mu je znano, če je to
prej.
(2) Osebe, ki se vpisujejo v registre, so dolžne Inštitutu
sporočiti podatke, ki jih nima v svojih evidencah, najkasneje v 15 dneh po
dnevu nastanka oziroma začetka veljavnosti pravnega dejstva.
(3) Ob plačilu s tarifo določenega zneska pošlje Inštitut
osebi, ki je vpisana v register, izpisek iz registra o izvedbi vpisa, izbrisa
ali spremembe vpisa.
(4) Način in obliko vodenja registrov in seznamov določi
direktor Inštituta.
43. člen
(Vpis v sezname)
(1) V seznam aktivnih imetnikov strokovnega naziva se lahko
vpišejo registrirane osebe, ki se s pisno izjavo zavežejo, da bodo pri svojem
delu spoštovale kodeks poklicne etike in delovale v skladu s pravili stroke,
razvrščenimi v Hierarhiji pravil posamezne stroke, in ki se stalno strokovno
izobražujejo v skladu s pravili Inštituta.
(2) V seznam zunanjih revizorjev se lahko vpišejo pooblaščeni
revizorji, vpisani v register pooblaščenih revizorjev pri Agenciji za javni
nadzor nad revidiranjem, in sicer na podlagi izdanega zahtevka za vpis, ter ob
izpolnjevanju pogojev, ki jih sprejme Svet inštituta.
(3) V seznam revizijskih družb se lahko vpišejo revizijske
družbe, vpisane v register revizijskih družb pri Agenciji za javni nadzor nad
revidiranjem, in sicer na podlagi izdanega zahtevka za vpis, ter ob
izpolnjevanju pogojev, ki jih sprejme Svet Inštituta.
(4) V sezname kolektivnih članov se lahko vpišejo pravne in
fizične osebe na podlagi izdanega zahtevka za vpis ter ob izpolnjevanju
pogojev, ki jih sprejme Svet Inštituta.
SPLOŠNI AKTI INŠTITUTA
44. člen
(Splošni akti)
(1) Spremembe in dopolnitve statuta se sprejemajo po enakem
postopku kot statut.
(2) Splošni akti Inštituta so poleg statuta in akta o
ustanovitvi tudi pravilniki, sklepi in drugi akti, ki jih sprejemajo organi
Inštituta in s katerimi se urejajo vprašanja, pomembna za delo in poslovanje
Inštituta, v skladu z zakonom in statutom.
PREHODNE DOLOČBE
45. člen
Statut začne veljati z dnem, ko da nanj soglasje Državni zbor
Republike Slovenije. Z uveljavitvijo statuta preneha veljati statut, ki ga je
svet sprejel 24. decembra 2008.
Št. 5/19
Ljubljana, dne 10. aprila 2019
Podpredsednica sveta
Slovenskega inštituta za revizijo
Vesna Milanovič
Soglasje Državnega zbora RS: št. 450-02/19-26/11 z dne 29.
oktobra 2019