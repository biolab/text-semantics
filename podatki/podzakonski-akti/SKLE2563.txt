Besedilo sklepa Pridružitvenega sveta št. 4/2001 z dne 25. 7.
2001 se v slovenskem besedilu glasi: 
PRIDRUŽITVENI SVET EU IN SLOVENIJE JE 
ob upoštevanju Evropskega sporazuma o pridružitvi med
Republiko Slovenijo na eni strani in Evropskimi skupnostmi in njihovimi
državami članicami na drugi strani(1), ter zlasti njegovega člena 65(4)(a), 
ker: 
1.     
Člen 65(4)(a) omenjenega Evropskega sporazuma določa, da Pridružitveni
svet ob upoštevanju gospodarskega položaja Slovenije odloči, ali naj se
obdobje, v katerem se vsaka državna pomoč, ki jo dodeljuje Republika Slovenija,
ocenjuje glede na dejstvo, da Slovenija velja za območje, ki je enako območjem
Skupnosti, opredeljenim v členu 87(3)(a) Pogodbe o ustanovitvi Evropske
skupnosti, podaljša za nadaljnja štiri leta. 
2.     
BDP na prebivalca, ki se meri s standardi kupne moči, je leta 1999
dosegel 71% povprečja Skupnosti, zaradi česar je treba odobriti omenjeno
podaljšanje, kateremu se doda določba, s katero se od Slovenije zahteva, da
posreduje številčne podatke glede BDP na prebivalca, usklajene na ravni NUTS
II, ter da sestavi mapo regionalnih pomoči na osnovi Informacij Komisije –
Smernice za nacionalno regionalno pomoč(2) , 
SKLENIL NASLEDNJE:
1. člen
Obdobje, v katerem se vsaka državna pomoč, ki jo dodeljuje
Republika Slovenija, ocenjuje
glede na dejstvo, da Slovenija velja za območje, ki je enako območjem
Skupnosti, opredeljenim v členu 87(3)(a) Pogodbe o ustanovitvi Evropske
skupnosti, se podaljša za nadaljnja štiri leta.
2. člen
Slovenija v roku šestih mesecev od dneva sprejema tega sklepa
Komisiji Evropskih skupnosti posreduje številčne podatke glede BDP na
prebivalca, usklajene na ravni NUTS II. 
Slovenska Komisija za nadzor nad državnimi pomočmi in
Komisija nato skupno ocenita upravičenost regij do državnih pomoči kot tudi
najvišjo intenzivnost pomoči, da bi tako na osnovi smernic Skupnosti za nacionalno
regionalno pomoč pripravili mapo regionalnih pomoči. 
Skupni predlog se nato predloži Pridružitvenemu odboru, ki
odloči o zadevi.
3. člen
Ta sklep začne veljati na dan sprejema. Uporablja se od 1.
januarja 2001.
Podpisano v Bruslju, dne 25. 7. 2001.
Za Pridružitveni svet 
Predsednik 
L. Michel l. r.
Št. 900-15/2001-5
Ljubljana, dne 18. oktobra 2001.
Vlada Republike Slovenije
Generalni sekretar 
Mirko Bandelj l. r.
1 Uradni list RS – Mednarodne pogodbe, št. 13/97. 
2 OJ C 74, 10. 3. 1998, str. 9.