1. člen
Organizacije in podjetja, ki upravljajo gozdove v družbeni
lastnini, za katere zakon o denacionalizaciji določa obveznost vrnitve,
opravljajo do prenosa gozdov v last in posest upravičencem po zakonu o denacionalizaciji
(v nadaljnjem besedilu: upravičenci) vsa nujna gojitvena in varstvena dela v
teh gozdovih, sečnjo pa le v gozdovih, za katere je vložena zahteva za
denacionalizacijo, če s tem soglaša upravičenec.
2. člen
Za gozdove iz tega odloka vodijo organizacije in podjetja iz
prejšnjega člena posebno evidenco o poseku, spravilu in prevozu gozdnih lesnih
sortimentov v kubičnih metrih po parcelah ter o stroških v zvezi s sečnjo,
spravilom in prevozom ter drugimi deli za ohranitev, varstvo in razvoj gozdov.
Za vodenje evidence iz prejšnjega odstavka se smiselno
uporablja odredba o vodenju evidence o poseku, spravilu in prevozu gozdnih
lesnih sortimentov iz gozdov v družbeni lastnini, ki so bili prej last cerkva,
samostanov, verskih ustanov ter vseh vrst zapuščinskih ustanov, posvetnih in
verskih (Uradni list RS, št. 45/90).

Odlok o upravljanju gozdov v družbeni
lastnini, za katere zakon o denacionalizaciji določa obveznost vračanja, do
izvedbe denacionalizacije (Uradni list RS, št. 33/91) vsebuje naslednjo končno določbo:
»3. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o
spremembi odloka o upravljanju gozdov v družbeni lastnini, za katere zakon o
denacionalizaciji določa obveznost vračanja, do izvedbe denacionalizacije
(Uradni list RS, št. 3/92) vsebuje naslednjo končno določbo:
»2. člen
Ta odlok začne veljati naslednji dan po objavi v Uradnem
listu Republike Slovenije.«.