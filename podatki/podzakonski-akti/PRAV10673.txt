I. SPLOŠNE DOLOČBE
1. člen
(vsebina in namen pravilnika)
(1) Ta pravilnik določa delovanje in organizacijo
strokovnih teles kot svetovalnih teles Znanstvenega sveta Javne agencije za
raziskovalno dejavnost Republike Slovenije (v nadaljnjem besedilu: ZSA) ter
pogoje za imenovanje in razloge za izločitev članov strokovnih teles. Pravilnik
določa tudi postopek izogibanja konfliktu interesov za člane ZSA in strokovnih
teles.
(2) Namen pravilnika je zagotoviti
pravno podlago za vzpostavitev ekspertnega sistema Javne agencije za
raziskovalno dejavnost Republike Slovenije (v nadaljnjem besedilu: ARRS), ki omogoča
strokovno korektno in neodvisno ocenjevanje prijav za financiranje oziroma
sofinanciranje (v nadaljnjem besedilu: (so)financiranje) raziskovalne
dejavnosti in podporne dejavnosti k tej dejavnosti (v nadaljnjem besedilu:
predmet ocenjevanja) ter ocenjevanje poročil.
(3) Pomembna načela pri vzpostavitvi
ekspertnega sistema so:
-      
celostna skrb za razvoj ved in področij, ki jo
zagotavljajo ZSA in strokovna telesa ARRS;
-      
ohranjanje specifike posameznih ved in
področij, ki jo omogočajo pristojnosti ZSA in strokovnih teles ZSA;
-      
ločena obravnava posameznih javnih razpisov in
javnih pozivov (v nadaljnjem besedilu: razpisi);
-      
ločitev recenzentskega dela in odločanja o
(so)financiranju;
-      
zagotovitev zunanjih recenzij v sodelovanju z
izbranimi tujimi agencijami, na predlog strokovnih teles in po odločitvi ZSA,
in sicer za razpise, kjer je to smiselno;
-      
čim širši nabor kandidatov za člane strokovnih
teles, sestavljen na predlog raziskovalcev po znanstvenih vedah;
-      
člane strokovnih teles avtonomno imenuje ZSA;
-      
izogibanje konfliktu interesov.
(4) Strokovna telesa ARRS z usklajenim
delovanjem omogočajo strokovno neoporečno presojo o predmetih ocenjevanja.
II. STROKOVNA TELESA
2. člen
(vrste strokovnih teles)
Strokovna telesa ZSA so stalna in občasna
strokovna telesa ter paneli. Kot ocenjevalci sodelujejo tudi posamezniki (v
nadaljnjem besedilu: recenzenti).
a) Stalna in občasna strokovna telesa
3. člen
(stalna in občasna strokovna telesa)
ZSA za izvajanje nalog iz svoje
pristojnosti, ki so opredeljene v aktu o ustanovitvi ARRS, predpisih ARRS in
Statutu ARRS, imenuje stalna in občasna strokovna telesa.
4. člen
(stalno strokovno telo)
(1) Stalna strokovna telesa so
znanstvenoraziskovalni sveti ved (v nadaljnjem besedilu: ZSV), ki so:
-      
ZSV za naravoslovje;
-      
ZSV za tehniko;
-      
ZSV za medicino in zdravje;
-      
ZSV za biotehniko;
-      
ZSV za družboslovje;
-      
ZSV za humanistiko;
-      
ZSV za interdisciplinarne raziskave.
(2) Člane ZSV imenuje ZSA za dobo
petih let tako, da njihovo število in znanstvena ekspertiza omogočata
pokrivanje vseh področij ARRS klasifikacije. Opredelitev področij se ravna po
mednarodni klasifikaciji OECD (Eurostat). ZSV ima od šest do dvanajst članov.
5. člen
(naloge ZSV in naloge članov ZSV)
(1) Naloge ZSV so:
-      
spremlja in nadzoruje izvajanje v
(so)financiranje sprejetih programov, projektov in drugih oblik raziskovalne
dejavnosti s področja ZSV v vseh fazah njihovega poteka na podlagi letnih in
zaključnih poročil o delu ter poročil o porabljenih sredstvih (v nadaljnjem
besedilu: ocenjevanje poročil), kar vključuje tudi administrativno strokovni
vidik, ki ga izvaja ARRS;
-      
daje mnenje na zaprosilo občasnega strokovnega
telesa k strokovni oceni na področju (so)financiranja mednarodne znanstvene
literature in baz podatkov oziroma dodatna pojasnila k predlogu prednostnega
seznama osrednjih specializiranih informacijskih centrov (v nadaljnjem
besedilu: OSIC) glede njihove strokovne ocene;
-      
pripravlja poročila o rezultatih in učinkih
raziskovalnih programov in projektov ter drugih oblik znanstveno raziskovalne
dejavnosti;
-      
po zaključenih ocenjevalnih postopkih pripravi
predloge izboljšanja predpisov ARRS in metodologije ocenjevanja;
-      
daje pobude za razvoj raziskovalne dejavnosti
na svojem področju;
-      
določa in dopolnjuje sezname bibliografskih baz
podatkov, znanstvenih revij in mednarodnih založb, ki se uporabljajo pri
kategorizaciji znanstvenih publikacij; iz bibliografskih baz podatkov izloča
publikacije, ki ne ustrezajo znanstvenim kriterijem; določa in dopolnjuje
sezname znanstvenih zbirk, korpusov in znanstvenih arhivov, ki se upoštevajo
pri vrednotenju raziskovalne uspešnosti. Skupaj z Institutom informacijskih
znanosti (v nadaljnjem besedilu: IZUM) določi postopke ugotavljanja zaključenih
enot v navedenih zbirkah;
-      
pregleduje ustreznost prijav raziskovalnih
projektov in mentorjev mladih raziskovalcev po področjih in pri neustreznosti
prijav predlaga prerazporeditev na druga področja;
-      
opravlja druge naloge za zagotavljanje
skladnega razvoja znanstvene vede, ki so v okviru pristojnosti ZSV.
(2) Naloge članov ZSV so:
-      
ocenjujejo letna in zaključna poročila;
-      
sodelujejo z OSIC pri presoji ustreznosti
razvrstitve znanstvenih del po tipologiji Kooperativnega »online«
bibliografskega sistema in servisov (v nadaljnjem besedilu: COBISS).
6. člen
(naloge predsednika ZSV)
Delo ZSV vodi predsednik. Naloge predsednika
ZSV so:
-      
pripravlja, sklicuje in vodi sestanke
strokovnega telesa, na katere lahko vabi tudi vodje raziskovalnih skupin, vodje
raziskovalnih programov in projektov ter raziskovalce;
-      
koordinira delo strokovnega telesa v skladu s
predpisi ARRS;
-      
strokovno usmerja delovanje ZSV;
-      
pripravlja poročila o delu iz pristojnosti ZSV;
-      
opravlja druge naloge v skladu z usmeritvami
ZSA.
7. člen
(občasno strokovno telo)
(1) Občasno strokovno telo imenuje ZSA
za izvedbo ocenjevanja prijav, prispelih na razpis, oziroma za izvrševanje
drugih nalog iz svoje pristojnosti.
(2) Občasna strokovna telesa so:
-      
Strokovno telo za ocenjevanje mentorjev mladih
raziskovalcev;
-      
Strokovno telo za ocenjevanje raziskovalnih
programov;
-      
Strokovno telo za ocenjevanje raziskovalnih
projektov;
-      
Strokovno telo za opremo;
-      
Strokovno telo za uveljavljene raziskovalce iz
tujine;
-      
Strokovno telo za mednarodne projekte, ki so
bili pozitivno ocenjeni, niso pa bili izbrani za financiranje;
-      
Strokovno telo za znanstvene sestanke;
-      
Strokovno telo za mednarodno znanstveno
literaturo in baze podatkov;
-      
Strokovno telo za osrednje specializirane
informacijske centre.
(3) Občasna strokovna telesa za
ocenjevanje mentorjev mladih raziskovalcev in za
ocenjevanje raziskovalnih programov so imenovana za izvedbo posameznega razpisa
oziroma ocenjevalnega postopka. Ostala občasna strokovna telesa iz prejšnjega
odstavka so imenovana za obdobje štirih let.
(4) ZSA lahko imenuje tudi občasna
strokovna telesa za opravljanje drugih nalog iz svoje pristojnosti in jim
določi obdobje delovanja.
8. člen
(naloge občasnega strokovnega telesa)
(1) Naloge občasnega strokovnega
telesa so:
-      
izvaja evalvacijske postopke za posamezen
razpis ali drug ocenjevalni postopek in ocenjuje prijave, prispele na razpis.
Rezultat dela je predlog prednostnega seznama prijav vključno s predlogom
višine finančnih sredstev, ki ga posreduje v obravnavo ZSA;
-      
sodeluje pri oblikovanju in obravnavanju gradiv
iz svojih pristojnosti;
-      
pripravlja poročila iz svojega strokovnega
področja za ZSA;
-      
ima v celotni fazi ocenjevanja funkcijo
poročevalca (rapporteurja);
-      
po potrebi sodeluje z ZSV;
-      
opravlja druge naloge v skladu s svojim
strokovnim področjem.
(2) Podrobna področja dela posameznih
občasnih strokovnih teles so opredeljena v sklepih o imenovanju strokovnih
teles.
9. člen
(naloge predsednika oziroma namestnika
predsednika)
Naloge predsednika oziroma namestnika
predsednika občasnega strokovnega telesa so:
-      
sklicuje in vodi sestanke strokovnega telesa;
-      
koordinira delo strokovnega telesa v skladu s
predpisi ARRS;
-      
strokovno usmerja delovanje strokovnega telesa;
-      
pripravlja poročila o delu iz pristojnosti
strokovnega telesa;
-      
opravlja druge naloge v skladu s sklepi ZSV in
usmeritvami ZSA.
10. člen
(imenovanje članov stalnih in občasnih
strokovnih teles)
(1) Nabor potencialnih članov stalnih
in občasnih strokovnih teles je sestavljen iz predlogov raziskovalcev. K
podajanju in usklajevanju predlogov za člane ZSV za posamezno vedo oziroma
področje ARRS povabi raziskovalce po znanstvenih vedah oziroma disciplinah.
(2) Člane ZSV imenuje ZSA izmed
kandidatov, ki jih predlagajo raziskovalci s področja znanstvenih ved.
Predsednika ZSV imenuje ZSA na predlog Slovenske akademije znanosti in
umetnosti (SAZU), namestnika predsednika ZSV pa imenuje ZSV izmed svojih
članov. SAZU poda predlog v dveh mesecih po pozivu, sicer ZSA imenuje
predsednika ZSV izmed članov ZSV.
(3) Predsednika, namestnika predsednika
in člane občasnih strokovnih teles imenuje ZSA pred vsakokratnim začetkom
izvajanja ocenjevalnih postopkov oziroma ob začetku mandata na predlog ZSV in
po svoji presoji.
(4) Seznam članov stalnih in občasnih
strokovnih teles se objavi po imenovanju na spletnih straneh ARRS.
11. člen
(kriteriji in pogoji za imenovanje članov
stalnih in občasnih strokovnih teles)
(1) Kandidati za imenovanje na mesto
predsednika, namestnika predsednika in člana strokovnega telesa morajo
izkazovati znanstveno ali strokovno odličnost tako, da izpolnjujejo pogoje za
vodjo temeljnega ali aplikativnega raziskovalnega projekta, kar ne velja nujno
za predsednika, namestnika predsednika in člane občasnega strokovnega telesa. Kazalci znanstvene in
strokovne uspešnosti so podrobneje opredeljeni v predpisu ARRS, ki ureja
postopke (so)financiranja, ocenjevanja in spremljanja izvajanja raziskovalne
dejavnosti.
(2) Strokovno telo za mednarodno
znanstveno literaturo in baze podatkov sestavljajo predsednik, namestnik
predsednika in po en član za vsako znanstveno vedo, en predstavnik IZUM in en
predstavnik Narodne in univerzitetne knjižnice.
(3) Sestava stalnih strokovnih teles
mora zagotoviti pokrivanje področij znotraj ved in zagotavljati institucionalno
uravnoteženost ter ustrezno tematsko zastopanost.
(4) Sestava občasnega strokovnega
telesa mora pokrivati vse znanstvene vede oziroma področja, iz katerih prihaja
predmet ocenjevanja vključno z interdisciplinarno tematiko. Pogoj za člana občasnega strokovnega
telesa se določi z metodologijo ocenjevanja.
(5) Sestava stalnih in občasnih
strokovnih teles mora zagotavljati zastopanost obeh spolov in sicer na način,
da bo v okviru znanstvenih ved zagotovljena najmanj tretjinska zastopanost
vsakega spola, z izjemo tehniških ved, kjer mora biti zagotovljena najmanj
petina predstavnikov vsakega spola.
(6) ZSA s sklepom o imenovanju določi
predsednika, namestnika predsednika in člane stalnih in občasnih strokovnih
teles, njihove naloge in trajanje mandata.
12. člen
(razrešitev članov stalnih in občasnih
strokovnih teles)
(1) Predsednik, namestnik predsednika
in član stalnega ali občasnega strokovnega telesa so lahko razrešeni pred
potekom časa, za katerega so imenovani. ZSA razreši predsednika, namestnika
predsednika oziroma člana strokovnega telesa, če:
-      
sam zahteva razrešitev;
-      
pri svojem delu ne ravna po predpisih ali
neutemeljeno ne izvršuje nalog določenih v sklepu o imenovanju oziroma v tem
pravilniku;
-      
s svojim nevestnim ali nepravilnim delom
povzroči večjo škodo ali če zanemarja ali malomarno opravlja svoje naloge tako,
da nastanejo ali bi lahko nastale hujše motnje na raziskovalnem področju;
-      
je imenovan za predstojnika visokošolskega
zavoda ali članice univerze ali direktorja javnega ali zasebnega raziskovalnega
zavoda ali za člana upravnega odbora ARRS in ZSA;
-      
nastopi konflikt interesov.
(2) ZSA mora pred sprejemom sklepa o
razrešitvi seznaniti predsednika, namestnika predsednika oziroma člana stalnega
ali občasnega strokovnega telesa z razlogi za razrešitev in mu dati možnost, da
se o njih izjavi.
(3) Sklep o razrešitvi predsednika,
namestnika predsednika oziroma člana stalnega ali občasnega strokovnega telesa
sprejme ZSA istočasno s sklepom o imenovanju novega predsednika, namestnika
predsednika oziroma člana stalnega ali občasnega strokovnega telesa.
b) Recenzenti in panel
13. člen
(nabor in naloge recenzentov)
(1) Recenzenti so lahko slovenski ali
tuji državljani.
(2) Nabor recenzentov ARRS v čim večji
meri pridobi v mednarodno dostopnih bazah izjemnih raziskovalcev (na primer
najbolj citirani avtorji v Web of Science, Scopus), na podlagi pogodb s tujimi
izbranimi agencijami oziroma na podlagi meddržavnih dogovorov in predlogov
raziskovalcev. Nabor recenzentov enkrat letno dopolnijo s svojimi predlogi tudi
ZSV.
(3) ZSA določi za posamezni razpis iz
nabora recenzentov predlog recenzentov, na podlagi katerega občasno strokovno
telo imenuje recenzente.
(4) Seznam recenzentov, ki so
sodelovali pri ocenjevanju, se objavi ob koncu leta po abecednem redu za
določeno leto, za vse ocenjevalne postopke skupaj na spletnih straneh ARRS.
Seznam je razdeljen na dva dela, in sicer na seznam recenzentov znanstvene
uspešnosti in seznam recenzentov razvojno strokovne uspešnosti. Področje
njihovega dela je zaupno.
(5) Naloga recenzentov je izdelava
ocene za posamezni predmet ocenjevanja, skladno s predpisi ARRS, razpisom in
metodologijo ocenjevanja.
14. člen
(kriteriji in pogoji za imenovanje
recenzenta)
(1) Kandidat za recenzenta mora
izkazovati znanstveno ali strokovno odličnost tako, da izpolnjuje pogoje za
vodjo temeljnega ali aplikativnega raziskovalnega projekta. Ta pogoj ne velja
nujno za recenzente razvojno strokovne uspešnosti. Kazalci znanstvene in
strokovne uspešnosti so podrobneje opredeljeni v predpisu ARRS, ki ureja postopke
(so)financiranja, ocenjevanja in spremljanja izvajanja raziskovalne dejavnosti.
(2) Izpolnjevanje pogojev za tujega
recenzenta se določi kvalitativno. Občasno strokovno telo pri imenovanju
recenzenta upošteva mednarodno primerljive podatke, kot so na primer: objave v
uglednih mednarodnih revijah; H-indeks; citate; ustanovo, v kateri je zaposlen;
ustanove, ki so ga predlagale.
15. člen
(razrešitev recenzenta)
(1) Recenzent je lahko razrešen pred
potekom časa, za katerega je imenovan, če:
-      
sam zahteva razrešitev;
-      
pri svojem delu ne ravna po predpisih ali
neutemeljeno ne izvršuje nalog določenih v sklepu o imenovanju oziroma v tem
pravilniku;
-      
se v teku postopka ocenjevanja ugotovi, da
izbira recenzenta glede na predmet ocenjevanja ni bila ustrezna;
-      
nastopi konflikt interesov.
(2) Sklep o razrešitvi recenzenta
sprejme občasno strokovno telo istočasno s sklepom o imenovanju novega
recenzenta.
16. člen
(panel)
(1) Pri razpisih se za izvedbo
ocenjevanja veljavnih prijav, prispelih na razpis, lahko oblikuje panel. Panel
sestavljajo člani občasnega strokovnega telesa in tuji recenzenti, ki jih je
najmanj toliko kot članov strokovnega telesa. Člane panela iz vrst recenzentov,
ki jih predlaga občasno strokovno telo, imenuje direktor. Na panelu kot
opazovalec sodeluje tudi predstavnik ustreznega ZSV, ki ga izmed sebe določijo
člani tega sveta.
(2) Podrobneje so naloge panela
določene v predpisu ARRS, ki ureja postopke (so)financiranja, ocenjevanja in
spremljanja izvajanja raziskovalne dejavnosti.
III. IZJAVA O NEPRISTRANSKOSTI IN KONFLIKT INTERESOV
17. člen
(izjava o ravnanju z dokumenti in
nepristranskosti)
(1) Člani in predsednik ZSA,
predsednik, namestnik predsednika in člani stalnih in občasnih strokovnih teles
ter recenzenti po imenovanju podpišejo izjavo o ravnanju z dokumenti in izjavo
o nepristranskosti (v nadaljnjem besedilu: izjava), ki je priloga tega
pravilnika.
(2) Z izjavo se podpisniki zavežejo,
da bodo z dokumenti, ki so posredovani v ocenjevanje (vloge, poročila itd.),
ravnali kot s podatki s stopnjo tajnosti »INTERNO«, zato ne bo dovoljeno
reproduciranje ali drugačno razširjanje dokumentacije.
(3) Možne pristranskosti, ki izhajajo
iz zaposlitvenega (ista raziskovalna, programska ali
projektna skupina) stika in raziskovalnega (soavtorstvo pri objavljenih člankih)
stika, so navedene primeroma v izjavi o nepristranskosti pri delu.
(4) Recenzenti morajo izjavo podpisati
ob vsakem javnem razpisu, katerega vloge ocenjujejo.
18. člen
(konflikt interesov)
(1) Za predsednika, namestnika
predsednika, člana stalnega in občasnega strokovnega telesa in recenzenta ne
sme biti imenovan predstojnik visokošolskega zavoda, samostojnega
visokošolskega zavoda ali članice univerze, direktor javnega raziskovalnega
zavoda, član upravnega odbora ARRS in ZSA.
(2) Če je predsednik, namestnik
predsednika, član občasnega strokovnega telesa ali član panela v neposrednem
sorodstvenem ali zaposlitvenem ali raziskovalnem stiku z raziskovalcem, ki
sodeluje s predmetom ocenjevanja v postopku ocenjevanja, se mora izločiti iz
postopka ocenjevanja predmeta raziskovalca, s katerim je v konfliktu
interesov in o tem pisno, preko direktorja ARRS, obvestiti
predsednika ZSA. Recenzent v takem primeru le pisno obvesti direktorja ARRS.
(3) Iz postopka ocenjevanja se mora
predsednik, namestnik predsednika, član občasnega strokovnega telesa, član
panela ali recenzent izločiti, če sam sodeluje s predmetom ocenjevanja v
postopku ocenjevanja. O tem mora predsednik, namestnik predsednika, član
občasnega strokovnega telesa, član panela pisno, preko direktorja ARRS,
obvestiti predsednika ZSA. Recenzent o tem le pisno obvesti direktorja ARRS.
(4) Če predsednik ZSA meni, da
povezave iz drugega odstavka ne morejo bistveno vplivati na nepristranskost
njegovega dela v ocenjevalnem postopku, mu to pisno sporoči. V primeru, ko
predsednik ZSA meni, da bi povezave lahko vplivale na nepristranskost njegovega
dela, odloči o zamenjavi.
19. člen
(konflikt interesov za člane ZSV)
(1) Če je predsednik, namestnik
predsednika ali član stalnega strokovnega telesa v ožjem sorodstvenem (zakonski
oziroma zunajzakonski partner, otroci, posvojenci, starši, posvojitelji) ali
zaposlitvenem oziroma raziskovalnem stiku z raziskovalcem, ki sodeluje v
postopku ocenjevanja poročil ali če sam sodeluje s predmetom ocenjevanja v
postopku ocenjevanja poročil, mora o tem pisno, preko direktorja ARRS,
seznaniti ZSV.
(2)  Pri postopkih iz druge in tretje alineje 5. člena tega
pravilnika je predsednik, namestnik predsednika ali član stalnega strokovnega
telesa v konfliktu interesov, če kandidira na razpisu oziroma pozivu.
(3) Če ZSV ali javni uslužbenec, ki ga
pooblasti direktor ARRS ugotovi, da obstaja konflikt interesov iz prvega ali
drugega odstavka tega člena, ZSV odloči, da člana, ki je v konfliktu interesov,
zamenja član ZSV, katerega raziskovalno področje je najbližje področju člana,
ki je v konfliktu interesov. Če med člani ZSV ni drugega člana za ustrezno
področje, lahko ZSV pooblasti za opravljanje naloge raziskovalca, ki ni član
ZSV, vendar izpolnjuje pogoje za člana ZSV in je strokovnjak za to področje ter
ni v konfliktu interesov. ZSV lahko določi nabor raziskovalcev, ki niso člani
ZSV, za celotno trajanje svojega mandata.
20. člen
(1) Vprašanje konflikta interesov po
tem pravilniku ARRS preverja z notranjo revizijo v izbranih primerih praviloma
enkrat letno.
(2) Pritožbe v zvezi s konfliktom
interesov rešuje upravni odbor ARRS.
21. člen
(konflikt interesov za člane ZSA)
V skladu s splošnimi akti ARRS za
izvrševanje javnih pooblastil, ki urejajo ocenjevanje in spremljanje izvajanje
raziskovalne dejavnosti, ima ZSA pod določenimi pogoji in v določenem obsegu
možnost spreminjanja in dopolnjevanja predloga prednostnega seznama prijav na
razpise, ki ga pripravi strokovno telo. Če je predsednik ali član ZSA v ožjem
sorodstvenem ali zaposlitvenem oziroma raziskovalnem stiku z raziskovalcem, ki
sodeluje s predmetom ocenjevanja v postopku ocenjevanja ali če sam sodeluje s
predmetom ocenjevanja v postopku ocenjevanja ali če je raziskovalec, ki
sodeluje s predmetom ocenjevanja v postopku ocenjevanja, član upravnega odbora
ARRS, take dopolnitve oziroma spremembe član ZSA ne sme predlagati, oziroma ZSA
take spremembe in dopolnitve predloga prednostnega seznama prijav z njegove
strani ne upošteva.
IV. PLAČILO TER ADMINISTRATIVNA IN STROKOVNA DELA
22. člen
(plačilo)
(1) Za izvedbo s tem pravilnikom
določenih nalog so predsedniki, namestniki, člani strokovnih teles in
recenzenti upravičeni do ustreznega plačila v obliki sejnin, potnih stroškov in
plačila po podjemnih ter avtorskih pogodbah.
(2) Višina plačila iz prejšnjega
odstavka se določa na podlagi internega akta ARRS, ki ureja plačila za
strokovno delo recenzentov in članov strokovnih teles ARRS. Sklep o plačilu
sprejme direktor ARRS.
23. člen
(administrativna in strokovna dela)
Administrativna in strokovna dela za
potrebe strokovnih teles in recenzentov zagotavlja ARRS.

Priloga:
Izjava o ravnanju z dokumenti in izjava o nepristranskosti

Pravilnik o delovanju stalnih in občasnih
strokovnih teles za področje raziskovalne dejavnosti (Uradni list RS, št. 37/11)
vsebuje naslednjo prehodno in končni določbi:
»V. PREHODNA IN KONČNI DOLOČBI
24. člen
Strokovna telesa in recenzenti, imenovani
pred uveljavitvijo tega pravilnika, nadaljujejo svoje delo do konca svojega
mandata.
25. člen
(prenehanje
veljavnosti pravilnika)
Z dnem uveljavitve tega pravilnika preneha
veljati Pravilnik o delovanju stalnih in občasnih strokovnih teles za področje
raziskovalne dejavnosti št. 0071-19/2006/1, sprejet na seji Upravnega odbora
ARRS dne 17. 3. 2006 in 13. 4. 2006.
26. člen
(začetek
veljavnosti pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o delovanju stalnih in občasnih strokovnih teles za področje
raziskovalne dejavnosti (Uradni list RS, št. 70/11) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o delovanju stalnih in občasnih strokovnih teles za področje
raziskovalne dejavnosti (Uradni list RS, št. 40/13) vsebuje naslednjo končno določbo:
»7. člen
Ta pravilnik začne veljati naslednji dan po
objavi v Uradnem listu Republike Slovenije.«.