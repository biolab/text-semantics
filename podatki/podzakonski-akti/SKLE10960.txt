1. SPLOŠNE DOLOČBE
1. člen
(vsebina sklepa)
(1) Ta sklep določa podrobnejšo vsebino dokumentacije,
ki jo mora investicijsko podjetje tretje države priložiti zahtevi za izdajo
dovoljenja za ustanovitev podružnice investicijskega podjetja tretje države v
Republiki Sloveniji.
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(opredelitve pojmov)
(1) Pojmi, uporabljeni v tem sklepu, imajo enak pomen
kot v določbah Zakona o trgu finančnih instrumentov (Uradni list RS, št. 108/10
– UPB3, 78/11, 55/12, 105/12, 63/13 – ZS-K, 30/16 in 44/16-ZRPPB; v
nadaljevanju ZTFI) oziroma Uredbe EU št. 575/2013 Evropskega parlamenta in
Sveta z dne 26. junija 2013 o bonitetnih zahtevah za kreditne institucije
in investicijska podjetja ter o spremembi Uredbe (EU) št. 648/2012 (UL EU
L št. 176 z dne 27. junija 2013, str.1; v nadaljevanju Uredba
575/2013/EU).
(2) Za namen drugega poglavja tega sklepa se uporabljajo
opredelitve pojmov, kot jih določa Sklep o ureditvi notranjega upravljanja,
upravljalnem organu in procesu ocenjevanja notranjega kapitala za
borznoposredniške družbe (Uradni list RS, št. 72/2016; v nadaljevanju sklep o
upravljanju).
2. DOKUMENTACIJA ZA IZDAJO DOVOLJENJA ZA USTANOVITEV
PODRUŽNICE INVESTICIJSKEGA PODJETJA TRETJE DRŽAVE
3. člen
(splošno o dokumentaciji)
(1) Zahtevi za izdajo dovoljenja za ustanovitev
podružnice investicijskega podjetja tretje države (v nadaljevanju podružnica) je
potrebno poleg prilog iz 1. do 11. točke drugega odstavka 183. člena ZTFI
priložiti naslednjo dokumentacijo, iz katere je mogoče ugotoviti, ali je
podružnica kadrovsko, tehnično in organizacijsko sposobna opravljati
investicijske storitve in posle (v nadaljevanju investicijske storitve), na
katere se nanaša zahteva:
(a)   
dokumentacijo o ureditvi notranjega upravljanja, 
(b)   
potrdilo o depozitu v skladu s tretjim odstavkom 183. člena ZTFI,
(c)   
dokumentacijo o izpolnjevanju drugih pogojev.
(2) Zahtevi je potrebno priložiti kopijo potrdila o
plačilu takse.
2.1. Dokumentacija o ureditvi notranjega upravljanja
4. člen
(dokumentacija o ureditvi notranjega upravljanja)
Dokumentacija za ugotavljanje stabilnosti načrtovane ureditve
notranjega upravljanja iz 128. člena Zakona o bančništvu (Uradni list RS, št.
25/15 in 44/16 – ZRPPB; v nadaljevanju ZBan-2) v zvezi z 193. členom ZTFI za
upravljanje s tveganji, ki jim bo podružnica izpostavljena pri opravljanju
načrtovanih poslov, mora vsebovati dokumentacijo iz 5. do 8. člena tega
sklepa o:
(a)   
organizacijski strukturi,
(b)   
procesih upravljanja tveganj,
(c)   
mehanizmih notranjih kontrol,
(d)   
politikah in praksah prejemkov.
5. člen
(dokumentacija o organizacijski strukturi)
Dokumentacija za presojo organizacijske strukture podružnice mora
vsebovati:
(a)   
organigram, iz katerega je razvidno, da so upoštevana temeljna načela
organiziranja, vključno z opisom razmejitev pristojnosti in odgovornosti ter
poročevalskih tokov med različnimi hierarhičnimi in organizacijskimi ravnmi,
(b)   
pravilnike, navodila in druge akte, ki opredeljujejo izvajanje vseh
delovnih postopkov v okviru opravljanja investicijskih storitev oziroma
upravljanja MTF,
(c)   
dokumentacijo, iz katere sta razvidna sistem sprejemanja odločitev in
odgovornost posameznikov, ki sprejemajo odločitve pri posameznih delovnih procesih
v okviru opravljanja investicijskih storitev oziroma upravljanja MTF,
(d)   
dokumentacijo, iz katere so razvidne odgovornosti poslovodje podružnice
ter način zagotavljanja učinkovitega nadzora matičnega investicijskega podjetja
nad poslovodjo podružnice,
(e)   
dokumentacijo, iz katere je razvidna politika za preprečevanje nastanka
nasprotja interesov,
(f)    
dokumentacijo:
- 
iz katere je razvidno število zaposlenih, ki bodo izvajali investicijske
storitve oziroma storitve upravljanja MTF, njihova izobrazbena struktura in
strokovna usposobljenost;
- 
ki dokazuje strokovno usposobljenost poslovodje podružnice ter drugih
nosilcev ključnih funkcij,
(g)   
dokumentacijo, iz katere je razvidna politika za doseganje visokih
strokovnih standardov in etičnih vrednot pri poslovanju.
6. člen
(dokumentacija o procesih upravljanja tveganj)
Dokumentacija za presojo učinkovitosti procesov upravljanja tveganj
podružnice mora vsebovati:
(a)   
strnjeno izjavo upravljalnega organa o tveganju iz točke (f) prvega
odstavka 435. člena Uredbe 575/2013/EU,
(b)   
strategije in politike prevzemanja in upravljanja tveganj iz 5. in 6.
člena sklepa o upravljanju,
(c)   
opis procesov upravljanja tveganj iz 20., 21., 23. in 24. člena sklepa o
upravljanju,
(d)   
opis notranjega poročanja o tveganjih iz 25. člena sklepa o upravljanju,
(e)   
politiko odobritve novih produktov iz 28. člena sklepa o upravljanju,
(f)    
politiko uporabe zunanjih izvajalcev iz 29. člena sklepa o upravljanju.
7. člen
(dokumentacija o mehanizmih notranjih kontrol)
Dokumentacija za presojo primernosti mehanizmov notranjih kontrol
podružnice mora vsebovati:
(a)   
dokumentacijo, iz katere je razvidna organiziranost mehanizmov notranjih
kontrol z opisom pravil in kontrol nad izvajanjem organizacijskih, poslovnih in
delovnih postopkov podružnice (notranje kontrole),
(b)   
dokumentacijo, iz katere je razvidna organiziranost in raven delovanja:
- 
službe notranje revizije pri vseh delovnih procesih v okviru opravljanja
investicijskih storitev oziroma upravljanja z MTF, vključno s strategijo službe
notranje revizije ter opisom notranjega revidiranja in obsega aktivnosti v
prvih dveh letih poslovanja pri posameznih delovnih procesih v okviru
opravljanja investicijskih storitev oziroma upravljanja z MTF,
- 
funkcije upravljanja tveganj in funkcije skladnosti poslovanja, kadar je
ta organizirana, vključno z internim aktom, ki določa namen, pomen in naloge
posamezne funkcije, hierarhičnim položajem vodje posamezne funkcije ter letnim
načrtom posamezne funkcije.
8. člen
(dokumentacija o politikah in praksah prejemkov)
Dokumentacija za presojo ustreznosti politike prejemkov
podružnice mora vsebovati politiko prejemkov iz prvega odstavka 169. člena
ZBan-2 v zvezi s 1. točko drugega odstavka 184. člena ZTFI, ki upošteva
temeljna načela za določanje politike in praks glede prejemkov.
2.2. Dokumentacija o izpolnjevanju drugih pogojev
9. člen
(dokumentacija o izpolnjevanju drugih pogojev)
Dokumentacija za ugotavljanje izpolnjevanja drugih pogojev za
izdajo dovoljenja za ustanovitev podružnice mora vsebovati:
(a)   
finančni načrt, vključno s projekcijo zagotavljanja finančnega premoženja
oziroma zavarovanja iz tretjega odstavka 183. člena ZTFI,
(b)   
dokumentacijo o izpolnjevanju posameznih določb Sklepa o pogojih za
opravljanje investicijskih in drugih storitev za borznoposredniške družbe
(Uradni list RS, št. 85/16) v zvezi z investicijskimi storitvami oziroma
storitvami upravljanja MTF, ki jih bo podružnica dejansko opravljala,
(c)   
dokumentacijo glede tehnične opremljenosti prostorov, ki omogoča varno
in nemoteno izvajanje poslovnih procesov v okviru opravljanja investicijskih
storitev oziroma upravljanja MTF ter zagotavlja ustrezno ločitev posameznih
funkcij poslovanja in možnost njihove medsebojne povezave,
(d)   
dokumentacijo o uporabljenih informacijskih sistemih ter strategijo
razvoja informacijskih sistemov in politiko varnosti informacijskih sistemov,
ki bo zagotavljala varno in nemoteno izvajanje poslovnih procesov v okviru
opravljanja investicijskih storitev oziroma upravljanja MTF,
(e)   
dokumentacijo glede sposobnosti pravočasnega, točnega in
standardiziranega poročanja Agenciji za trg vrednostnih papirjev in drugim
nadzornim institucijam.
10. člen
(opis jamstva za terjatve vlagateljev)
Investicijsko podjetje tretje države mora zahtevi za izdajo
dovoljenja za ustanovitev podružnice predložiti podrobnejši opis jamstva za
terjatve vlagateljev, ki velja v državi sedeža investicijskega podjetja. Opis
mora vsebovati natančen in celovit pregled pravic ter obveznosti vlagateljev
oziroma investicijskih podjetij ter opis formalnega postopka za uresničitev teh
pravic in obveznosti.
3. KONČNI DOLOČBI
11. člen
(prenehanje veljavnosti sklepa)
Z dnem uveljavitve tega sklepa preneha veljati Sklep o
dokumentaciji za izdajo dovoljenja za ustanovitev podružnice investicijskega
podjetja tretje države (Uradni list RS, št. 106/07).
12. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 0070-8/2016-3
Ljubljana, dne 21. decembra 2016
EVA 2016-1611-0153
Predsednik Sveta
Agencije za trg vrednostnih papirjev
mag. Miloš Čas l.r.