I. SPLOŠNE DOLOČBE
1. člen
Detektivska zbornica Republike Slovenije (v nadaljnjem
besedilu: zbornica) je poklicna, interesna in strokovna organizacija
detektivov, ki opravlja v skladu z zakonom o detektivski dejavnosti (Uradni
list RS, št. 7/03, uradno prečiščeno besedilo, v nadaljnjem besedilu: zakon), s
tem statutom in drugimi predpisi zbornice določene naloge za delovanje in
razvoj detektivstva ter zastopa poklicne in socialne interese svojih članov.
2. člen
Obvezni člani zbornice so domači in tuji detektivi, ki v
Republiki Slovenije opravljajo detektivsko dejavnost kot svoboden poklic ali v
detektivski družbi.
3. člen
(1) Zbornica je pravna oseba.
(2) Zbornico zastopa in predstavlja predsednik.
4. člen
(1) Ime zbornice je: Detektivska zbornica Republike
Slovenije.
(2) Kratica imena zbornice je: DeZRS.
(3) Sedež zbornice je v Ljubljani.
5. člen
Pečat zbornice je ovalne oblike, v njem je besedilo z enako
vsebino in grafično podobo kot jo ima znak zbornice iz 6. člena tega statuta.
6. člen
Znak zbornice je ovalne položne oblike, v katerem je napis:
Detektivska zbornica Republike Slovenije, ki obkroža obris Slovenije, v
katerega je umeščena pajkova mreža z izhodiščnem v položaju Ljubljane.
II. ZBORNICA
7. člen
(1) Zbornica opravlja naloge določene z zakonom in predpisi,
izdanimi na njegovi podlagi ter naloge določene v tem statutu ali opredeljene v
njenih programskih in razvojnih aktih ali v drugih splošnih aktih.
(2) Zbornica spremlja in obravnava delo in problematiko
detektivov, zastopa poklicne in socialne interese svojih članov, brani čast in
dobro ime detektivskega poklica ter člane pred neupravičenimi in neutemeljenimi
očitki, grajami in posegi državnih organov in njim pravno, materialno in
moralno pomaga ter po potrebi daje strokovno in pravno pomoč v postopkih pred
državnimi in drugimi organi.
(3) Zbornica vodi in vzdržuje evidence detektivov,
državljanov Republike Slovenije; tujih detektivov, ki imajo v Republiki
Slovenije pravico opravljati detektivsko dejavnost pod nazivom »detektiv«;
tujih detektivov, ki imajo v Republiki Sloveniji pravico opravljati detektivsko
dejavnost pod poklicnim nazivom iz svoje matične države; izdanih in odvzetih
detektivskih licenc; detektivskih družb, ki v Sloveniji opravljajo detektivsko
dejavnost; izrečenih disciplinskih ukrepov; izdanih soglasij k vpisu
detektivske družbe v sodni register; druge evidence.
(4) Zbornica ureja disciplinsko odgovornost detektivov, ki
pomenijo kršitev dolžnosti pri opravljanju detektivskega poklica, ter dejanja,
ki pomenijo kršitev dolžnosti vestnega opravljanja detektivskega poklica ter
ureja postopek pred častnim razsodiščem.
8. člen
Zbornica kot javno pooblastilo opravlja naslednje naloge:
-       
daje in odvzema licenco detektiva;
-       
v soglasju z ministrstvom, pristojnim za notranje zadeve določi program
detektivskega izpita, in način opravljanja detektivskega izpita iz 8. člena
zakona.
9. člen
(1) O podelitvi oziroma odvzemu licence odloča zbornica v
upravnem postopku.
(2) Zoper odločbo iz prejšnjega odstavka ima prosilec za
izdajo licence za opravljanje detektivske dejavnosti pravico do pritožbe, ki se
vloži pri zbornici, ki je odločbo izdala. O pritožbi zoper odločbo odloči
ministrstvo, pristojno za notranje zadeve v 30 dneh.
(3) Odločbo, izdano v postopku podelitve oziroma odvzema
licence, pošlje zbornica v 15 dneh od njene izdaje ministrstvu, pristojnemu za
notranje zadeve.
III. ORGANIZACIJA ZBORNICE
1. Organi zbornice
10. člen
Organi zbornice so:
-       
skupščina;
-       
upravni odbor;
-       
predsednik;
-       
nadzorni odbor;
-       
častno razsodišče.
11. člen
Za opravljanje določenih nalog zbornice skupščina in upravni
odbor lahko ustanovita stalne ali občasne komisije in odbore kot svoja delovna
telesa.
Skupščina
12. člen
(1) Skupščina je najvišji organ zbornice.
(2) Skupščino zbornice tvorijo vsi detektivi, vpisani v
evidenco detektivov, ki jo vodi zbornica.
13. člen
Skupščina zbornice ima naslednje pristojnosti:
-       
sprejema statut zbornice;
-       
sprejema kodeks detektivske poklicne etike;
-       
sprejema poslovnik o svojem delu;
-       
sprejema finančni načrt in potrjuje zaključni račun zbornice;
-       
voli in razrešuje predsednika in podpredsednika, člane upravnega odbora,
člane nadzornega odbora, predsednika in člane častnega razsodišča;
-       
imenuje in razrešuje člane komisij in odborov, ki jih ustanovi kot svoja
delovna telesa;
-       
obravnava poročilo upravnega odbora zbornice, nadzornega odbora,
častnega razsodišča in svojih delovnih teles (komisij in odborov);
-       
obravnava problematiko dela detektivov in druga vprašanja, ki se
nanašajo na opravljanje detektivskega poklica, na skladen razvoj detektivske
dejavnosti, na položaj in na materialne pogoje detektivov;
-       
obravnava druga vprašanja v okviru nalog zbornice, določenih z zakonom,
s tem statutom in z drugimi splošnimi akti zbornice.
14. člen
Skupščina se skliče po potrebi, najmanj pa enkrat letno.
15. člen
(1) Skupščino skliče upravni odbor zbornice na svojo pobudo
ali na zahtevo najmanj 30 detektivov.
(2) Detektivi, ki zahtevajo sklic skupščine, morajo
predložiti upravnemu odboru pisno zahtevo s predlogom za dnevni red.
(3) Upravni odbor mora sklicati skupščino v 30 dneh po
prejemu zahteve. Po preteku tega roka lahko skliče skupščino predlagatelj.
16. člen
Sklic skupščine s predlogom dnevnega reda mora biti poslan
članom zbornice najmanj 15 dni pred dnem, določenim za zasedanje (sejo)
skupščine. Sklicu mora biti priloženo gradivo za delo skupščine.
17. člen
(1) Skupščina je sklepčna, če je navzoča več kot polovica
detektivov članov zbornice.
(2) Če predsednik zbornice na podlagi liste navzočih članov
(detektivov) zbornice ugotovi, da ni navzoča več kot polovica članov zbornice,
odloži začetek dela skupščine za nadaljnje pol ure. Po preteku tega časa velja
skupščina za sklepčno ne glede na število navzočih članov zbornice
(detektivov).
18. člen
(1) Skupščina sklepa z večino opredeljenih glasov »ZA« ali
»PROTI« navzočih članov zbornice (detektivov), vzdržani (neopredeljeni) glasovi
ne štejejo.
(2) Ne glede na prejšnji odstavek skupščina sklepa z večino
glasov navzočih članov zbornice o:
-       
spremembah in dopolnitvah ustanovitvene pogodbe;
-       
sprejemanju statuta in spremembah ter dopolnitvah statuta;
-       
statusnih spremembah zbornice;
-       
prenehanju delovanja zbornice;
-       
drugih zadevah, če zakon, ta statut ali drug splošni akt zbornice
določa, da se sprejemajo z večino glasov navzočih članov zbornice.
(3) Glasovanje je javno, če ni s tem statutom ali s
poslovnikom o delu skupščine drugače določeno.
19. člen
(1) Delo skupščine vodijo delovna telesa, ki jih izvoli
skupščina na predlog predsednika zbornice, in sicer:
-       
delovno predsedstvo, ki ima predsednika in dva člana;
-       
verifikacijsko komisijo, ki ima tri člane;
-       
volilno komisijo, ki ima predsednika in dva člana (v primeru volitev);
-       
zapisnikarja;
-       
dva overovatelja.
(2) Delovno predsedstvo tvorijo predsednik, dva člana,
zapisnikar in dva overovatelja zapisnika.
(3) Do izvolitve delovnega predsedstva vodi delo skupščine
predsednik zbornice.
20. člen
(1) Skupščina s tajnim glasovanjem voli in razrešuje
predsednika, podpredsednika, člane upravnega odbora, člane nadzornega odbora,
predsednika in člane častnega razsodišča.
(2) Ne glede na predhodni odstavek lahko skupščina sklene, da
se volitve članov v organe zbornice opravijo z javnim glasovanjem.
21. člen
(1) Postopek kandidiranja vodi upravni odbor.
(2) Upravni odbor lahko za kandidiranje kandidatov za člane
organov zbornice in njihovih delovnih teles imenuje kandidacijsko komisijo, ki
ima predsednika in dva člana.
22. člen
Volitve članov v organe zbornice vodi volilna komisija, ki jo
izvoli skupščina.
23. člen
(1) Če članu organa zbornice ali njegovemu namestniku
predčasno preneha mandat, se opravijo nadomestne volitve.
(2) Nadomestne volitve se ne opravijo, če je do izteka
mandatne dobe preostalo manj kot šest mesecev, razen če bi bilo brez izvolitve
novega člana ali njegovega namestnika onemogočeno delo organa.
24. člen
Članu organa zbornice predčasno preneha mandat:
-       
če se izbriše iz evidence detektivov;
-       
če mu opravljanje detektivskega poklica miruje ali ga iz opravičenih
razlogov dalj časa ne more opravljati;
-       
če odstopi;
-       
če je razrešen.
25. člen
(1) Razrešitev lahko predlagajo:
-       
upravni odbor;
-       
nadzorni odbor;
-       
častno razsodišče;
-       
predsednik zbornice;
-       
najmanj ena tretjina detektivov.
(2) Tisti, za katerega se predlaga razrešitev, mora biti
obveščen o predlogu za razrešitev in mu mora biti omogočeno, da se pred
odločanjem o razrešitve izjavi o navedbah v predlogu.
26. člen
Skupščina podrobneje uredi svoje delo s poslovnikom.
Upravni odbor
27. člen
Upravni odbor vodi delo in poslovanje zbornice.
28. člen
(1) Upravni odbor ima devet članov, ki jih izvoli skupščina
zbornice za štiri leta.
(2) Predsednik zbornice in podpredsednik sta po svoji
funkciji člana upravnega odbora.
(3) Delo upravnega odbora vodi predsednik zbornice, v njegovi
odsotnosti pa podpredsednik ali član upravnega odbora, ki ga pooblasti
predsednik oziroma podpredsednik.
29. člen
Upravni odbor ima naslednje pristojnosti:
-       
sklicuje skupščino zbornice in pripravlja gradivo za skupščino;
-       
izvršuje sklepe skupščine;
-       
določa predloge statuta, kodeksa detektivske poklicne etike in drugih
splošnih aktov zbornice, ki jih sprejema skupščina zbornice;
-       
določa predlog finančnega načrta in sprejema zaključni račun zbornice;
-       
lahko sklene pogodbo o zavarovanju detektivov za škodo, ki bi utegnila
nastati stranki v zvezi z opravljanjem detektivskega poklica, in določa višino
detektivskega zavarovalnega prispevka zbornici;
-       
predlaga tarifne postavke detektivskih storitev in daje pojasnila o
uporabi tarifnih postavk;
-       
odloča v upravnem postopku o vpisih v evidenco detektivov; v posebno
evidenco detektivov tujih državljanov ter o izbrisih iz teh evidenc;
-       
daje soglasje k vpisu detektivske družbe v sodni register;
-       
predlaga izbris detektivske družbe iz sodnega registra, če ni pravno
organizacijsko organizirana skladno z zakonom o detektivski dejavnosti;
-       
imenuje člane izpitne komisije, člane programskega sveta ter člane
drugih komisij in odborov, ki jih ustanovi kot svoja delovna telesa;
-       
sprejema programe strokovnega izpopolnjevanja detektivov;
-       
sprejema programe za opravljanje detektivskega izpita;
-       
obravnava problematiko dela detektivov in druga vprašanja, ki se
nanašajo na opravljanje detektivskega poklica, na skladen razvoj detektivske
dejavnosti, na položaj in na materialne pogoje detektivov;
-       
odloča na drugi stopnji o pritožbah zoper odločbe častnega razsodišča;
-       
imenuje in razrešuje sekretarja zbornice;
-       
odloča o sklenitvi delovnih in pogodbenih razmerij z delavci strokovne
službe zbornice;
-       
odloča o sklenitvi drugih pogodb;
-       
določa višino prispevkov (zneskov) iz 45. člena tega statuta;
-       
opravlja druge naloge, določene s tem statutom in z drugimi splošnimi
akti zbornice.
30. člen
(1) Seje upravnega odbora sklicuje in vodi predsednik
zbornice.
(2) Seja je sklepčna, če je navzoča večina članov upravnega
odbora.
(3) Upravni odbor sprejema sklepe z večino opredeljenih
glasov »za« ali »proti« navzočih članov.
Predsednik
31. člen
Predsednik zbornice:
-       
zastopa in predstavlja zbornico doma in v tujini;
-       
izvršuje sklepe skupščine in upravnega odbora zbornice;
-       
podeljuje detektivske izkaznice in značke;
-       
podeljuje detektivske licence ter priznanja zbornice;
-       
izdaja sklepe in odločbe s področja svojih nalog;
-       
odobrava izplačila denarnih zneskov do vrednosti dva tisoč (EUR)
tolarske protivrednosti po srednjem tečaju banke Slovenije, o čemer je dolžan
polletno obveščati člane upravnega odbora zbornice;
-       
v nujnih primerih ukrepa v zadevah iz pristojnosti upravnega odbora
zbornice, o čemer je dolžan obvestiti člane upravnega odbora v 15 dneh;
-       
podpisuje in objavlja splošne akte, katere je sprejela skupščina
zbornice ali upravni odbor;
-       
daje predloge za uvedbo disciplinskega postopka pred častnim razsodiščem
zoper detektive, ki so utemeljeno osumljeni, da so s svojim dejanjem ali
ravnanjem storili disciplinski prekršek;
-       
opravlja druge naloge, za katere ga pooblasti upravni odbor.
32. člen
Predsednik zbornice opravlja funkcijo neprofesionalno,
upravičen pa je do povračila potnih in drugih stroškov povezanih ali v zvezi z
opravljanem del in nalog predsednika zbornice.
33. člen
(1) Če je predsednik zbornice odsoten ali zadržan, ga
nadomešča podpredsednik ali član upravnega odbora, ki ga pooblasti predsednik.
(2) Predsednik zbornice lahko s pisnim pooblastilom pooblasti
podpredsednika ali člana upravnega odbora za opravljanje določenih nalog iz
svoje pristojnosti.
Nadzorni odbor
34. člen
(1) Nadzorni odbor ima skupaj s predsednikom tri člane.
(2) Predsednika in člane nadzornega odbora izvoli skupščina
za štiri leta.
35. člen
(1) Nadzorni odbor nadzoruje finančno poslovanje zbornice.
(2) Nadzorni odbor najmanj dvakrat letno pregleda finančno
poslovanje in premoženjsko stanje zbornice in o tem poroča upravnemu odboru in
skupščini zbornice.
(3) Nadzorni odbor pregleda zaključni račun (bilanco uspeha
in bilanco stanja) zbornice in sestavi poročilo za skupščino.
Častno razsodišče
36. člen
Častno razsodišče ima sedem članov, katere izvoli skupščina
za štiri leta.
37. člen
(1) Častno razsodišče vodi postopek pred častnim razsodiščem
in odloča v disciplinskih zadevah zoper detektiva zaradi kršitev dolžnosti pri
opravljanju detektivskega poklica ali kršitev vestnega opravljanja dela ter
kršitev kodeksa detektivske poklicne etike, statuta zbornice in drugih njenih
aktov.
(2) Častno razsodišče vodi postopek in odloča tudi o sporih
med člani zbornice, člani zbornice in tretjimi osebami.
(3) Častno razsodišče odloča v senatu treh članov, ki ga
imenuje predsednik častnega razsodišča.
38. člen
Postopek pred častnim razsodiščem ureja pravilnik o postopku
pred častnim razsodiščem DeZRS, ki ga sprejme skupščina zbornice.
39. člen
(1) Predlog za uvedbo postopka pred častnim razsodiščem zoper
detektiva zaradi kršitev iz 37. in 67. člena tega statuta lahko podajo:
-       
nadzorni odbor;
-       
državni organ nadzora;
-       
član zbornice;
-       
prizadeta stranka.
(2) Predlagatelja postopka pred častnim razsodiščem zoper
člana zbornice (detektiva) ne moreta biti častno razsodišče in upravni odbor
zbornice.
2. Sekretar in strokovna služba zbornice
40. člen
Sekretar/ka zbornice vodi strokovno službo zbornice, skrbi za
pripravo gradiva za delo upravnega odbora in skupščine zbornice ter druge
organe zbornice in delovna telesa skupščine in upravnega odbora in za
koordinacijo dela organov zbornice.
41. člen
(1) Sekretarja/ko zbornice imenuje in razrešuje upravni odbor
zbornice.
(2) Sekretar/ka se lahko imenuje za določen ali nedoločen
čas.
42. člen
(1) Za sekretarja/ko je lahko imenovana oseba, ki ima najmanj
višjo izobrazbo ustrezne smeri in pet let delovnih izkušenj. Upravni odbor
lahko poleg teh določi še druge pogoje, ki jih mora izpolnjevati oseba za
sekretarja/ko zbornice.
(2) Sekretar/ka zbornice je lahko v delovnem ali v pogodbenem
razmerju.
43. člen
(1) Organizacijo strokovne službe zbornice, sistematizacijo
delovnih mest in delovna razmerja delavcev v strokovni službi zbornice ureja
pravilnik, ki ga sprejme upravni odbor zbornice.
(2) Delovna razmerja delavcev v strokovni službi zbornice se
urejajo skladno z delovno pravno zakonodajo in kolektivno pogodbo o delovnih
razmerjih med delavci in detektivi.
(3) O sklenitvi delovnih in pogodbenih razmerij z delavci
strokovne službe zbornice odloča upravni odbor zbornice.
44. člen
Za čas, ko zbornica nima organizirane svoje strokovne službe
ali jo ima le delno organizirano lahko upravni odbor zbornice s pravno ali
fizično osebo sklene pogodbeno razmerje za opravljanje določenih del in nalog
za potrebe strokovne službe zbornice.
IV. SREDSTVA ZA DELO IN FINANČNO POSLOVANJE ZBORNICE
45. člen
Prihodki zbornice so:
-       
članarine in drugi prispevki detektivov;
-       
vpisnine detektivov v evidenco detektivov;
-       
vpisnine detektivskih kandidatov za vpis v evidenco kandidatov za
opravljanje detektivskega izpita;
-       
vplačila detektivskih kandidatov za opravljanje detektivskega izpita;
-       
sredstva od prodaje storitev iz poslovne dejavnosti zbornice;
-       
denarne kazni, izrečene v disciplinskem postopku zoper detektive;
-       
darila in volila;
-       
obresti in drugi prihodki iz opravljanja nalog zbornice.
46. člen
Finančno poslovanje zbornice se opravlja skladno s finančnimi
predpisi in računovodskimi standardi.
V. POGOJI ZA PODELITEV LICENCE ZA OPRAVLJANJE DETEKTIVSKE
DEJAVNOSTI IN POSTOPEK PODELITVE OZIROMA ODVZEMA LICENCE
Pogoji za podelitev licence za opravljanje detektivske dejavnosti
47. člen
Upravni odbor zbornice na podlagi pisne vloge izda v upravnem
postopku licenco za opravljanje detektivske dejavnosti prosilcu, ki izpolnjuje
pogoje navedene v 8. členu zakona.
48. člen
Predsednik izpitne komisije za opravljanje detektivskega
izpita je predstavnik zbornice.
49. člen
(1) K vlogi za izdajo licence za opravljanje detektivske
dejavnosti mora prosilec priložiti naslednje dokazne listine:
-       
potrdilo o državljanstvu Republike Slovenije;
-       
notarsko overjeno kopijo diplome o končani višji ali visoki šoli;
-       
izpis dejstev iz kazenske evidence ministrstva, pristojnega za
pravosodje;
-       
potrdilo kazenskega sodišča, da zoper njega ne teče kazenski postopek
zaradi naklepnega kaznivega dejanja, ki se preganja po uradni dolžnosti;
-       
potrdilo ministrstva, pristojnega za notranje zadeve, da v zadnjih dveh
letih pred vložitvijo vloge za izdajo licence za opravljanje detektivske
dejavnosti ni opravljal nalog pooblaščenih uradnih oseb ministrstva,
pristojnega za notranje zadeve ali obveščevalno–varnostnih služb;
-       
potrdilo pristojne izobraževalne organizacije o znanju slovenskega
jezika na nivoju srednje šolske izobrazbe, če prosilec ni končal višje ali
visoke šole v Sloveniji. Šteje se, da prosilec govorno in pisno obvlada
slovenski jezik, če je končal katerokoli štiriletno srednjo šolo v Sloveniji.
(2) Dokazne listine iz prve, tretje, četrte, pete in šeste
alinee ne smejo biti starejše od 30 dni.
Postopek podelitve licence za opravljanje detektivske dejavnosti
50. člen
(1) Upravni postopek za podelitev licence za opravljanje
detektivske dejavnosti vodi sekretar oziroma sekretarka zbornice.
(2) Predsednik zbornice lahko za vodenje tega postopka
pooblasti tudi enega izmed članov upravnega odbora.
(3) Odločbo o podelitvi licence iz prvega odstavka tega člena
podpišeta predsednik kot zastopnik zbornice in pooblaščena oseba za vodenje
upravnega postopka.
(4) Odločba mora imeti uvod, izrek, obrazložitev in pravni
pouk.
51. člen
Upravni odbor da predhodno soglasje k podelitvi licence za
opravljanje detektivske dejavnosti, vendar soglasje odreče, če na podlagi v
spisu priloženih listin ugotovi, da:
-       
prosilec ne izpolnjuje vseh pogojev iz 8. člena zakona;
-       
prosilec k vlogi ni priložil vseh listin iz 49. člena tega statuta.
52. člen
Zoper odločbo o podelitvi oziroma odvzemu licence za
opravljanje detektivske dejavnosti je dovoljena pritožba (5. člen zakona).
Podelitev licence za opravljanje detektivske dejavnosti
detektivu iz države, ki je članica Evropske unije
53. člen
(1) Detektivu iz države, ki je članica Evropske unije, in je
v matični državi pridobil pravico do opravljanja detektivske dejavnosti,
upravni odbor zbornice z upravno odločbo podeli licenco za opravljanje
detektivske dejavnosti v Republiki Sloveniji, če izpolnjuje pogoje iz 16.b
člena zakona.
(2) Stroške postopka izdaje detektivske licence, izkaznice in
značke ter druge stroške po tem statutu in drugih aktih zbornice plača detektiv
pred vročitvijo (izročitvijo) odločbe.
Dokazne listine o izpolnjevanju pogojev
54. člen
(1) Detektiv iz 53. člena tega statuta mora k vlogi priložiti
naslednje dokazne listine o izpolnjevanju pogojev za pridobitev licence za
opravljanje detektivske dejavnosti v Republiki Sloveniji:
-       
potrdilo o državljanstvu;
-       
notarsko overjeno listino o tem, da ima pravico opravljati detektivsko
dejavnost v svoji matični državi;
-       
notarsko overjeno kopijo diplome višje ali visoke šole;
-       
potrdilo zbornice o opravljenem izpitu o poznavanju pravnega reda
Republike Slovenije;
-       
potrdilo pristojne izobraževalne organizacije v Republiki Slovenije o
znanju slovenskega jezika, govorno in pisno na nivoju štiriletne srednje šole;
-       
potrdilo pristojnega organa matične države o tem, da ni bil pravnomočno
obsojen za naklepno kaznivo dejanje, ki se preganja po uradni dolžnosti po
predpisih matične države;
-       
potrdilo pristojnega organa matične države o tem, da v zadnjih dveh
letih ni opravljal nalog pooblaščenih uradnih oseb ministrstva, pristojnega za
notranje zadeve ali obveščevalno-varnostnih služb matične države;
-       
potrdilo pristojnega organa matične države o tem, da zoper njega ne teče
kazenski postopek zaradi naklepnega kaznivega dejanja, ki se po predpisih
matične države preganja po uradni dolžnosti;
-       
potrdilo o članstvu v detektivski zbornici oziroma združenju detektivov
v matični državi ali katerekoli druge države.
(2) Potrdila iz prvega odstavka tega člena morajo ustrezati
zahtevam iz drugega odstavka 16.b člena zakona.
Vpis detektiva iz države, ki je članica Evropske
unije,ki lahko v Republiki Sloveniji opravlja detektivsko dejavnost pod
poklicnim nazivom iz svoje matične države, v evidenco tujih detektivov
55. člen
Stroške postopka za vpis v evidenco, stroške vodenja in
vzdrževanja evidence iz tega člena plača tuji detektiv, v višini, ki jo določi
upravni odbor zbornice.
Soglasje k vpisu detektivske družbe v sodni register
56. člen
(1) Upravni odbor prosilcu odreče soglasje k vpisu
detektivske družbe v sodni register, če na podlagi k vlogi priloženih dokaznih
listin ugotovi, da:
-       
ne izpolnjuje pogojev za ustanovitev in poslovanje detektivske družbe po
predpisih o gospodarskih družbah (18. člen in drugi odstavek 20. člena zakona);
-       
nobeden izmed družbenikov detektivske družbe ni oseba, ki bi imela
licenco za opravljanje detektivske dejavnosti;
-       
je direktor, prokurist ali poslovni pooblaščenec detektivske družbe
oseba, ki ni detektiv;
-       
dejavnost detektivske družbe ni omejena izključno na opravljanje
detektivske dejavnosti;
-       
detektivska družba ni pravno organizacijsko organizirana kot osebnostna,
ampak kot kapitalska družba po zakonu o gospodarskih družbah;
-       
je bil detektiv družbenik detektivske družbe pravnomočno obsojen za
kaznivo dejanje, zaradi katerega je moralno nevreden za opravljanje detektivske
dejavnosti;
-       
zoper detektiva, družbenika detektivske družbe teče kazenski postopek
zaradi naklepnega kaznivega dejanja, ki se preganja po uradni dolžnosti, se
izdaja soglasja odloži do pravnomočnosti odločbe v tem postopku.
(2) Šteje se, da je soglasje iz tega člena dano, če prosilec
(detektiv) ne prejme odgovora upravnega odbora zbornice v dveh mesecih od
vložitve prošnje.
(3) Zoper odgovor iz tega člena je dovoljena pritožba na
ministrstvo, pristojno za notranje zadeve, ki se mora vložiti v 15 dneh po
prejemu odgovora. Pritožba se vloži pri upravnem odboru zbornice, ki v 15 dneh
pritožbo s spisom pošlje ministrstvu, pristojnemu za notranje zadeve.
Razlogi in postopek za odvzem licence za opravljanje detektivske
dejavnosti
57. člen
(1) Upravni odbor zbornice detektivu z upravno odločbo
odvzame licenco za opravljanje detektivske dejavnosti, če:
-       
ugotovi, da so podatki in dokazila, na podlagi katerih je licenca
izdana, lažni oziroma ponarejeni;
-       
je detektiv pravnomočno obsojen za naklepno kaznivo dejanje, ki se
preganja po uradni dolžnosti, z nepogojno kaznijo več kot šest mesecev;
-       
je detektivu izrečen varnostni oziroma varstveni ukrep prepovedi opravljanja
detektivske dejavnosti;
-       
je detektivu z dokončno odločbo izrečen disciplinski ukrep odvzem
licence za opravljanje detektivske dejavnosti;
-       
je detektivu z dokončno odločbo prenehalo članstvo v zbornici iz
razlogov iz 64. člena tega statuta;
-       
se ugotovi, da detektiv ne izpolnjuje več z zakonom predpisanih pogojev
za opravljanje detektivske dejavnosti;
-       
detektiv postane trajno nezmožen za opravljanje detektivske dejavnosti;
-       
detektiv izgubi poslovno sposobnost.
(2) Licenca preneha, če detektiv umre, ali pisno izjavi, da
ne želi več opravljati detektivske dejavnosti.
Pritožba zoper odločbo upravnega odbora
58. člen
Po dokončnosti odločbe iz 57. člena tega statuta detektivu
preneha članstvo v zbornici in se izbriše iz evidence detektivov, zbornici pa
je dolžan vrniti detektivsko izkaznico in značko. Izrek dokončne odločbe se
objavi v Uradnem listu Republike Slovenije.
VI. PRAVICE IN DOLŽNOSTI ČLANOV ZBORNICE
59. člen
Člani zbornice imajo pravice in dolžnosti, ki jih določa
zakon, ta statut in drugi splošni akti zbornice.
60. člen
(1) Detektivi imajo pravico in dolžnost sodelovati pri delu
skupščine zbornice.
(2) Detektivi imajo pravico voliti in biti voljeni v organe
zbornice in v volilno telo za izvolitev člana državnega sveta-predstavnika
samostojnih poklicev ter pravico določati kandidata in kandidirati za člana
državnega sveta-predstavnika samostojnih poklicev.
61. člen
(1) Člani zbornice so ob vpisu v evidenco detektivov dolžni
plačati vpisnino, ki jo določi skupščina zbornice ali upravni odbor.
(2) Člani zbornice so dolžni plačevati zbornici članarino in
druge prispevke, ki jih določi skupščina ali upravni odbor.
62. člen
(1) Detektivi imajo pravico in dolžnost, da se stalno
strokovno izpopolnjujejo.
(2) Upravni odbor zbornice v skladu s pravilnikom o strokovnem
izpopolnjevanju detektivov na predlog komisije za strokovno izpopolnjevanje
sprejme program strokovnega izpopolnjevanja detektivov.
(3) V finančnem načrtu zbornice se zagotovijo sredstva za
izvajanje programov strokovnega izpopolnjevanja.
(4) Komisijo za strokovno izpopolnjevanje imenuje upravni
odbor. Komisija pripravlja predloge programov strokovnega izpopolnjevanja,
skrbi za izvajanje sprejetih programov, preverja učinkovitost oblik in načinov
strokovnega izpopolnjevanja in skrbi za sodelovanje s policijskimi,
varnostno-obveščevalnimi, sodnimi, upravnimi in drugimi organi pri
pripravljanju in izvajanju programov strokovnega izpopolnjevanja.
VII. PRENEHANJE ČLANSTVA V ZBORNICI
Razlogi za prenehanje članstva
63. člen
Detektivu preneha članstvo v zbornici:
-       
s smrtjo,
-       
z izstopom,
-       
z izključitvijo,
-       
po samem statutu,
-       
če zbornica preneha delovati (z likvidacijo zbornice).
Prenehanje članstva po samem statutu
64. člen
Detektivu po samem statutu preneha članstvo v zbornici, če:
-       
pisno izjavi, da izstopa iz članstva zbornice;
-       
mu je z dokončno odločbo izrečen disciplinski ukrep odvzem licence za
opravljanje detektivske dejavnosti;
-       
izgubi opravilno ali poslovno sposobnost;
-       
v koledarskem letu zaporedoma šest mesecev ni plačal članarine niti
potem, ko je bil s strani zbornice pisno opozorjen na posledice neizpolnjevanja
članskih obveznosti plačevanja članarine; detektivu članstvo ne preneha, če v
15 dneh od prejema prej navedenega opozorila poravna celotni znesek neplačane
članarine skupaj s pripadajočimi zakonitimi zamudnimi obrestmi in stroški
opozorila;
-       
zbornica preneha obstajati.
65. člen
Ugotovitveni sklep o prenehanju članstva zaradi razlogov iz
predhodnega člena izda predsednik zbornice. Zoper sklep predsednika zbornice je
v 15 dneh od njegovega prejema dovoljena pritožba na upravni odbor zbornice, ki
mora o pritožbi odločiti v 30 dneh. Odločitev upravnega odbora zbornice o
pritožbi je dokončna in zoper njo ni pritožbe. Dokončen sklep se objavi v
Uradnem listu Republike Slovenije.
66. člen
(1) Z dnem dokončnosti sklepa iz predhodnega člena detektivu
preneha članstvo v zbornici in se črta iz evidence detektivov ter mora zbornici
vrniti detektivsko izkaznico in značko. Če izkaznice in značke v 15 dneh po
črtanju iz evidence detektivov ne vrne, zbornica v Uradnem listu Republike
Slovenije prekliče njuno veljavnost.
(2) Zbornica o prenehanju članstva v zbornici in o črtanju
detektiva iz evidence detektivov obvesti ministrstvo, pristojno za notranje
zadeve.
VIII. DISCIPLINSKA ODGOVORNOST DETEKTIVOV
Disciplinske kršitve
67. člen
Dejanja detektiva, ki pomenijo kršitev dolžnosti vestnega
opravljanja detektivskega poklica, so:
-       
če detektiv opravlja detektivsko dejavnost brez pisne pogodbe, sklenjene
s stranko oziroma brez njenega pisnega pooblastila (prvi odstavek 8. člena zakona);
-       
če detektiv o opravljenih storitvah stranki ne izda potrebnega poročila
in specifikacijo stroškov, katere je obračunal v računu;
-       
če detektiv zbira informacije, ki jih ni upravičen zbirati (prvi
odstavek 9. člena zakona);
-       
če detektiv krši dolžnost varovanja poklicne ali poslovne skrivnosti
(tajnosti); ali ne zavaruje podatkov v obsegu in na način, ki ga določa zakon
in podzakonski predpis (drugi odstavek 11. člena zakona), ali ne varuje
pridobljenih podatkov kot poklicno skrivnost oziroma poslovno tajnost (prvi in
drugi odstavek 12. člena zakona);
-       
če detektiv ravna v nasprotju s 13. členom zakona;
-       
če detektiv ne pokaže izkaznice (14. člena zakona);
-       
če detektiv ne vodi evidenc, ki jih je dolžan voditi (26. člena zakona);
-       
če detektiv med začasno prepovedjo opravljanja detektivske dejavnosti
opravlja detektivsko dejavnost ali kako drugače izigrava ta ukrep;
-       
če detektiv redno ne plačuje članarine ali drugih prispevkov zbornici;
-       
če detektiv pri opravljanju detektivske dejavnosti kako drugače krši
zakon, kodeks poklicne detektivske etike, statut ali druge splošne akte
zbornice ali sklepe njenih organov.
Disciplinski ukrepi
68. člen
Disciplinski ukrepi so:
-       
opomin;
-       
denarna kazen;
-       
odvzem pravice do opravljanja detektivske dejavnosti v trajanju od treh
do dvanajst mesecev;
-       
odvzem licence za opravljanje detektivske dejavnosti.
Opomin
69. člen
Detektivu se sme izreči opomin kot disciplinski ukrep za
lažje kršitve, če so storjene v takih okoliščinah, ki jih delajo posebno lahke
in nimajo hujših posledic, častno razsodišče pa spozna, da bo kršitelja že
opomin odvrnil od ponavljanja kršitev.
Denarna kazen
70. člen
(1) Detektivu se sme izreči denarna kazen kot disciplinski
ukrep v znesku najmanj 50 in največ 300 EUR tolarske protivrednosti po srednjem
tečaju Banke Slovenije na dan izreka ukrepa, če je detektivu pred tem že bil
izrečen ukrep opomin.
(2) Če se izreče disciplinski ukrep iz prejšnjega odstavka,
se določi tudi rok plačila, ki ne sme biti krajši od 30 dni in ne daljši od
šest mesecev.
(3) Sredstva od plačanih denarnih kazni se namenijo izključno
za strokovno izpopolnjevanje detektivov, za nakup strokovne literature.
Razlogi za izrek ukrepa odvzem pravice do opravljanja
detektivske dejavnosti
71. člen
(1) Disciplinski ukrep odvzem pravice do opravljanja
detektivske dejavnosti se lahko izreče detektivu, ki:
-       
v roku enega leta ponavljajoče (dvakrat ali več) stori disciplinske
kršitve, za katere mu je bil izrečen disciplinski ukrep denarne kazni in je na
podlagi njegovega obnašanja ali ravnanja utemeljeno sklepati, da ne bo pošteno
in vestno opravljal detektivske dejavnosti;
-       
v roku enega leta ponavljajoče (dvakrat ali več) stori hujšo kršitev pri
opravljanju detektivske dejavnosti, dokazano s pravnomočno odločbo pristojnega
organa.
(2) Hujša kršitev iz druge alinee prejšnjega odstavka je
podana v primeru storitve prekrškov iz prvega in tretjega odstavka 28. člena
zakona.
Razlogi za izrek ukrepa odvzem licence do opravljanja
detektivske dejavnosti
72. člen
(1) Disciplinski ukrep odvzem licence za opravljanje
detektivske dejavnosti se lahko izreče detektivu, ki:
-       
ponavljajoče (dvakrat ali več) stori disciplinske kršitve, za katere mu
je bil kot disciplinski ukrep izrečen odvzem pravice do opravljanja detektivske
dejavnosti;
-       
če v roku enega leta ponavljajoče (dvakrat ali več) stori hujšo kršitev
pri opravljanju detektivske dejavnosti, dokazano s pravnomočno odločbo
pristojnega organa, iz njegovega obnašanja in ravnanja pa se da utemeljeno
sklepati, da ne bo vestno in pošteno opravljal detektivske dejavnosti.
(2) Hujša kršitev iz druge alinee prejšnjega odstavka je
podana v primeru storitve prekrškov iz prvega in tretjega odstavka 28. člena
zakona.
Odložitev izvršitve izrečenega ukrepa
73. člen
(1) Izvršitev disciplinskega ukrepa iz 69., 70. in 71. člena
tega statuta se lahko odloži za dobo od šest do 12 mesecev, ob pogoju, da
kršitelj v tej dobi ne stori enake ali hujše kršitve.
(2) Odložitev izvršitve disciplinskega ukrepa se lahko veže
tudi na pogoj, da kršitelj izpolni določene obveznosti.
Okoliščine, ki se upoštevajo pri izreku ukrepa
74. člen
(1) Pri izreku disciplinskega ukrepa se upoštevajo vse
okoliščine, ki vplivajo na vrsto ukrepa in višino denarne kazni, zlasti teža
kršitve in njene posledice, stopnja odgovornosti, prejšnje delo in vedenje
disciplinskega kršitelja in morebitni prej izrečeni disciplinski ukrepi.
(2) Pri izreku disciplinskega ukrepa denarne kazni se
upošteva tudi premoženjsko stanje disciplinskega kršitelja.
Zastaranje kršitve in izvršitve ukrepa
75. člen
(1) Pregon disciplinskih kršitev zastara v enem letu od dneva
kršitve oziroma pravnomočnosti sodne ali upravne odločbe.
(2) Izvršitev disciplinskega ukrepa zastara v šestih mesecih
od dneva pravnomočnosti odločbe, s katero je bil ukrep izrečen.
Zastaranje pregona
76. člen
(1) Zastaranje pregona disciplinske kršitve pretrga prijava
disciplinske kršitve častnemu razsodišču in vsako opravilo v postopku pred
častnim razsodiščem.
(2) Pregon disciplinske kršitve in izvršitev disciplinskega
ukrepa zastarata v vsakem primeru, ko preteče dvakrat toliko časa, kolikor je
določeno za zastaranje pregona disciplinske kršitve oziroma za zastaranje
izvršitve disciplinskega ukrepa.
Pritožba, zoper sklep častnega razsodišča
77. člen
Zoper odločbo častnega razsodišča je v 15 dneh od njegovega
prejema dovoljena pritožba na upravni odbor zbornice kot pritožbeni
drugostopenjski organ. Odločba upravnega odbora zbornice je dokončna in zoper
njo ni pritožbe, dovoljeno pa je sodno varstvo pravic.
IX. PREHODNE IN KONČNE DOLOČBE
78. člen
(1) Z uveljavitvijo tega statuta preneha veljati statut
Detektivske zbornice Republike Slovenije, ki ga je sprejela skupščina dne 21.
11. 1994 in prečiščeno besedilo statuta z dne 27. 2. 1998 (v nadaljevanju:
statutu iz leta 98) in pravilnik o pogojih za pridobitev in odvzem licence za
opravljanje detektivske dejavnosti, o postopku pridobitve in odvzema licence in
o načinu vodenja evidence o izdanih in odvzetih licencah, ki ga je sprejel
upravni odbor zbornice dne 27. 8. 1999.
(2) Drugi splošni akti, ki so veljali do uveljavitve tega
statuta, ostanejo v veljavi in se uporabljajo, kolikor niso v nasprotju z
zakonom in s tem statutom.
79. člen
Organi zbornice, izvoljeni po določbah prečiščenega besedila
statuta Detektivske zbornice Republike Slovenije, ki ga je sprejela skupščina
zbornice 27. 2. 1998 in delovna telesa skupščine in upravnega odbora imenovana
po določbah tega statuta, nadaljujejo delo do izteka mandatne dobe, določene z
navedenim statutom.
80. člen
V postopkih pred častnim razsodiščem, zaradi disciplinskih
kršitev, storjenih pred uveljavitvijo tega statuta, se uporabljajo določbe tega
statuta o disciplinski odgovornosti, če so milejša za disciplinskega kršitelja.
81. člen
Ta statut se, potem ko da k njemu soglasje Vlada Republike
Slovenije, objavi v Uradnem listu Republike Slovenije in začne veljati
petnajsti dan po objavi.
Št. 161/2003
Ljubljana, dne 23. maja 2003.
Predsednik
Detektivske zbornice Slovenije
Robert Rožaj l. r.
Vlada Republike Slovenije je dala
soglasje k statutu Detektivske zbornice Republike Slovenije pod št.
228-02/2003-1 z dne 30. septembra 2003 v delu, ki se nanaša na izvajanje javnih
pooblastil.