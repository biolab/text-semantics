I. SPLOŠNA DOLOČBA
1. člen
(vsebina)
(1) Ta uredba določa postopek mediacije v sporih v zvezi z
avtorsko ali sorodnimi pravicami med kolektivno organizacijo, reprezentativnim
združenjem uporabnikov, uporabnikom, organizacijo avtorjev posameznih kategorij
avtorskih del in imetnikom pravic (v nadaljnjem besedilu: stranke) v primerih,
določenih z zakonom, ki ureja kolektivno upravljanje avtorske in sorodnih
pravic, in zakonom, ki ureja avtorsko in sorodne pravice, ter raven izobrazbe,
druge pogoje, ki jih mora izpolnjevati mediator za mediacijo in nagrado za
mediatorja.
(2) Izraz sporazum o mediaciji, uporabljen v tej uredbi,
pomeni sporazum, s katerim se stranki dogovorita, da bosta z mediacijo reševali
vse ali nekatere spore v zvezi z avtorsko ali sorodnimi pravicami, ki so
nastali ali utegnejo nastati med njima.
(3) Stranki lahko sporazum o mediaciji skleneta v obliki
mediacijske klavzule, vključene v predhodno sklenjeno pogodbo ali sporazum,
vključno s skupnim sporazumom, ki ga skleneta po zakonu, ki ureja kolektivno
upravljanje avtorske in sorodnih pravic, ali v obliki posebne pogodbe.
II. ZAČETEK POSTOPKA
2. člen
(predlog)
(1) Predlog za začetek postopka mediacije (v nadaljnjem
besedilu: predlog) se vloži pri Uradu Republike Slovenije za intelektualno
lastnino (v nadaljnjem besedilu: urad).
(2) Predlog vloži stranka v zadostnem številu za urad,
mediatorja in drugo stranko. Urad preveri, ali predlog izpolnjuje vse pogoje za
začetek mediacije.
(3) V primeru sklenjenega sporazuma strank o reševanju sporov
z mediacijo se mediacija začne na dan, ko stranka prejme predlog nasprotne
stranke za začetek mediacije.
(4) V primerih brez sporazuma o mediaciji se mediacija začne
z dnem, ko se stranki sporazumeta za mediacijo. Če ena stranka drugi stranki
predlaga mediacijo in v 30 dneh od dne, ko ji je poslala predlog za mediacijo,
ne prejme sprejetja predloga za mediacijo, se šteje, da je predlog za mediacijo
zavrnjen.
(5) Predlog vsebuje:
-       
podatke o strankah sporazuma o mediaciji, ki omogočajo vzpostavitev
stika z njima, kot so njuni imeni oziroma firmi, poštna naslova, naslova
elektronske pošte, telefonske številke in osebna imena zakonitih zastopnikov in
morebitnih pooblaščencev strank,
-       
kratek opis spornega primera,
-       
ime izbranega mediatorja,
-       
kopijo sporazuma o mediaciji ali predlog sporazuma o mediaciji.
(6) Urad pošlje predlog drugi stranki, razen če sta predlog
vložili stranki sporazuma o mediaciji skupaj ali če ne vsebuje podatkov, ki
omogočajo vzpostavitev stika z drugo stranko. V tem primeru urad stranko, ki je
vložila predlog, pozove, naj ga ustrezno dopolni.
3. člen
(izbira mediatorja)
(1) Če stranki še nista izbrali mediatorja, ju urad po
prejemu predloga pozove, da najpozneje v 15 dneh po vložitvi predloga skupaj
izbereta enega izmed mediatorjev s seznama mediatorjev, ki jih določi Vlada
Republike Slovenije, in o tem obvestita urad.
(2) Če stranki mediatorja ne izbereta do začetka postopka
mediacije, ju urad po začetku postopka mediacije pozove, da najpozneje v 15
dneh po prejemu poziva urada skupaj izbereta enega izmed mediatorjev s seznama
mediatorjev, ki jih določi Vlada Republike Slovenije, in o tem obvestita urad.
Če stranki v določenem roku uradu ne sporočita imena skupno izbranega
mediatorja, se šteje, da mediacija ni uspela, o čemer urad obvesti obe stranki.
(3) Urad obvesti izbranega mediatorja o njegovem izboru in mu
pošlje predlog.
III. MEDIACIJA
4. člen
(neodvisnost in nepristranskost mediatorja)
(1) Mediator ne sme začeti mediacije ali že začete mediacije
nadaljevati, dokler strankama ne razkrije vseh okoliščin, ki bi lahko vplivale
na njegovo neodvisnost in nepristranskost oziroma bi lahko ustvarile vtis, da
ni popolnoma nepristranski.
(2) Mediator mora strankama zagotoviti pošteno obravnavanje,
pri čemer mora upoštevati vse okoliščine primera.
(3) Dolžnosti mediatorja iz prvega in drugega odstavka tega
člena trajajo ves čas postopka.
5. člen
(postopek mediacije)
(1) Če se stranki ne dogovorita o vodenju postopka mediacije,
mediator vodi postopek tako, kot presodi, da je najprimernejše, pri tem pa
upošteva okoliščine primera, izražene interese strank in potrebe po hitri
rešitvi spora.
(2) Mediator lahko po posvetu s strankama določi rok, v
katerem mu mora vsaka stranka predložiti svoje poročilo s kratkim opisom
primera, svojimi zahtevami in razlogi zanje ter trenutnim stanjem primera.
Vsaka stranka skupaj s poročilom pošlje podatke in gradivo, za katere meni, da
so potrebni za mediacijo in zlasti za opredelitev spornih vprašanj.
(3) Mediator lahko kadar koli v postopku mediacije predlaga,
da vsaka stranka predloži dodatne podatke in gradivo, za katere meni, da bi
lahko koristili mediaciji.
(4) Mediator določi kraj in čas sestankov s strankama, pri
čemer se lahko ločeno srečuje in vzdržuje stike tudi z vsako posamezno stranko.
Stranki imata lahko na sestankih z mediatorjem svoje zastopnike ali svetovalce.
6. člen
(predlog mediatorja)
(1) Mediator lahko kadar koli strankama predlaga rešitev
primera na način, za katerega presodi, da je ustrezen.
(2) Kadar mediator meni, da nekega primera ni mogoče rešiti z
mediacijo, lahko strankama predlaga postopke ali načine, za katere meni, da bi
ob upoštevanju okoliščin spora in poslovnih odnosov med strankama omogočili
najučinkovitejšo in najcenejšo rešitev zadevnega primera.
7. člen
(konec mediacije)
Mediacija se konča:
1.     
ko kolektivna organizacija in reprezentativno združenje uporabnikov
skleneta skupni sporazum po zakonu, ki ureja kolektivno upravljanje avtorske in
sorodnih pravic;
2.     
ko se sklene poravnava, s katero se reši spor med strankama glede dela
ali vseh spornih vprašanj;
3.     
če stranki v določenem roku uradu ne sporočita imena skupno izbranega
mediatorja;
4.     
z dnem obvestila, ki ga mediator pošlje strankama v zvezi z
ugotovitvijo, da po njegovem mnenju nadaljevanje mediacije ne bi omogočilo
rešitve primera;
5.     
ko urad ali mediator prejme pisno izjavo katere izmed strank, da umika
soglasje za vodenje postopka mediacije;
6.     
če katere izmed strank v 15 dneh po prvem pisnem opominu mediatorja ne
vplača predujma.
8. člen
(obvestilo mediatorja)
Ko se mediacija konča, mediator pošlje strankama in uradu
pisno obvestilo, v katerem navede datum konca in vrsto izida mediacije iz
prejšnjega člena ter opiše njeno uspešnost.
IV. ZAUPNOST IN TAJNOST MEDIACIJE
9. člen
(zaupnost in tajnost mediacije)
(1) Vsi, ki so vključeni v mediacijo, zlasti mediator,
stranki ter njuni zastopniki in svetovalci, izvedenci, javni uslužbenci urada
in druge osebe, navzoče na sestankih strank z mediatorjem, morajo spoštovati
zaupnost mediacije in ne smejo uporabiti ali tretji osebi razkriti nobenega
podatka ali informacije, ki se nanaša na mediacijo ali je bila pridobljena med
njo, razen če se stranki in mediator dogovorijo drugače. Ob koncu mediacije se
vrnejo vsa poročila, dokumente in drugo gradivo stranki, ki jih je predložila,
ne da bi zadržali njihove kopije, razen če se stranki dogovorita drugače.
(2) Mediator ne sme drugi stranki razkriti podatkov, gradiv
ali drugih informacij brez izrecnega dovoljenja stranke, ki mu je podatke,
gradivo ali druge informacije dala. Ta dolžnost traja ves čas postopka in po
tem, ko se konča.
(3) O sestankih med strankama in mediatorjem se zapisnik ne
vodi.
(4) Urad ne sme nikomur razkriti obstoja ali izida mediacije
brez pisnega dovoljenja strank.
(5) Urad ohrani podatke o strankah, vsebini spornih vprašanj,
ki so se reševala z mediacijo, in obvestilo mediatorja o uspešnosti ali
neuspešnosti mediacije. Urad v letna poročila, ki jih objavlja v zvezi s svojo
dejavnostjo, lahko vključi podatke o številu in izidu mediacij ter vsebini spornih
vprašanj, ki so se reševala v mediaciji, če se s temi podatki ne razkrijejo
identiteta strank ali posebne okoliščine primera.
10. člen
(prepoved uporabe dejstev in dokazov)
(1) Stranki, mediator in tretje osebe, ki so sodelovale pri
mediaciji, se v sodnem ali drugem podobnem postopku, razen če se dogovorijo
drugače, ne smejo sklicevati na v nadaljevanju navedene elemente niti jih ne
smejo predložiti kot dokaz ali pričati o njih, ti so:
1.     
dejstva, da je ena od strank predlagala mediacijo ali hotela sodelovati
v njej;
2.     
mnenja, ki jih je stranka v postopku mediacije zagovarjala, in predloge,
ki jih je dala;
3.     
izjave o dejstvih ali priznanja zahtev ali dejstev, izvedenih v
postopku, če take izjave ali priznanja niso del doseženega sporazuma;
4.     
predlogi, ki jih je v postopku mediacije oblikoval mediator;
5.     
dejstva, da je ena od strank v postopku mediacije pokazala
pripravljenost sprejeti predlog nasprotne stranke;
6.     
listine, ki so bile izdelane za potrebe postopka mediacije, ali listine,
za katere se stranki v postopku mediacije nista dogovorili, da jih bosta
uporabljali v katerem koli drugem postopku.
(2) Določba prejšnjega odstavka velja ne glede na obliko
podatkov ali dokaza.
(3) Ne glede na prvi odstavek tega člena se podatki iz prvega
odstavka tega člena lahko razkrijejo ali uporabijo v dokazne namene v skladu z
zakonom, ki ureja mediacijo v civilnih in gospodarskih zadevah.
V. STROŠKI MEDIACIJE IN NAGRADA MEDIATORJA
11. člen
(stroški mediacije)
(1) Vsaka stranka nosi svoje stroške mediacije, razen če se
stranki dogovorita drugače.
(2) Stranki se lahko za stroške mediacije dogovorita, da se
obračunajo v skladu s tarifo, ki je navedena v Prilogi 1, ki je sestavni del te
uredbe.
(3) Skupne stroške mediacije, ki vključujejo zlasti nagrado
za mediatorja, potne stroške mediatorja in stroške, povezane s pridobivanjem
izvedenskih mnenj, krijeta stranki v enakih delih, razen če se dogovorita
drugače.
(4) Višino nagrade za mediatorja ter način in čas plačila
skupnih stroškov iz prejšnjega odstavka določijo stranki in mediator po posvetu.
Če v enem mesecu po imenovanju mediatorja mediator in stranki tega ne določijo,
se šteje, da mediacija ni uspela, o čemer mediator obvesti urad in stranki.
12. člen
(predujem)
(1) Mediator, potem ko je izbran, lahko določi znesek
predujma za skupne stroške mediacije, ki ga mora vsaka stranka vplačati na
račun, ki ga določi mediator.
(2) Če katera izmed strank v 15 dneh po prvem pisnem opominu
mediatorja ne vplača predujma, se šteje, da je mediacija končana. Mediator o
tem pisno obvesti stranki in navede datum konca mediacije.
(3) Po koncu mediacije mediator predloži strankama obračun
nagrade in drugih skupnih stroškov mediacije in zneskov predujmov ter jima vrne
ostanek ali zahteva doplačilo manjkajočega zneska.
VI. POGOJI ZA MEDIATORJA IN SEZNAM MEDIATORJEV
13. člen
(pogoji za mediatorja)
(1) Mediator je lahko oseba, ki ima najmanj izobrazbo,
pridobljeno po študijskem programu druge stopnje, ali izobrazbo, ki ustreza
ravni izobrazbe, pridobljene po študijskih programih druge stopnje, in je v
skladu z zakonom, ki ureja slovensko ogrodje kvalifikacij, uvrščena na 8. raven
slovenskega ogrodja kvalifikacij. Opravljen mora imeti najmanj 40-urni program
usposabljanja iz mediacije, ima najmanj pet let delovnih izkušenj, znanje na
področju avtorskega prava ter znanje slovenskega in najmanj enega tujega
jezika.
(2) Urad v Uradnem listu Republike Slovenije vsaki dve leti
objavi javni poziv kandidatom za uvrstitev na seznam mediatorjev. Kandidati za
mediatorje vložijo prijavo pri uradu. Prijavi morajo priložiti dokazila o
izpolnjevanju pogojev za mediatorja.
(3) Urad prejete prijave preveri in pripravi vladno gradivo z
obrazložitvijo glede izpolnjevanja pogojev kandidatov za mediatorje. O seznamu
mediatorjev odloči Vlada Republike Slovenije s sklepom.
(4) Seznam mediatorjev se objavi na spletnih mestih
ministrstva, pristojnega za gospodarstvo, in urada. Urad poskrbi, da se seznam
mediatorjev sproti posodablja.
14. člen
(črtanje s seznama mediatorjev)
Mediator se črta s seznama mediatorjev, če to zahteva sam ali
v primeru njegove smrti. Urad sproti posodablja seznam mediatorjev na podlagi
vloge mediatorja ali po uradni dolžnosti.
VII. PREHODNA IN KONČNE DOLOČBE
15. člen
(končanje postopkov)
Postopki, ki jih urad vodi na podlagi Uredbe o mediaciji v
sporih v zvezi z avtorsko ali sorodnimi pravicami (Uradni list RS, št. 56/17)
in ki do uveljavitve te uredbe niso dokončani, se končajo v skladu z določbami
Uredbe o mediaciji v sporih v zvezi z avtorsko ali sorodnimi pravicami (Uradni
list RS, št. 56/17).
16. člen
(seznam mediatorjev)
Sklep o določitvi seznama mediatorjev (Uradni list RS, št.
82/05, 36/07 in 56/17) se uporablja do objave seznama mediatorjev iz tretjega
odstavka 13. člena te uredbe.
17. člen
(prenehanje veljavnosti)
Z dnem uveljavitve te uredbe preneha veljati Uredba o
mediaciji v sporih v zvezi z avtorsko ali sorodnimi pravicami (Uradni list RS,
št. 56/17).
18. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00704-244/2023
Ljubljana, dne 15. junija 2023
EVA 2023-2180-0007
Vlada Republike Slovenije
dr. Robert Golob
predsednik

Priloga:
Tarifa