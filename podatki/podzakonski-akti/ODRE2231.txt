1. SPLOŠNO
1.1. Namen specializacije
1. člen
Specializacija iz klinične psihologije je
učni in vzgojni proces. Namen specializacije je specializanta usposobiti in
opremiti s kompetencami, potrebnimi za opravljanje kliničnopsihološkega dela.
Usposabljanje temelji na različnih psiholoških teoretičnih usmeritvah in psihološki
etiki ter je podlaga za nadaljnji kontinuiran strokovni razvoj na ravni
klinične prakse, teorije in raziskovanja.
Po končani specializaciji je specialist
klinične psihologije usposobljen za:
-       
kliničnopsihološko ocenjevanje,
-       
kliničnopsihološko formulacijo problema,
-       
izvajanje psiholoških oblik pomoči na ravni preventive, zdravljenja in
rehabilitacije,
-       
timsko interdisciplinarno in transdisciplinarno delo ter
-       
evalvacijo kliničnopsihološke obravnave.
Klinični psiholog v okviru zdravstvenega
sistema obravnava ljudi s psihosocialnimi problemi in duševnimi motnjami v vseh
razvojnih obdobjih.
1.2. Pogoja za začetek specializacije iz
klinične psihologije
2. člen
Pogoja za začetek specializacije iz
klinične psihologije sta:
-       
zaključen univerzitetni študij psihologije ali magistrski študij
psihologije (2. bolonjska stopnja) in
-       
opravljen strokovni izpit s področja zdravstvene dejavnosti.
1.3. Trajanje, potek in struktura
specializacije
3. člen
Specializacija iz klinične psihologije
traja štiri leta. Sestavljena je iz dveh delov:
-       
skupnega dela z enotnim programom v trajanju 36 mesecev in
-       
izbirnega dela, namenjenega poglabljanju znanj na izbranih področjih, v
trajanju 12 mesecev.
1.4. Zaključek specializacije
4. člen
Specializant pristopi k specialističnemu
izpitu, ko glavni mentor oceni, da je opravil usposabljanje po programu specializacije,
usvojil ustrezna teoretična ter praktična znanja in uspešno opravil vse
predpisane kolokvije ter predstavitve pridobljenega znanja.
1.5. Naziv po opravljenem specialističnem
izpitu
5. člen
Specializantu, ki je opravil specialistični
izpit, se podeli naziv specialist klinične psihologije.
2. PREVERJANJE ZNANJA
2.1. List specializanta
6. člen
Specializant v času specializacije vodi
list specializanta, v katerega vpisuje opravljene obveznosti po programu
specializacije in druge strokovno pedagoške ter raziskovalne prispevke.
List specializanta vsebuje evidenco:
-       
opravljenih kliničnopsiholoških pregledov,
-       
primerov psihoterapevtskih obravnav (individualnih, skupinskih,
partnerskih in družinskih), primerov rehabilitacije in drugih oblik psihološke
pomoči,
-       
sodelovanja na multidisciplinarnih timih,
-       
opravljenih supervizijskih in intervizijskih posvetov,
-       
prikazov kliničnih primerov,
-       
prispevkov na strokovnih srečanjih,
-       
objavljenih člankov,
-       
raziskovalne dejavnosti,
-       
opravljenih kolokvijev in
-       
opravljenih podiplomskih izobraževanj.
2.2. Sprotno preverjanje znanja
7. člen
Stalni nadzor nad pridobivanjem znanja
redno izvajajo glavni in področni mentorji. Do zaključene specializacije
specializant opraviti kolokvije pri področnih mentorjih iz vseh vsebinskih
področij kliničnopsihološkega dela. Področni mentor oceno specializantovega
sodelovanja in dela, oceno usposobljenosti za delo in oceno kolokvija vpiše v
list specializanta.
Specializant predstavi pridobljeno znanje:
-       
enkrat letno javno v obliki prispevka na strokovnem srečanju in
-       
enkrat mesečno kot predstavitev kliničnega primera v učni ustanovi.
2.3. Specialistični izpit
8. člen
Specialistični izpit je sestavljen iz
preverjanja specializantovega praktičnega in teoretičnega znanja. Poteka pred
izpitno komisijo. Člani izpitne komisije so specialisti klinične psihologije.
Preverjanje specializantovega praktičnega
znanja poteka v obliki izvedbe kliničnopsihološkega pregleda, ki ga oceni eden
od članov izpitne komisije. Specializant lahko v dogovoru z ocenjevalcem
pregled izvede v več delih.
Preverjanje specializantovega teoretičnega
znanja poteka pred vsemi člani izpitne komisije in specializantovim glavnim
mentorjem, ki je prisoten pri specialističnem izpitu.
Praktični in teoretični del se izvedeta v
razmiku največ enega tedna, razen v primeru utemeljenih razlogov.
Potrdilo o opravljenem specialističnem
izpitu izda Ministrstvo za zdravje.
3. PROGRAM SPECIALIZACIJE
3.1. Časovni in vsebinski okvir izvedbe posameznih
delov specializacije
9. člen
Pojem
kliničnopsihološka obravnava vključuje kliničnopsihološko ocenjevanje,
kliničnopsihološko formulacijo problema, psihoterapijo, kliničnopsihološko
rehabilitacijo in druge oblike psihološke pomoči.


Skupni del

 


Bolnišnična
  kliničnopsihološka obravnava odraslih pacientov z duševnimi motnjami

 


-       
  obravnava pacientov z akutnimi stanji 

3 mesece


-       
  podaljšana obravnava in rehabilitacija pacientov z duševnimi motnjami

2 meseca


-       
  obravnava geriatričnih pacientov

2 meseca


-       
  obravnava pacientov z boleznimi odvisnosti

3 mesece


Kliničnopsihološka
  ambulantna dejavnost 
na področju duševnega
  zdravja odraslih

3 mesece


Kliničnopsihološka
  bolnišnična 
in ambulantna obravnava
  odraslih pacientov s telesnimi boleznimi, poškodbami in stanji 

5 mesecev


Nevropsihološka
  bolnišnična in ambulantna obravnava odraslih pacientov z disfunkcijo CŽS
  zaradi bolezni ali poškodbe

6 mesecev


Bolnišnična
  kliničnopsihološka obravnava otrok in mladostnikov z duševnimi motnjami

3 mesece


Ambulantna kliničnopsihološka
  obravnava otrok in mladostnikov na področju duševnega zdravja

3 mesece


Nevropsihološka
  bolnišnična in ambulantna obravnava otrok in mladostnikov z nevrološkimi in
  razvojnimi motnjami

3 mesece


Bolnišnična in
  ambulantna kliničnopsihološka obravnava otrok in mladostnikov s telesnimi
  boleznimi

3 mesece


Izbirni del

 


Kroženje po izbiri v
  dogovoru z glavnim mentorjem

12 mesecev


Obvezno število
opravljenih posegov v času specializacije je razvidno iz priloge k temu
programu, ki je njegov sestavni del.
3.2. Obseg kompetenc, ki jih mora
specializant obvladati do zaključka programa specializacije
10. člen
Specializant do zaključka programa
specializacije obvlada naslednje kompetence:
1.     
Kliničnopsihološko ocenjevanje
- 
vzpostavitev učinkovitega delovnega odnosa s pacientom,
- 
izbira, uporaba in interpretacija širokega obsega ustreznih metod za
psihološko ocenjevanje (standardizirani psihološki preizkusi, klinični
intervjuji, strukturirano opazovanje ...),
- 
ocenjevanje socialnega (družina, vzgojno-izobraževalno in delovno
okolje) in kulturnega konteksta,
- 
ocenjevanje varovalnih dejavnikov in dejavnikov tveganja.
2.     
Kliničnopsihološko formulacijo problema
- 
opredelitev obravnavanega problema in okoliščin,
- 
integracija vseh informacij, pridobljenih v procesu kliničnopsihološkega
ocenjevanja, v okvir psiholoških teorij in spoznanj ob upoštevanju medosebnih,
družbenih, kulturnih in bioloških dejavnikov,
- 
podajanje povratnih informacij pacientu z namenom boljšega vpogleda v
lastno funkcioniranje na pacientu razumljiv način,
- 
oblikovanje priporočil za psihološko obravnavo oziroma napotitev k
drugim strokovnjakom,
- 
sodelovanje v multidisciplinarnih timih strokovnjakov pri obravnavi
pacienta.
3.     
Izvajanje psihoterapije, psihološke rehabilitacije in drugih oblik
psihološke pomoči
- 
prepoznavanje indikacij in kontraindikacij za posamezne oblike
psihološke pomoči,
- 
izbor primerne oblike psihološke pomoči, ki ustreza obravnavanemu
problemu in življenjskim okoliščinam pacienta,
- 
uporaba enega od psihoterapevtskih pristopov, ki jih priznava kliničnopsihološka
stroka in uporaba drugih oblik psihološke pomoči,
- 
delo s posameznikom, parom, družino ali drugimi skupinami.
4.     
Evalvacijo učinkovitosti kliničnopsihološke obravnave pacienta
- 
poznavanje metod za preverjanje učinkovitosti kliničnopsihološke obravnave,
- 
izbor ustrezne metode evalvacije za ugotavljanje učinka psihološke
obravnave.
5.     
Kliničnopsihološko raziskovanje
- 
identifikacija in kritično ocenjevanje izsledkov raziskav,
- 
razumevanje kvalitativnih in kvantitativnih pristopov v
kliničnopsihološkem raziskovanju,
- 
sodelovanje v vsaj eni raziskavi s področja klinične psihologije,
- 
občutljivost za etične vidike raziskovanja.
6.     
Druge strokovne kompetence
- 
učinkovita komunikacija kliničnopsiholoških informacij pacientom,
svojcem in članom multidisciplinarnih timov,
- 
poznavanje in raba etičnih načel pri kliničnopsihološkem delu,
- 
upoštevanje razmerja moči med strokovnjakom in pacientom ter razumevanje
vpliva raznolikosti in socialnih neenakosti na posameznika,
- 
prepoznavanje in obvladovanje učinka lastnega vrednostnega sistema,
osebnostnih lastnosti in čustvenih stanj na doživljanje in ravnanje pri
kliničnopsihološkem delu,
- 
avtonomno strokovno delo in upoštevanje omejitev kliničnopsihološke
stroke,
- 
skrb za stalno strokovno izpopolnjevanje,
- 
vključevanje v procese supervizije in intervizije.
3.3. Obveznosti specializanta do
specialističnega izpita
11. člen
Specializant v času specializacije na
podiplomskih izobraževanjih pridobi teoretična znanja z naslednjih področij:
-       
psihopatologije,
-       
kliničnopsihološkega ocenjevanja,
-       
psihoterapije in
-       
nevropsihološkega ocenjevanja ter rehabilitacije.
Specializant se vključi v izobraževanje ene
od psihoterapevtskih smeri, ki jo priznava kliničnopsihološka stroka in se do
specialističnega izpita usposobi za samostojno delo pod supervizijo.
4. PREHODNA IN KONČNA DOLOČBA
12. člen
Z dnem uveljavitve te odredbe preneha
veljati Program specializacije iz klinične psihologije (Uradni list RS, št.
38/05).
13. člen
Ta odredba začne veljati petnajsti dan po
objavi v Uradnem listu Republike Slovenije.
Št. 0070-42/2013/7
Ljubljana, dne 8. avgusta 2013
EVA 2013-2711-0025
Tomaž Gantar l.r.
Minister
za zdravje

Priloga: Obvezno
število opravljenih posegov v času specializacije