1. člen
(vsebina sklepa)
Ta sklep določa podrobnejšo obliko in najmanjši obseg
revizijskega pregleda letnega poročila investicijskega sklada ter vsebino
revizorjevega poročila.
2. člen
(revizijski pregled in revizorjevo poročilo)
(1) Revizijski pregled obsega:
1.     
revidiranje letnih računovodskih izkazov investicijskega sklada in
2.     
pregled spoštovanja pravil določenih v Zakonu o investicijskih skladih
in družbah za upravljanje (Uradni list RS, št. 31/15 in 81/15; v nadaljnjem besedilu:
ZISDU-3) in splošnih aktih o upravljanju investicijskega sklada izdanih na
njegovi podlagi.
(2) Na podlagi revizijskega pregleda revizor skladno s
pravili revidiranja iz zakona, ki ureja revidiranje, pripravi poročilo, ki
obsega:
1.     
revizorjevo poročilo o računovodskih izkazih in
2.     
poročilo o izpolnjevanju pravil iz 2. točke prvega odstavka tega člena v
skladu s stališčem Slovenskega inštituta za revizijo.
3. člen
(revizorjevo poročilo o računovodskih izkazih)
(1) Revizor revidira računovodske izkaze iz drugega
odstavka 7. člena Sklepa o računovodskih izkazih ter letnem in polletnem
poročilu investicijskega sklada (Uradni list RS, št. 100/15).
(2) V primeru, ko je vzajemni sklad oblikovan kot krovni
sklad, revizor revidira in pregleda zbirno bilanco stanja in izkaz poslovnega
izida krovnega sklada, računovodske izkaze podskladov krovnega sklada in
pripravi eno revizorjevo poročilo za krovni sklad skupaj s podskladi.
4. člen
(poročilo o izpolnjevanju pravil)
Poročilo o izpolnjevanju pravil je pripravljeno na podlagi
pregleda spoštovanja pravil, ki jih določa ZISDU-3 in na njegovi podlagi izdani
splošni akti o upravljanju investicijskih skladov ter vsebuje:
1.     
poročilo o naložbah investicijskega sklada,
2.     
poročilo o vrednosti enote premoženja odprtega investicijskega sklada
oziroma knjigovodske vrednosti delnic investicijske družbe,
3.     
poročilo o upravljanju tveganj,
4.     
poročilo o poslih s skrbnikom oziroma z njim povezanimi osebami in
5.     
poročilo o pravilnosti in popolnosti obvestil in poročil.
5. člen
(naključni datumi)
(1) Za namen pregledovanja in oblikovanje poročil iz
4. člena tega sklepa revizor naključno izbere najmanj dva obračunska dneva
investicijskega sklada znotraj dveh različnih koledarskih mesecev v poslovnem
letu (v nadaljnjem besedilu: naključni datumi).
(2) Poleg dveh naključnih datumov revizor poroča tudi o
pregledu na dan 31. december, razen za poročanje o vrednosti enote
premoženja odprtega investicijskega sklada, katero pregleda in o njej poroča na
zadnji obračunski dan poslovnega leta.
6. člen
(poročilo o naložbah investicijskega sklada)
Poročilo o naložbah investicijskega sklada vključuje
revizorjevo ugotovitev o tem, ali so na podlagi opravljenih preveritev naložbe
investicijskega sklada usklajene z določbami ZISDU‑3, sklepom, ki ureja naložbe investicijskega
sklada, in pravili upravljanja oziroma statutom investicijskega sklada.
7. člen
(poročilo o vrednosti enote premoženja odprtega
investicijskega sklada oziroma knjigovodski vrednosti delnice investicijske
družbe)
(1) Poročilo o vrednosti enote premoženja odprtega
investicijskega sklada vključuje revizorjevo ugotovitev o tem, ali je na
podlagi opravljenih preveritev vrednost enote premoženja odprtega
investicijskega sklada izračunana v skladu s predpisi in na podlagi podatkov iz
računovodskih izkazov odprtega investicijskega sklada.
(2) Poročilo o knjigovodski vrednosti delnice
investicijske družbe vključuje revizorjevo ugotovitev o tem, ali je na podlagi
opravljenih preveritev knjigovodska vrednost delnice investicijske družbe
izračunana v skladu s predpisi in na podlagi podatkov iz računovodskih izkazov
investicijske družbe.
8. člen
(poročilo o izpolnjevanju pravil o upravljanju tveganj)
Na podlagi opravljenih preveritev poročilo o izpolnjevanju
pravil o upravljanju tveganj vključuje revizorjevo ugotovitev o tem:
1.     
ali je za investicijski sklad pripravljen, dokumentiran in sprejet načrt
upravljanja tveganja;
2.     
ali družba za upravljanje izvaja načrt upravljanja tveganja investicijskega
sklada, in sicer:
- 
ali izvaja dokumentirane postopke za ugotavljanje tveganj, ki jim je ali
bi jim lahko bil izpostavljen investicijski sklad;
- 
ali izvaja dokumentirane postopke za merjene oziroma ocenjevanje
tveganj;
- 
ali izvaja dokumentirane ukrepe za sprejemanje, zmanjševanje, razpršitev,
prenos in izognitev tveganjem, ki jih je družba za upravljanje ugotovila in
izmerila oziroma ocenila;
- 
ali izračunava skupno izpostavljenost investicijskega sklada v zvezi z
izvedenimi finančnimi instrumenti, če so sredstva investicijskega sklada
naložena v izvedene finančne instrumente oziroma finančne instrumente z
vgrajenimi izvedenim finančnimi instrumenti.
9. člen
(poročilo o poslih s skrbnikom oziroma z njim povezanimi
osebami)
Poročilo o poslih s skrbnikom oziroma z njim povezanimi
osebami vključuje revizorjevo ugotovitev o tem, ali na podlagi opravljanih
preveritev posli iz 162. člena ZISDU-3 izpolnjujejo pogoje iz drugega do
četrtega odstavka 162. člena ZISDU-3 in o tem, ali sta skrbnik investicijskega
sklada in družba za upravljanje pri teh poslih oziroma naložbah ravnala v
najboljšem interesu vlagateljev v investicijski sklad.
10. člen
(poročilo o pravilnosti in popolnosti obvestil in poročil)
(1) Poročilo o pravilnosti in popolnosti obvestil in
poročil Agenciji vključuje revizorjevo ugotovitev o tem, ali na podlagi
opravljenih preveritev, obvestila in poročila, sestavljena za investicijski sklad,
odražajo stanje, ki je razvidno iz revidiranih računovodskih izkazov.
(2) Poročilo o pravilnosti in popolnosti objav
informacij o poslovanju investicijskega sklada vključuje revizorjevo ugotovitev
o tem, ali so na podlagi opravljenih preveritev javne objave pravilne in
popolne ter skladne s stanjem v računovodskih izkazih.
KONČNI DOLOČBI
11. člen
(uporaba sklepov)
Ta sklep se prvič uporabi za revizijski pregled letnega
poročila investicijskega sklada za poslovno leto 2016, do takrat pa se
uporablja Sklep o revizijskem pregledu letnega poročila investicijskega sklada
(Uradni list RS, št. 54/12 in 31/15 – ZISDU-3).
12. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-51/2015-4
Ljubljana, dne 10. februarja 2016
EVA 2015-1611-0162
Predsednik sveta
Agencije za trg vrednostnih papirjev
mag. Miloš Čas l.r.