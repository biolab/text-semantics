1. člen
(vsebina)
S tem splošnim aktom Agencija za pošto in elektronske komunikacije
Republike Slovenije (v nadaljevanju: agencija) skladno z določbami Zakona o
poštnih storitvah (Uradni list RS, št. 51/09; v nadaljevanju: zakon) ureja
vsebino, obliko in strukturo računovodskih informacij ter način in sestavine izračuna
neto stroška obveznosti univerzalne poštne storitve, ki predstavlja podlago za
izplačilo nadomestila za izvajanje univerzalne poštne storitve iz
kompenzacijskega sklada.
2. člen
(pomen izrazov)
(1) V tem splošnem aktu uporabljeni izrazi imajo naslednji pomen:
1.     
Neopredmetene koristi zagotavljanja univerzalne poštne storitve so
koristi, ki jih ni mogoče neposredno izmeriti, temveč le oceniti. Neopredmetene
koristi so koristi, ki jih izvajalec univerzalne poštne storitve pridobi zaradi
večje prepoznavnosti blagovne znamke, prisotnosti na celotnem ozemlju države,
prednosti zaradi visokega tržnega deleža, marketinških prednosti, dostopa do
velike baze uporabnikov, ekonomije obsega in povezanosti, ekskluzivne pravice
izdaje poštnih znamk,uporabnikove naklonjenosti izvajalcu, vnaprejšnje prodaje
poštnih znamk in podobno.
2.     
Opredmetene koristi zagotavljanja univerzalne poštne storitve so koristi,
ki so merljive in nastanejo v primeru, da izvajanje storitev iz nabora
univerzalne poštne storitve na določenem geografskem področju privede do
znižanja stroškov ali povečanja prihodkov.
3.     
Simulacija poslovanja (ang. Reference Scenario) predstavlja hipotetično
poslovanje oziroma projekcijo poslovanja izvajalca univerzalne poštne storitve,
v primeru, ko bi posloval brez obveznosti univerzalne poštne storitve.
(2) Preostali izrazi, uporabljeni v tem splošnem aktu, imajo
enak pomen kot je določen v zakonu.
3. člen
(računovodske informacije)
Izvajalec univerzalne poštne storitve mora v okviru
obveznosti iz 36. člena zakona, katere način izvajanja podrobneje ureja splošni
akt o ločenih računovodskih evidencah in prepovedi subvencioniranja, zagotoviti
natančne računovodske informacije in podatke, ki služijo kot vir za
ugotavljanje, ali obveznost izvajanja univerzalne poštne storitve povzroča neto
stroške in pomeni za izvajalca univerzalne poštne storitve nepravično finančno
breme.
4. člen
(neto stroški)
(1) Neto strošek obveznosti univerzalne poštne storitve se
izračuna kot razlika med neto stroški imenovanega izvajalca univerzalne poštne
storitve, ki posluje z obveznostmi univerzalne poštne storitve, in neto stroški
istega izvajalca, ki bi jih imel, če bi posloval brez obveznosti univerzalne
poštne storitve.
(2) Če izvajalec univerzalne poštne storitve izvaja več storitev,
ki sodijo v nabor univerzalne poštne storitve, mora izračunati in prikazati
neto stroške za zagotavljanje univerzalne poštne storitve ločeno za vsako
posamezno storitev iz nabora univerzalne poštne storitve.
5. člen
(simulacija poslovanja)
(1) Izvajalec univerzalne poštne storitve kot podlago za izračun
neto stroškov pripravi simulacijo poslovanja, v kateri natančno opredeli, kako
bi posloval brez obveznosti univerzalne poštne storitve.
(2) Pri pripravi simulacije poslovanja iz prejšnjega odstavka
izvajalec univerzalne poštne storitve za vsako izmed storitev, ki se izvajajo v
okviru univerzalne poštne storitve, opravi segmentacijo trga na geografska
področja, na katerih te storitve iz nabora univerzalne poštne storitve ne bi
izvajal. Spremenljivke, ki jih pri tem lahko upošteva, so:
-       
pogostost dostave,
-       
kakovost,
-       
poštno omrežje.
(3) Izvajalec univerzalne poštne storitve opravi segmentacijo
trga iz prejšnjega odstavka na geografska področja do podrobnosti, ki omogočajo
določitev skupin nedobičkonosnih uporabnikov, katerim storitev iz nabora
univerzalne poštne storitve ne bi zagotavljal.
(4) Spremenljivka pogostosti dostave iz prve alineje drugega odstavka
tega člena predstavlja določitev pogostosti dostave, v primeru, ko bi izvajalec
univerzalne poštne storitve posloval brez obveznosti univerzalne poštne
storitve in bi zmanjšal pogostost dostave.
(5) Spremenljivka kakovost iz druge alineje drugega odstavka tega
člena predstavlja opredelitev rokov prenosa pošiljk, ki bi jih izvajalec
univerzalne poštne storitve zagotavljal v primeru, ko bi posloval brez
obveznosti univerzalne poštne storitve.
(6) Spremenljivka poštno omrežje iz tretje alineje drugega odstavka
tega člena predstavlja opredelitev točk dostopa do poštnega omrežja, ki jih
izvajalec univerzalne poštne storitve brez obveznosti univerzalne poštne
storitve ne bi zagotavljal, in sicer predvsem v smislu zmanjšanja števila
poštnih nabiralnikov in kontaktnih točk.
6. člen
(izračun neto stroškov)
(1) Pri izračunu neto stroškov izvajalca univerzalne poštne storitve
se upoštevajo stroški izvajanja univerzalne poštne storitve predpisane
kakovosti z najmanj stroški, tudi kadar se je izvajalec univerzalne poštne storitve
odločil za drugačen način.
(2) Pri simulaciji poslovanja izvajalec univerzalne poštne storitve
k definiranemu področju (segmentu trga), kjer ne bi izvajal storitev iz nabora
univerzalne poštne storitve prišteje prihodke, ki jih ta področja prinašajo,
ter druge prihodke, ki nastanejo zaradi teh področij.
(3) Pri simulaciji poslovanja izvajalec univerzalne poštne storitve
k definiranemu področju (segmentu trga), na katerem ne bi izvajal storitev iz
nabora univerzalne poštne storitve, prišteje opredmetene in neopredmetene
koristi, ki jih ima zaradi izvajanja univerzalne poštne storitve, pri čemer
upošteva, da opredmetene koristi nastanejo:
-       
ko izvajanje storitve iz nabora univerzalne poštne storitve na določenem
nedobičkonosnem geografskem področju poveča dobiček drugim segmentom trga in je
to povečanje dobička večje kot so neto stroški opredeljenega nedobičkonosnega področja
ali
-       
ko neizvajanje storitve iz nabora univerzalne poštne storitve na
določenem geografskem področju privede do tako izrazitega zvišanja stroškov
izvajanja drugih storitev, da opustitev izvajanja te storitve na tem področju
ne bi bila smotrna.
(4) V primerih iz prejšnjih dveh alinej prejšnjega odstavka se
tako nedobičkonosno geografsko področje opredeli kot dobičkonosno področje.
(5) Izračun neto stroškov mora biti skladen z določili prvega
odstavka 21. člena zakona in izveden na objektiven, proporcionalen,
transparenten in nediskriminatoren način, tako da se pravilno ocenijo stroški,
ki bi se jim izvajalec univerzalne poštne storitve izognil, če bi posloval brez
obveznosti univerzalne poštne storitve. Iz izračuna neto stroškov morajo biti
razvidni kriteriji, sestavine in celoten postopek izračuna.
7. člen
(posebne skupine uporabnikov)
(1) Količinske in stroškovne evidence prenosa poštnih pošiljk
za slepe in slabovidne, ki se opravljajo brezplačno, vodi izvajalec univerzalne
poštne storitve ločeno in jih ne vodi v izračunih poslovanja.
(2) Stroški prenosa poštnih pošiljk za slepe in slabovidne se
priznajo kot neto stroški izvajanja univerzalne poštne storitve in se
prištejejo k izračunu neto stroškov po tem, ko se odštejejo morebitne
opredmetene in neopredmetene koristi.
8. člen
(prilagoditev izračuna)
V primeru, da agencija na podlagi pregleda izračuna neto stroškov
obveznosti univerzalne poštne storitve in simulacije poslovanja ugotovi, da
posamezne predpostavke in spremenljivke v izračunu niso ustrezne, lahko od
izvajalca univerzalne poštne storitve zahteva ustrezne spremembe ali
prilagoditve izračuna.
9. člen
(poročanje)
Izvajalec univerzalne poštne storitve, ki želi uveljaviti
pravico do nadomestila za izvajanje univerzalne poštne storitve, mora zahtevo,
skupaj z izračunom dejanskih neto stroškov obveznosti univerzalne poštne
storitve in simulacijo poslovanja, utemeljeno z računovodskimi izkazi in
drugimi računovodskimi informacijami, poslati agenciji po revidiranem poslovnem
poročilu za preteklo leto, vendar najpozneje do 30. junija v tekočem letu.
10. člen
(končna določba)
Ta splošni akt začne veljati petnajsti dan po objavi v
Uradnem listu Republike Slovenije.
Št. 0073-2/2010-9
Ljubljana, dne 31. maja 2010
EVA 2010-3211-0026
Miha Krišelj l.r.
v.d. direktorja Agencije za pošto
in elektronske komunikacije RS