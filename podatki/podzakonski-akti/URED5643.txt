1. člen
(vsebina)
Ta uredba določa pogoje glede ustreznosti zavarovanja ali
drugega finančnega poroštva, ki ga mora imeti ladja, ki prevaža več kakor 2000
ton olja kot razsuti tovor, in ladja, katere bruto tonaža je večja od 1000, ter
izdajo potrdila o zavarovanju ali drugem finančnem poroštvu (v nadaljnjem
besedilu: potrdilo).
2. člen
(področje uporabe)
Ta uredba se uporablja za ladjo, ki pluje pod slovensko
zastavo, za katero Mednarodna konvencija o civilni odgovornosti za škodo,
povzročeno z onesnaženjem z nafto iz leta 1969, kot je bila nazadnje
spremenjena s protokolom iz leta 1992 (Uradni list SFRJ – MP, št. 7/77 in
Uradni list RS – MP, št. 15/00; v nadaljnjem besedilu: konvencija CLC), ali za
katero Mednarodna konvencija o civilni odgovornosti za škodo, ki jo povzroči
onesnaženje z gorivom, 2001 (Uradni list RS – MP, št. 14/04; v nadaljnjem
besedilu: konvencija BUNKERS) določa, da mora imeti zavarovanje ali drugo
finančno poroštvo.
3. člen
(vloga)
(1) Vloga za izdajo potrdila o zavarovanju mora vsebovati: 
-       
ime ladje, za katero se izdaja potrdilo, 
-       
IMO številko ladje, 
-       
firmo in sedež poslovanja zavarovalnice ali pravne osebe, ki daje
finančno poroštvo, 
-       
navedbo konvencije, na podlagi katere se izdaja potrdilo. 
(2) Vlogi za izdajo potrdila mora biti priložena podpisana
izjava zavarovalnice ali pravne osebe, ki daje finančno poroštvo, s katero
potrjuje: 
-       
da je dala ladjarju za navedeno ladjo veljavno zavarovanje ali finančno
poroštvo, ki krije odgovornost ladjarja za škodo v skladu z zahtevami
konvencije CLC, oziroma konvencije BUNKERS, 
-       
da predčasno prenehanje veljavnosti zavarovanja ali finančnega poroštva
ali sprememba zavarovanja ali finančnega poroštva, zaradi katere zavarovanje
ali finančno poroštvo ne izpolnjuje več predpisanih pogojev iz konvencije CLC
oziroma konvencije BUNKERS, ne bo začelo veljati proti tretjim osebam prej kot
v treh mesecih od dneva, ko je Uprava Republike Slovenije za pomorstvo (v
nadaljnjem besedilu: uprava) obveščena o prenehanju zavarovanja ali drugega
finančnega poroštva in 
-       
da predčasno prenehanje ali sprememba zavarovanja ali finančnega
poroštva velja samo za škodne dogodke, ki nastanejo po poteku roka iz prejšnje
alinee. 
(3) Izjava iz prejšnjega odstavka mora vsebovati naslednje
podatke: 
-       
ime ladje, 
-       
IMO številko ladje, 
-       
firmo in sedež poslovanja zavarovalnice ali pravne osebe, ki daje
finančno poroštvo, 
-       
datum začetka in prenehanja veljavnosti zavarovanja ali finančnega
poroštva in 
-       
vrsta zavarovanja ali finančnega poroštva.
4. člen
(pogoji za izdajo potrdila o ustreznosti zavarovanja ali
drugega finančnega poroštva)
Na podlagi vloge s priloženo izjavo iz drugega odstavka
prejšnjega člena izda uprava potrdilo o ustreznosti zavarovanja ali drugega
finančnega poroštva, če: 
-       
je zavarovanje sklenjeno z zavarovalnico, ki lahko v skladu z zakonom,
ki ureja zavarovalništvo, na območju Republike Slovenije opravlja zavarovalne
posle zavarovanja odgovornosti pri uporabi plovil oziroma je drugo finančno
poroštvo pridobljeno od banke, ki lahko v skladu z zakonom, ki ureja
bančništvo, na območju Republike Slovenije opravlja bančne storitve, in 
-       
zavarovanje ali drugo finančno poroštvo izpolnjuje zahteve iz VII. člena
konvencije CLC oziroma 7. člena konvencije BUNKERS.
5. člen
(potrdilo)
(1) Potrdilo se izda na obrazcu, ki je določen v prilogi
konvencije CLC oziroma prilogi konvencije BUNKERS. 
(2) Potrdilo se izda za obdobje, ki ni daljše od časa
veljavnosti zavarovanja ali finančnega poroštva.
6. člen
(obveznosti ladjarja)
(1) Ladjar upravi nemudoma vrne potrdilo, če: 
-       
poteče veljavnost zavarovanja ali finančnega poroštva, na podlagi
katerega je bilo potrdilo izdano, 
-       
poteče veljavnost potrdila ali 
-       
se potrdilo razveljavi. 
(2) Če se zavarovanje ali finančno poroštvo, na podlagi
katerega je bilo izdano potrdilo spremeni tako, da ne izpolnjuje več pogojev iz
4. člena te uredbe, mora ladjar o takšni spremembi nemudoma obvestiti upravo.
7. člen
(kazenske določbe)
Z globo od 400 eurov do 2.000 eurov se za prekršek kaznuje
pravna oseba, samostojni podjetnik posameznik ali posameznik, ki samostojno
opravlja dejavnost: 
1.     
ki ravna v nasprotju s prvim odstavkom prejšnjega člena; 
2.     
ki ne obvesti uprave o spremembi zavarovanja ali finančnega poroštva, ki
vpliva na veljavnost potrdila (drugi odstavek prejšnjega člena).
8. člen
(prekrškovni organ)
Pomorski inšpektor vodi prekrškovni postopek in odloča o
prekrških iz prejšnjega člena.
9. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00721-12/2011
Ljubljana, dne 26. maja 2011
EVA 2011-2411-0002
Vlada Republike Slovenije
Borut Pahor l.r. 
Predsednik