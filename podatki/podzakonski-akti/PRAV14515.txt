I. SPLOŠNE DOLOČBE
1. člen
(1) S tem pravilnikom se določajo postopki za pripravo:
-       
premoženjskih bilanc posrednih uporabnikov proračuna,
-       
premoženjskih bilanc neposrednih uporabnikov proračuna,
-       
skupnih premoženjskih bilanc občin,
-       
skupne premoženjske bilance države ter
-       
konsolidirane premoženjske bilance države in občin.
(2) Premoženjske bilance iz prejšnjega odstavka se
pripravijo v skladu z določbami tega pravilnika na obrazcih in po
metodologijah, ki so sestavni del tega pravilnika.
2. člen
(1) Podlaga za sestavo premoženjskih bilanc iz
prejšnjega člena so bilance stanja, sestavljene v skladu z določbami pravilnika,
ki določa sestavljanje letnih poročil za proračun, proračunske uporabnike in
druge osebe javnega prava, in podatki iz poslovnih knjig. Pri izkazovanju
posameznih podatkov v premoženjski bilanci upoštevajo zavezanci tudi določbe
tega pravilnika.
(2) Za potrebe pobota je treba v poslovnih knjigah
zagotoviti ločeno izkazovanje terjatev in obveznosti do proračunskih
uporabnikov v skladu s pravilnikom, ki opredeljuje enotni kontni načrt za
proračun, proračunske uporabnike in druge osebe javnega prava (v nadaljnjem
besedilu: pravilnik o EKN).
3. člen
(1) Proračunski uporabniki iz prvega odstavka
1. člena tega pravilnika prek spletnega portala Agencije Republike
Slovenije za javnopravne evidence za storitve (v nadaljnjem besedilu: AJPES) z
neposrednim vnosom ali uvozom podatkov v spletno aplikacijo za pripravo
premoženjskih bilanc (v nadaljnjem besedilu: spletna aplikacija AJPES)
pripravijo obrazce premoženjskih bilanc. Navodila za vnos podatkov v obrazce
Osnovni podatki, BB, Partnerji in Obrazložitev razlik v PB so objavljena na
spletni strani AJPES.
(2) V obrazcu Osnovni podatki so identifikacijski
podatki proračunskega uporabnika vključno s kontaktnimi podatki, ki so
namenjeni komunikaciji pri poročanju (uradni elektronski naslov zavezanca,
elektronski naslov kontaktne osebe in telefonska številka).
(3) Za konsolidacijo podatkov premoženjskih bilanc
proračunski uporabniki analitične podatke zagotovijo z neposrednim vnosom ali
uvozom podatkov v pomožne obrazce za izračun:
-       
obrazec BB (podatki bilance stanja, bruto bilance in poslovnih knjig),
-       
obrazec Partnerji (odprte terjatve in obveznosti do vseh posameznih
proračunskih uporabnikov ne glede na pripadnost proračunu).
(4) Na podlagi analitičnih podatkov iz prejšnjega
odstavka se v spletni aplikaciji AJPES izračunajo podatki premoženjske bilance
posrednega in neposrednega uporabnika proračuna.
(5) Bilančna vsota obrazca BB je enaka bilančni vsoti
bilance stanja na zadnji dan koledarskega leta, razen v primeru, kadar je
proračunski uporabnik v postopku likvidacije.
(6) V spletni aplikaciji AJPES se podatki v pomožnih
obrazcih za pravilnost izkazovanja posameznih kategorij premoženja in pobota
preverjajo v obrazcih kontrol.
(7) Struktura elektronske oblike premoženjskih bilanc,
ki je potrebna za uvoz podatkov v spletno aplikacijo AJPES, je objavljena na
spletni strani AJPES.
(8) Pripadnost proračunu opredeljuje, ali se
premoženjska bilanca proračunskega uporabnika umešča v skupno premoženjsko
bilanco občine ali v skupno premoženjsko bilanco države.
4. člen
Ministrstvo, pristojno za finance, lahko prek spletne
aplikacije AJPES v postopku priprave premoženjske bilance pozove proračunskega
uporabnika, da poročanje za namen pobota ustrezno dopolni.
5. člen
V premoženjskih bilancah proračunskih uporabnikov se ločeno
izkažejo terjatve in obveznosti do proračunskih uporabnikov glede na pripadnost
proračunu oziroma do drugih proračunov.
6. člen
V premoženjskih bilancah proračunskih uporabnikov se denarna
sredstva na podračunih enotnega zakladniškega računa države ali občine za namen
pobota izkažejo kot terjatev do upravljavca denarnih sredstev sistema enotnega
zakladniškega računa države oziroma občine (v nadaljnjem besedilu: upravljavec
EZR) tako, kot to opredeljuje pravilnik, ki ureja poslovanje sistema enotnega
zakladniškega računa države oziroma občine.
7. člen
Dolgoročne obveznosti in dolgoročne terjatve se za potrebe
priprave premoženjske bilance ne prenašajo med kratkoročne obveznosti oziroma
med kratkoročne terjatve.
II. PREMOŽENJSKA BILANCA POSREDNEGA UPORABNIKA PRORAČUNA
8. člen
Posredni uporabnik proračuna z neposrednim vnosom ali uvozom
podatkov za tekoče leto izpolni obrazec BB in obrazec Partnerji. Ob tem se
pripravita:
-       
obrazec Zneski za pobot in
-       
obrazec Premoženjska bilanca posrednega uporabnika proračuna, ki je
Priloga 1 tega pravilnika in njegov sestavni del, v skladu z metodologijo za
izpolnitev obrazca premoženjska bilanca posrednega uporabnika proračuna, ki je
Priloga 2 tega pravilnika in njegov sestavni del, ter določbami tega poglavja.
9. člen
(1) Posredni uporabnik proračuna ob sestavi premoženjske
bilance pobota vse terjatve in obveznosti do proračunskih uporabnikov svojega
proračuna razen obveznosti za sredstva, prejeta v upravljanje. Za razliko med
obveznostmi in terjatvami pa posredni uporabnik v svoji premoženjski bilanci
zmanjša ali poveča obveznost za sredstva, prejeta v upravljanje.
(2) Posredni uporabnik proračuna ob sestavi premoženjske
bilance medsebojno pobota tudi aktivne in pasivne kratkoročne časovne
razmejitve razen zneska vrednotnic, za razliko pa zmanjša ali poveča obveznost
za sredstva, prejeta v upravljanje.
(3) Ob sestavi premoženjske bilance javnega sklada, ki
ga je ustanovila država ali občina, se medsebojno pobotajo tudi neplačani
odhodki in prihodki, za razliko pa se zmanjša ali poveča obveznost za sredstva,
prejeta v upravljanje.
(4) Javni sklad iz prejšnjega odstavka, ki ima med
obveznostmi do virov sredstev oblikovan tudi splošni sklad ali sklad namenskega
premoženja, za razlike, ugotovljene po določbah prvega, drugega in tretjega
odstavka tega člena, zmanjša ali poveča obveznost za sredstva, prejeta v
upravljanje. Če pa je znesek, za katerega bi moral zmanjšati obveznost za
sredstva, prejeta v upravljanje, večji od zneska te obveznosti, najprej splošni
sklad zmanjša za znesek, ki presega obveznost, za preostali del presežka pa
sklad namenskega premoženja v javnih skladih.
(5) Javni zavod, ki ima na podlagi zakona med
obveznostmi do virov sredstev oblikovan sklad namenskega premoženja v drugih
pravnih osebah javnega prava, ki je v njihovi lasti, za razlike, ugotovljene po
določbah prvega in drugega odstavka tega člena, zmanjša ali poveča ta sklad.
(6) Posredni uporabnik proračuna, ki ima več
ustanoviteljev ali pa je prejel sredstva v upravljanje od proračunskega
uporabnika, ki ni njegov ustanovitelj, pripravi eno premoženjsko bilanco
posrednega uporabnika proračuna, ki se vključi v skupno premoženjsko bilanco
države oziroma skupno premoženjsko bilanco občine glede na pripadnost
proračunu. Obveznosti za sredstva, prejeta v upravljanje, razporedi po
posameznih ustanoviteljih v skladu s pogodbo, ki opredeljuje prenos premoženja
v upravljanje.
III. PREMOŽENJSKA BILANCA NEPOSREDNEGA UPORABNIKA PRORAČUNA
10. člen
(1) Neposredni uporabnik proračuna z neposrednim vnosom
ali uvozom podatkov za tekoče leto izpolni obrazec BB in obrazec Partnerji. Ob
tem se pripravita:
-       
obrazec Zneski za pobot in
-       
obrazec Premoženjska bilanca neposrednega uporabnika proračuna, ki je
Priloga 3 tega pravilnika in njegov sestavni del, v skladu z metodologijo za
izpolnitev obrazca premoženjska bilanca neposrednega uporabnika proračuna, ki
je Priloga 4 tega pravilnika in njegov sestavni del, ter določbami tega
poglavja.
(2) Upravne enote predložijo zgolj zbirno premoženjsko
bilanco neposrednega uporabnika proračuna.
(3) Skupne občinske uprave, ki so kot neposredni
uporabniki proračuna vpisani v register proračunskih uporabnikov, ki ga vodi
Uprava Republike Slovenije za javna plačila, ne predložijo samostojne
premoženjske bilance, temveč je njihovo premoženje zajeto v premoženjski bilanci
sedežne občine. Morebitne terjatve ali obveznosti proračunskih uporabnikov do
skupne občinske uprave se za potrebe premoženjske bilance izkažejo kot terjatve
in obveznosti do sedežne občine.
(4) Zavod za pokojninsko in invalidsko zavarovanje
Slovenije, Zavod za zdravstveno zavarovanje Slovenije in upravljavci EZR
pripravijo premoženjske bilance po pravilih za neposredne uporabnike proračuna.
11. člen
(1) Neposredni uporabnik proračuna ob sestavi
premoženjske bilance pobota vse terjatve in obveznosti do proračunskih
uporabnikov svojega proračuna razen terjatev za sredstva, dana v upravljanje,
ali premoženje, preneseno javnim skladom in drugim osebam javnega prava, ki so
proračunski uporabniki. Za razliko med obveznostmi in terjatvami pa neposredni
uporabnik v svoji premoženjski bilanci zmanjša ali poveča splošni sklad.
(2) Neposredni uporabnik proračuna ob sestavi
premoženjske bilance medsebojno pobota tudi aktivne in pasivne kratkoročne
časovne razmejitve razen zneska vrednotnic, za razliko pa zmanjša ali poveča
splošni sklad.
(3) Ob sestavi premoženjske bilance neposrednega
uporabnika proračuna se medsebojno pobotajo tudi neplačani odhodki in prihodki,
za razliko pa se zmanjša ali poveča splošni sklad.
IV. SKUPNA PREMOŽENJSKA BILANCA OBČINE
12. člen
(1) Na podlagi podatkov premoženjskih bilanc
proračunskih uporabnikov občine se v spletni aplikaciji AJPES pripravi obrazec
Skupna premoženjska bilanca občine, ki je Priloga 5 tega pravilnika in njegov
sestavni del, v skladu z metodologijo za izpolnitev obrazca skupne premoženjske
bilance občine, ki je Priloga 6 tega pravilnika in njegov sestavni del, ter
določbami tega poglavja.
(2) Skupna premoženjska bilanca občine se sestavi kot
zbirna bilanca iz podatkov, izkazanih v premoženjskih bilancah neposrednih uporabnikov
in posrednih uporabnikov občinskega proračuna, na podlagi:
-       
seznama premoženjskih bilanc (premoženjske bilance posamičnih
proračunskih uporabnikov občine),
-       
obrazca BB ZBIR (pregled postavk premoženja po posameznih proračunskih
uporabnikih, vključenih v skupno premoženjsko bilanco občine) in
-       
obrazca Zneski za pobot (zbir podatkov o pobotih iz posamičnih
premoženjskih bilanc proračunskih uporabnikov občin).
(3) Pregled odstopanj terjatev in obveznosti v pobotu do
proračunskih uporabnikov prikazuje obrazec Neusklajeni zneski. To je pomožni
izračun, ki prikazuje informativni pregled podatkov o neusklajenem poročanju
proračunskih uporabnikov občine.
13. člen
Skupna premoženjska bilanca občine se pripravi, ko
premoženjsko bilanco pripravijo vsi neposredni in posredni uporabniki proračuna
občine.
14. člen
(1) Pred vključitvijo podatkov iz premoženjskih bilanc
proračunskih uporabnikov občinskega proračuna v skupno premoženjsko bilanco
občine se pobotajo:
-       
terjatve in obveznosti iz naslova sredstev, danih oziroma prejetih v
upravljanje, izkazanih v premoženjskih bilancah neposrednih in posrednih
uporabnikov proračuna občine, ki se vključujejo v skupno premoženjsko bilanco
občine,
-       
zneski naložb v namensko premoženje, preneseno javnim skladom, oziroma
zneski naložb v premoženje, preneseno v last drugim pravnim osebam javnega
prava, ki so proračunski uporabniki in imajo premoženje na podlagi zakona v
svoji lasti, z zneski skladov premoženja v javnih skladih in drugih pravnih
osebah javnega prava, ki je v njihovi lasti, izkazani v premoženjskih bilancah
neposrednih in posrednih proračunskih uporabnikov, ki se vključujejo v skupno
premoženjsko bilanco občine.
(2) Za razliko, ugotovljeno med terjatvami in
obveznostmi iz prve in druge alineje prejšnjega odstavka, se zmanjša ali poveča
splošni sklad skupne premoženjske bilance občine.
V. SKUPNA PREMOŽENJSKA BILANCA DRŽAVE
15. člen
(1) Na podlagi podatkov premoženjskih bilanc proračunskih
uporabnikov države se v spletni aplikaciji AJPES pripravi obrazec Skupna
premoženjska bilanca države, ki je Priloga 7 tega pravilnika in njegov sestavni
del, v skladu z metodologijo za izpolnitev obrazca skupne premoženjske bilance
države, ki je Priloga 8 tega pravilnika in njegov sestavni del, ter določbami
tega poglavja.
(2) Skupna premoženjska bilanca države se sestavi kot
zbirna bilanca iz podatkov, izkazanih v premoženjskih bilancah neposrednih
uporabnikov in posrednih uporabnikov državnega proračuna, na podlagi:
-       
seznama premoženjskih bilanc (premoženjske bilance posamičnih
proračunskih uporabnikov države),
-       
obrazca BB ZBIR (pregled postavk premoženja po posameznih proračunskih
uporabnikih, vključenih v skupno premoženjsko bilanco države) in
-       
obrazca Zneski za pobot (zbir podatkov o pobotih iz posamičnih
premoženjskih bilanc proračunskih uporabnikov države).
(3) Pregled odstopanj terjatev in obveznosti v pobotu do
proračunskih uporabnikov prikazuje obrazec Neusklajeni zneski. To je pomožni
izračun, ki prikazuje informativni pregled podatkov o neusklajenem poročanju
proračunskih uporabnikov države.
16. člen
Skupna premoženjska bilanca države se pripravi, ko
premoženjsko bilanco pripravijo vsi neposredni in posredni uporabniki proračuna
države.
17. člen
(1) Pred vključitvijo podatkov iz premoženjskih bilanc
neposrednih uporabnikov in posrednih uporabnikov državnega proračuna v skupno
premoženjsko bilanco države se pobotajo:
-       
terjatve in obveznosti iz naslova sredstev, danih oziroma prejetih v
upravljanje, izkazanih v premoženjskih bilancah neposrednih in posrednih
uporabnikov državnega proračuna, ki se vključujejo v skupno premoženjsko
bilanco države, in
-       
zneski naložb v namensko premoženje, preneseno javnim skladom, oziroma
zneski naložb v premoženje, preneseno v last drugim pravnim osebam javnega
prava, ki so proračunski uporabniki in imajo premoženje na podlagi zakona v
svoji lasti, z zneski skladov premoženja v javnih skladih in drugih pravnih
osebah javnega prava, ki je v njihovi lasti, izkazani v premoženjskih bilancah
neposrednih in posrednih uporabnikov državnega proračuna, ki se vključujejo v
skupno premoženjsko bilanco države.
(2) Za razliko med terjatvami in obveznostmi,
ugotovljeno iz prve in druge alineje prejšnjega odstavka, se zmanjša ali poveča
splošni sklad skupne premoženjske bilance države.
VI. KONSOLIDIRANA PREMOŽENJSKA BILANCA DRŽAVE IN OBČIN
18. člen
(1) Na podlagi podatkov skupnih premoženjskih bilanc
občin in skupne premoženjske bilance države se v spletni aplikaciji AJPES
pripravi obrazec Konsolidirana premoženjska bilanca države in občin, ki je
Priloga 9 tega pravilnika in njegov sestavni del, v skladu z metodologijo za
izpolnitev obrazca Konsolidirana premoženjska bilanca države in občin, ki je
Priloga 10 tega pravilnika in njegov sestavni del, ter določbami tega poglavja.
(2) Konsolidirana premoženjska bilanca države in občin
se sestavi kot zbirna bilanca iz podatkov skupne premoženjske bilance države in
skupnih premoženjskih bilanc občin na podlagi:
-       
osnovnih podatkov in
-       
seznama skupnih premoženjskih bilanc države in občin.
(3) Pregled odstopanj terjatev in obveznosti v pobotu do
proračunskih uporabnikov prikazuje obrazec Neusklajeni zneski. To je pomožni
izračun, ki prikazuje informativni pregled podatkov o neusklajenem poročanju
proračunskih uporabnikov države in občin.
19. člen
(1) Konsolidirana premoženjska bilanca države in občin
se pripravi, ko so pripravljene vse skupne premoženjske bilance občin in skupna
premoženjska bilanca države.
(2) Pred sestavo konsolidirane premoženjske bilance
države in občin se terjatve in obveznosti med občinami in državo, izkazane v
skupni premoženjski bilanci države in skupnih premoženjskih bilancah občin,
medsebojno pobotajo, razlika pa se izkaže kot zmanjšanje oziroma povečanje
splošnega sklada konsolidirane premoženjske bilance države in občin.
VII. OBRAZLOŽITVE K PREMOŽENJSKIM BILANCAM
20. člen
(1) Posredni in neposredni uporabniki proračunov k
premoženjski bilanci navedejo obrazložitve sprememb postavk premoženjske
bilance, katerih zneski tekočega in preteklega leta se razlikujejo za več kot
40.000 eurov. Obrazložitve se vnesejo v obrazec Obrazložitev razlik v
premoženjski bilanci v spletni aplikaciji AJPES.
(2) K skupni premoženjski bilanci občine in skupni
premoženjski bilanci države se navedejo obrazložitve sprememb postavk skupne
premoženjske bilance občine oziroma skupne premoženjske bilance države, katerih
zneski tekočega in preteklega leta se razlikujejo za več kot 200.000 eurov.
Obrazložitve se vnesejo v obrazec Obrazložitev razlik v skupni premoženjski
bilanci občine oziroma v skupni premoženjski bilanci države v spletni
aplikaciji AJPES.
(3) Ne glede na prvi in drugi odstavek tega člena lahko
ministrstvo, pristojno za finance, zaradi pravilnosti pobota pri posameznih
postavkah premoženja v obrazcu BB in obrazcu Partnerji zahteva vnos dodatnih
pojasnil v spletno aplikacijo AJPES.
VIII. PREDLAGANJE PREMOŽENJSKIH BILANC
21. člen
(1) Proračunski uporabniki predložijo svoje premoženjske
bilance v elektronski obliki v spletno aplikacijo AJPES v rokih in tako, kot
določata zakon, ki ureja javne finance, in zakon, ki ureja izvrševanje
proračuna Republike Slovenije.
(2) Premoženjsko bilanco neposrednega ali posrednega
uporabnika proračuna pripravi predstojnik proračunskega uporabnika. Skupno premoženjsko
bilanco občine pripravi predstojnik občine. Skupno premoženjsko bilanco države
in konsolidirano premoženjsko bilanco države in občin pripravi minister,
pristojen za finance, ali druga oseba po njegovem pisnem pooblastilu.
(3) Predložitev konsolidirane premoženjske bilance
države in občin zajema pregled premoženja države in občin. Njeno predložitev
vladi in državnemu zboru opredeljuje zakon, ki ureja javne finance.
(4) Po predložitvi konsolidirane premoženjske bilance
države in občin iz prejšnjega odstavka se v spletni aplikaciji AJPES objavi
pregled neusklajenih zneskov iz poročanja za tekoče leto. Obvestilo o izvedeni
objavi obrazcev v spletni aplikaciji AJPES prejmejo vsi proračunski uporabniki
v elektronski obliki na elektronski naslov kontaktne osebe, ki ga je
proračunski uporabnik navedel v obrazcu Osnovni podatki.

Priloga
1: Premoženjska bilanca posrednega uporabnika proračuna
Priloga
2: Metodologija za izpolnitev obrazca premoženjska bilanca posrednega
uporabnika proračuna (obrazec P1)
Priloga
3: Premoženjska bilanca neposrednega uporabnika proračuna
Priloga
4: Metodologija za izpolnitev obrazca premoženjska bilanca neposrednega
uporabnika proračuna (obrazec P3)
Priloga
5: Skupna premoženjska bilanca občine
Priloga
6: Metodologija za izpolnitev obrazca skupne premoženjske bilance občine
(obrazec P5)
Priloga
7: Skupna premoženjska bilanca države
Priloga
8: Metodologija za izpolnitev obrazca skupne premoženjske bilance države
(obrazec P7)
Priloga
9: Konsolidirana premoženjska bilanca države in občin
Priloga
10: Metodologija za izpolnitev obrazca konsolidirana premoženjska
bilanca države in občin (obrazec P9)

Pravilnik o pripravi konsolidirane
premoženjske bilance države in občin (Uradni list RS, št. 204/21) vsebuje naslednjo prehodno in
končni določbi:
»IX. PREHODNA IN KONČNI DOLOČBI
22. člen
(1) Premoženje tistih posrednih uporabnikov proračunov,
ki je predmet delitvene bilance občin, ki so nastale z delitvijo prejšnje
občine in še niso sprejele delitvene bilance, se vključi v skupno premoženjsko
bilanco občine, na območju katere ima posredni uporabnik proračuna sedež.
(2) Občina iz prejšnjega odstavka mora o vključitvi
premoženjske bilance posrednega uporabnika proračuna v svojo premoženjsko
bilanco obvestiti druge občine upravičenke iz delitvene bilance.
23. člen
Z dnem uveljavitve tega pravilnika preneha veljati Pravilnik
o pripravi konsolidirane premoženjske bilance države in občin (Uradni list RS,
št. 106/13 in 94/14).
24. člen
Ta pravilnik začne veljati naslednji dan po objavi v Uradnem
listu Republike Slovenije, prvič pa se uporabi za pripravo konsolidirane
premoženjske bilance države in občin po stanju na dan 31. decembra 2021.«.

Pravilnik o spremembah in dopolnitvi
Pravilnika o pripravi konsolidirane premoženjske bilance države in občin
(Uradni list RS, št. 153/22) vsebuje naslednjo končno določbo:
»KONČNA DOLOČBA
12. člen
Ta pravilnik začne veljati naslednji dan po objavi v Uradnem
listu Republike Slovenije, dopolnjeni peti odstavek 3. člena in nove Priloge 1
do 10 pravilnika pa se prvič uporabijo za pripravo konsolidirane premoženjske
bilance države in občin po stanju na dan 31. decembra 2022.«.