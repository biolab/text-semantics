1. člen
(vsebina)
(1) Ta odlok podrobneje določa ukrep, vlagatelje,
upravičence, pogoje, način izračuna in postopek dodelitve finančnega
nadomestila zaradi izpada dohodka pri reji drobnice zaradi epidemije COVID-19
(v nadaljnjem besedilu: finančno nadomestilo), ki je posledica zmanjšanega
odkupa ovčjega in kozjega mesa zaradi motenj na trgu, povezanih s prekinitvijo
odkupnih poti, še posebej v gostinstvu, in drugih omejitvenih ukrepov, ki so
vplivali na zmanjšanje neposredne prodaje v času izrednih razmer.
(2) Finančno nadomestilo se dodeli v skladu s Sporočilom
Komisije Začasni okvir za ukrepe državne pomoči v podporo gospodarstvu ob
izbruhu COVID-19 (UL C št. 91 I z dne 20. 3. 2020, str. 1), zadnjič
spremenjenim s Sporočilom Komisije Sprememba Začasnega okvira za ukrepe državne
pomoči v podporo gospodarstvu ob izbruhu COVID-19 (UL C št. 164 z dne
13. 5. 2020, str. 3), (v nadaljnjem besedilu: Začasni okvir).
2. člen
(izpad dohodka v sektorju reje drobnice)
Zaradi zmanjšanega odkupa ovčjega in kozjega mesa ter s tem
povečanja stroškov reje na kmetijskih gospodarstvih zaradi epidemije COVID-19
je sektor reje drobnice utrpel več kot 20 % izpad dohodka.
3. člen
(pomen izrazov)
Izrazi, uporabljeni v tem odloku, imajo naslednji pomen:
1.     
kmetijska dejavnost je primarna proizvodnja kmetijskih proizvodov, kot
je opredeljena v 5. točki 2. člena Uredbe Komisije (EU) št. 702/2014 z dne
25. junija 2014 o razglasitvi nekaterih vrst pomoči v kmetijskem in gozdarskem
sektorju ter na podeželju za združljive z notranjim trgom z uporabo členov 107
in 108 Pogodbe o delovanju Evropske unije (UL L št. 193 z dne
1. 7. 2014, str. 1), zadnjič spremenjene z Uredbo Komisije (EU)
2019/289 z dne 19. februarja 2019 o spremembi Uredbe (EU) št. 702/2014 o
razglasitvi nekaterih vrst pomoči v kmetijskem in gozdarskem sektorju ter na
podeželju za združljive z notranjim trgom z uporabo členov 107 in 108 Pogodbe o
delovanju Evropske unije (UL L št. 48 z dne 20. 2. 2019, str. 1), (v nadaljnjem
besedilu: Uredba 702/2014/EU);
2.     
podjetje v težavah v kmetijski dejavnosti je subjekt, ki se ukvarja s
kmetijsko dejavnostjo, za katerega velja vsaj ena od okoliščin, opredeljenih v
14. točki 2. člena Uredbe 702/2014/EU;
3.     
gospodarstvo je gospodarstvo, kot je določeno v predpisih, ki urejajo
identifikacijo in registracijo rejnih živali, pri čemer je na kmetijskem
gospodarstvu lahko eno ali več gospodarstev;
4.     
drobnica so ovce in koze;
5.     
ovca je katera koli ovčja samica, ki je vsaj enkrat jagnjila ali je stara
vsaj eno leto;
6.     
koza je katera koli kozja samica, ki je vsaj enkrat jarila ali je stara
vsaj eno leto;
7.     
GVŽ je glava velike živine in je predpisana enota za primerjavo med
vrstami ter kategorijami živali, ki se izračuna z uporabo koeficienta GVŽ iz
Priloge 1 Pravilnika o Evidenci imetnikov rejnih živali in Evidenci rejnih
živali (Uradni list RS, št. 87/14, 15/16 in 78/18; v nadaljnjem besedilu:
Pravilnik EIRŽ).
4. člen
(vlagatelj in upravičenec)
(1) Vlagatelj zahtevka za finančno nadomestilo zaradi
izpada dohodka pri reji drobnice zaradi epidemije COVID-19 iz Priloge, ki je
sestavni del tega odloka (v nadaljnjem besedilu: zahtevek), je nosilec
kmetijskega gospodarstva v skladu z Zakonom o kmetijstvu (Uradni list RS, št.
45/08, 57/12, 90/12 – ZdZPVHVVR, 26/14, 32/15, 27/17 in 22/18), ki redi
drobnico.
(2) Upravičenec do finančnega nadomestila je vlagatelj
iz prejšnjega odstavka, ki izpolnjuje pogoje za pridobitev finančnega
nadomestila.
5. člen
(splošni pogoji za izplačilo finančnega nadomestila)
(1) Finančno nadomestilo se dodeli v obliki pavšala na
GVŽ ovce oziroma koze.
(2) Finančno nadomestilo se ne dodeli vlagatelju, ki je
bil 31. decembra 2019 podjetje v težavah v kmetijski dejavnosti, kar
Agencija Republike Slovenije za kmetijske trge in razvoj podeželja (v
nadaljnjem besedilu: agencija) ugotavlja na podlagi zadnjih uradno objavljenih
podatkov.
6. člen
(pogoji za pridobitev finančnega nadomestila)
Vlagatelj mora za pridobitev finančnega nadomestila
izpolnjevati naslednje pogoje:
-       
odda zbirno vlogo za leto 2020 v skladu z uredbo, ki ureja izvedbo ukrepov
skupne kmetijske politike za leto 2020;
-       
je na 1. februar 2020 redil najmanj deset ovc oziroma koz, kar je
razvidno iz evidence imetnikov rejnih živali in evidence rejnih živali v skladu
s Pravilnikom EIRŽ;
-       
čreda na gospodarstvu je bila v letu 2020 cepljena proti bolezni
modrikastega jezika, kar je razvidno iz uradnih evidenc;
-       
na dan oddaje zahtevka ne sme biti v stečaju, prisilni likvidaciji ali v
osebnem stečaju in mora imeti poravnane zapadle davčne obveznosti ter druge
denarne nedavčne obveznosti v skladu z zakonom, ki ureja finančno upravo, v
višini, ki presega 50 eurov.
7. člen
(finančne določbe)
(1) Finančno nadomestilo se dodeli na GVŽ ovce oziroma
koze, ki se izračuna na podlagi števila ovc oziroma koz, ki jih je redil
upravičenec na 1. februar 2020, z uporabo koeficientov iz Pravilnika EIRŽ.
(2) Višina pavšalnega finančnega nadomestila znaša
78 eurov na GVŽ ovce oziroma koze.
(3) Skupna višina finančnega nadomestila na upravičenca
se izračuna tako, da se GVŽ, dobljen v skladu s prvim odstavkom tega člena,
pomnoži z vrednostjo iz drugega odstavka tega člena.
(4) Ne glede na prvi, drugi in tretji odstavek tega
člena lahko znaša skupno finančno nadomestilo največ 10.000 eurov na
posameznega upravičenca.
(5) Sredstva se ne dodelijo upravičencu, ki je za isti
namen, kakršnega navaja v zahtevku, že prejel javna sredstva Republike
Slovenije ali sredstva Evropske unije.
(6) Sredstva za izplačilo finančnega nadomestila se
zagotovijo v proračunu Republike Slovenije.
8. člen
(postopek za pridobitev sredstev)
(1) Podpisan obrazec z izjavami iz Priloge tega odloka,
vložen na agencijo, šteje za zahtevek.
(2) Zahtevek iz prejšnjega odstavka vlagatelj vloži na
naslov: Agencija Republike Slovenije za kmetijske trge in razvoj podeželja,
Dunajska 160, 1000 Ljubljana, s pripisom »izredni začasni ukrepi – drobnica« do
30. julija 2020.
(3) Na zahtevku iz prvega odstavka tega člena vlagatelj
s podpisom poda tudi izjavo glede izpolnjevanja pogojev podjetja v težavah v
skladu z oddelkom 3.1. Začasnega okvira iz Priloge tega odloka.
9. člen
(odločba o finančnem nadomestilu)
V izreku odločbe o finančnem nadomestilu se navede, da gre za
državno pomoč v skladu z Začasnim okvirom.
10. člen
(združevanje pomoči in skupni znesek pomoči)
(1) Skupni znesek državne pomoči v skladu z oddelkom
3.1. Začasnega okvira ne sme presegati 100.000 eurov bruto na upravičenca,
dejavnega v kmetijski dejavnosti. Finančno nadomestilo po tem odloku se
ustrezno zniža, če bi bila z odobrenim nadomestilom presežena navedena
omejitev.
(2) Finančno nadomestilo, odobreno na podlagi tega
odloka, se v zvezi z istimi upravičenimi stroški lahko združuje z drugo državno
pomočjo v skladu z Začasnim okvirom ali v skladu z Uredbo Komisije (EU) št.
651/2014 z dne 17. junija 2014 o razglasitvi nekaterih vrst pomoči za
združljive z notranjim trgom pri uporabi členov 107 in 108 Pogodbe (UL L
št. 187 z dne 26. 6. 2014, str. 1), zadnjič spremenjeno z Uredbo
Komisije (EU) 2017/1084 z dne 14. junija 2017 o spremembi Uredbe (EU) št.
651/2014, kar zadeva pomoč za pristaniško in letališko infrastrukturo, pragove
za priglasitev za pomoč za kulturo in ohranjanje kulturne dediščine in pomoč za
športno in večnamensko rekreacijsko infrastrukturo ter sheme regionalne pomoči
za tekoče poslovanje za najbolj oddaljene regije, in o spremembi Uredbe (EU)
št. 702/2014, kar zadeva izračun upravičenih stroškov (UL L št. 156 z dne
20. 6. 2017, str. 1), ali s pomočjo de minimis v skladu z
Uredbo Komisije (EU) št. 1408/2013 z dne 18. decembra 2013 o uporabi
členov 107 in 108 Pogodbe o delovanju Evropske unije pri pomoči de minimis
v kmetijskem sektorju (UL L št. 352 z dne 24. 12. 2013, str. 9),
zadnjič spremenjeno z Uredbo Komisije (EU) 2019/316 z dne 21. februarja
2019 o spremembi Uredbe (EU) 1408/2013 o uporabi členov 107 in 108 Pogodbe o
delovanju Evropske unije pri pomoči de minimis v kmetijskem sektorju (UL
L št. 51 I z dne 22. 2. 2019, str. 1), ob spoštovanju določb teh
uredb.
11. člen
(preveritev pred odobritvijo finančnega nadomestila in
poročanje)
(1) Agencija pred odobritvijo finančnega nadomestila
preveri višino že dodeljene državne pomoči za posameznega upravičenca v
evidenci državne pomoči, ki jo vodi ministrstvo, pristojno za kmetijstvo.
(2) Kadar je upravičenec dejaven v več sektorjih, za
katere veljajo različni najvišji zneski v skladu s točko 22(a) in točko 23(a)
Začasnega okvira, z izjavo iz Priloge tega odloka zagotovi, da se z ločevanjem
računov ali na drug ustrezen način za vsako od teh dejavnosti spoštuje ustrezna
zgornja meja.
(3) Agencija v 15 dneh po izplačilu finančnega
nadomestila posameznemu upravičencu poroča ministrstvu, pristojnemu za
kmetijstvo, o dodeljenih finančnih nadomestilih na način, ki ga ministrstvo,
pristojno za kmetijstvo, objavi na osrednjem spletnem mestu državne uprave.
12. člen
(spremljanje)
Ministrstvo, pristojno za finance, objavi informacije o shemi
državne pomoči po tem odloku v skladu s točko 44 Začasnega okvira na osrednjem
spletnem mestu državne uprave
(https://www.gov.si/teme/evidence-priglasenih-nacrtov-pomoci/). Te informacije
so na voljo splošni javnosti najmanj deset let od zadnje dodelitve finančnega
nadomestila.
13. člen
(hramba dokumentacije)
Agencija vodi in hrani natančne evidence z informacijami in
dokazili o posameznih pomočeh še deset let od dneva odobritve zadnjega
finančnega nadomestila.
KONČNA DOLOČBA
14. člen
(začetek veljavnosti)
Ta odlok začne veljati naslednji dan po objavi v Uradnem listu
Republike Slovenije.
Št. 00715-26/2020
Ljubljana, dne 28. maja 2020
EVA 2020-2330-0088
Vlada Republike Slovenije
Janez Janša
predsednik

Priloga:
Obrazec »Finančno nadomestilo zaradi izpada dohodka pri reji drobnice zaradi
epidemije COVID-19« in izjave