I. SPLOŠNE DOLOČBE
1. člen
(vsebina)
Ta uredba določa višino, način vplačevanja in način
evidentiranja vplačil povračila za izredne cestne prevoze.
2. člen
(pomen izrazov)
(1) Posamezni izrazi, uporabljeni v tej uredbi, imajo
naslednji pomen:
1.     
Dovoljenje za enkraten izredni prevoz je dovoljenje za en izredni prevoz
na eni prevozni poti v roku, določenem v dovoljenju.
2.     
Dovoljenje za več izrednih prevozov je dovoljenje za nedoločeno število
izrednih prevozov na eni ali več prevoznih poteh v časovnem obdobju, določenem
v dovoljenju, od najmanj enega do največ dvanajst mesecev.
3.     
Potek prevozne poti je določen v dovoljenju za izredni prevoz in lahko
poteka le po državnih cestah ali po državnih in občinskih cestah ene ali več
občin ali le po občinskih cestah ene ali več občin.
4.     
Dovoljena prekoračitev skupne mase je v dovoljenju za izredni prevoz
določena kot prekoračitev skupne mase vozila ali skupine vozil, same ali skupaj
s tovorom, v primerjavi z največjo skupno maso, dovoljeno s predpisi ali
odrejeno na javni cesti ali njenem delu s prometnimi znaki, na eni ali več
prevoznih poteh.
5.     
Dovoljena prekoračitev osnih obremenitev je v dovoljenju za izredni
prevoz določena kot prekoračitev osne obremenitve vozila ali skupine vozil,
same ali skupaj s tovorom, v primerjavi z dovoljeno osno obremenitvijo,
določeno s predpisi ali odrejeno na javni cesti s prometnimi znaki, na celotnem
poteku ali na delu poteka prevozne poti.
6.     
Osnovno povračilo za izredni prevoz po državnih cestah je osnovno
povračilo za uporabo ene ali več prevoznih poti, ki potekajo po državnih
cestah, ter pripada upravljavcu državne ceste glede na delež državne ceste
posameznega upravljavca na eni ali več prevoznih poteh.
7.     
Osnovno povračilo za izredni prevoz po občinskih cestah je povračilo za
uporabo ene ali več prevoznih poti, ki potekajo po občinskih cestah, ter
pripada občini ali več občinam, ki upravljajo občinske ceste, po katerih poteka
ena ali več prevoznih poti.
8.     
Dodatek za prekoračitev skupne mase je povračilo za dovoljeno
prekoračitev skupne mase na eni ali več prevoznih poteh ter pripada upravljavcu
javne ceste glede na dolžino.
9.     
Dodatek za prekoračitev osnih obremenitev je povračilo za dovoljeno
prekoračitev osnih obremenitev na celotnem poteku ali na delu poteka ene ali
več prevoznih poti ter pripada upravljavcu teh javnih cest.
(2) Izrazi, uporabljeni v tej uredbi, katerih pomen ni
določen v prejšnjem odstavku, imajo enak pomen, kot ga določajo predpisi o
javnih cestah in varnosti cestnega prometa.
II. VIŠINA POVRAČILA ZA IZREDNI CESTNI PREVOZ
3. člen
(merila za določitev povračila)
Povračilo za izredni cestni prevoz (v nadaljnjem besedilu:
povračilo za izredni prevoz) se odmeri glede na vrsto dovoljenja, kategorijo
izrednega prevoza, potek prevozne oziroma prevoznih poti po državnih in
občinskih cestah ene ali več občin, obseg dovoljene prekoračitve skupne mase
ter glede na obseg dovoljene prekoračitve osnih obremenitev.
4. člen
(obračun povračila za izredni prevoz)
(1) Povračilo za izredni prevoz se obračuna tako, da se k
osnovnemu povračilu za izredni prevoz prištejeta dodatek za prekoračitev skupne
mase in dodatek za prekoračitev osnih obremenitev.
(2) Povračilo za izredni prevoz I., II. in III. kategorije se
obračuna po vsaki registrski številki priklopnega vozila, za izredni prevoz IV.
kategorije po vsaki registrski številki delovnega vozila in za izredni prevoz
V. kategorije za vsak delovni stroj oziroma traktorski priključek.
(3) Povračilo za več izrednih prevozov za obdobje od enega do
dvanajstih mesecev se obračuna po številu mesecev.
5. člen
(osnovno povračilo za izredni prevoz)
(1) Višina osnovnega povračila za izredni prevoz se obračuna
glede na potek prevozne poti po državnih in občinskih cestah tako, da se
seštejeta osnovno povračilo za izredni prevoz po državnih cestah in osnovno
povračilo za izredni prevoz po občinskih cestah.
(2) Višina osnovnega povračila
za izredni prevoz po državnih cestah znaša:


 

Osnovno povračilo
  za izredni prevoz po državnih cestah (v EUR)


Kategorija izrednega
  prevoza

Enkraten izredni
  prevoz

Več izrednih
  prevozov v obdobju enega meseca


Ena prevozna pot

Več prevoznih poti 


I.

15,00

30,00

60,00


II.

20,00

40,00

80,00


III.

30,00

50,00

100,00


IV.

15,00

30,00

60,00


V.

10,00

20,00

40,00


(3) Višina osnovnega povračila za izredni prevoz po občinskih
cestah ene občine znaša:


 

Osnovno povračilo za
  izredni prevoz po občinskih cestah (v EUR)


Kategorija izrednega
  prevoza

Enkraten izredni prevoz

Več izrednih prevozov
  v obdobju enega meseca


I.

2,00

3,00


II.

3,00

4,00


III.

4,00

5,00


IV.

2,00

3,00


V.

2,00

3,00


(4) Če prevozna pot oziroma
prevozne poti potekajo po občinskih cestah več občin, se osnovno povračilo za
izredni prevoz po občinskih cestah obračuna tako, da se višina osnovnega
povračila za izredni prevoz po občinskih cestah ene občine pomnoži s številom
občin, po katerih poteka ena ali več prevoznih poti.
6. člen
(dodatek za prekoračitev skupne mase)
(1) Dodatek za prekoračitev
skupne mase na kilometer prevozne poti znaša:


 

Dodatek za
  prekoračitev skupne mase
(v EUR na km)


Skupna masa

Enkraten izredni
  prevoz

Več izrednih prevozov
  v obdobju enega meseca


do vključno 60 ton

0,58

1,74


nad 60 ton
do vključno 80 ton

0,78

2,34


nad 80 ton
do vključno 100 ton

1,04

3,12


nad 100 ton
do vključno 120 ton

1,24

3,72


nad 120 ton
do vključno 140 ton

1,44

4,32


nad 140 ton se za
  vsakih
dodatnih 20 ton skupne
  mase povračilo poveča za

0,20

0,60


(2) Višina dodatka za prekoračitev
skupne mase se obračuna tako, da se dodatek za prekoračitev skupne mase po
kilometru prevozne poti pomnoži s številom kilometrov prevozne poti. Za
kilometer prevozne poti se šteje vsak začeti kilometer poteka prevozne poti.
(3) Dodatek za prekoračitev skupne mase do vključno 60 ton se
ne obračuna za prevozne poti, ki potekajo po državnih cestah kategorije
avtocest in hitrih cest.
7. člen
(dodatek za prekoračitev osnih obremenitev za izredne
prevoze II. in III. kategorije)
(1) Dodatek na kilometer
prevozne poti v primeru trojne osi z dvojnimi pnevmatikami znaša:


Nivo prekoračitve
  osne obremenitve

Enkraten izredni prevoz

Več izrednih prevozov
  v obdobju enega meseca


do vključno 0,5 ton

0,05 €

0,15 €


nad 0,5 do vključno 1,0
  ton

0,10 €

0,30 €


nad 1,0 do vključno 1,5
  ton

0,16 €

0,48 €


nad 1,5 do vključno 2,0
  ton

0,25 €

0,75 €


nad 2,0 do vključno 2,5
  ton

0,32 €

0,96 €


nad 2,5 do vključno
  3,0 ton

0,42 €

1,26 €


(2) V primeru dvojne osi z dvojnimi
pnevmatikami se dodatek iz prejšnjega odstavka poveča za 1,61-krat.
(3) V primeru enojne osi z dvojnimi pnevmatikami se dodatek
iz prvega odstavka tega člena poveča za 2,92-krat.
(4) V primeru širokih enojnih pnevmatik se dodatek iz prvega
odstavka tega člena poveča za 2,07-krat.
(5) V primeru enojnih pnevmatik se dodatek iz prvega odstavka
tega člena poveča za 2,86-krat.
(6) V primeru enojne pogonske osi se dodatek iz prvega
odstavka tega člena poveča za 1,46-krat.
(7) V primeru osi z osmimi pnevmatikami se dodatek iz prvega
odstavka tega člena poveča za 2,28-krat.
(8) V primeru prekoračitve osnih obremenitev nad 30%
dovoljene osne obremenitve se dodatek na kilometer prevozne poti za enkraten
izredni prevoz določi tako, da se za os izračuna faktor ekvivalentnosti (FE) na
način, določen v tehnični specifikaciji za javne ceste TSC 06.511 Prometne
obremenitve – Določitev in razvrstitev, in se pomnoži z dodatkom za večjo
prekoračitev osnih obremenitev.
(9) Dodatek za večjo
prekoračitev osnih obremenitev na kilometer prevozne poti znaša:


Dodatek za večjo
  prekoračitev osnih obremenitev
(v EUR na km)


Dovoljena osna
  obremenitev ceste
6 ton

Dovoljena osna
  obremenitev ceste
8 ton

Dovoljena osna
  obremenitev ceste
10 ton


100,00

50,00

20,00


(10) Dodatek za prekoračitev osnih
obremenitev se izračuna kot vsota zmnožkov števila kilometrov prevozne poti in
dodatka na kilometer po vsaki osi izrednega prevoza. Za kilometer prevozne poti
se šteje vsak začeti kilometer poteka prevozne poti, na kateri je dovoljena prekoračitev
osne obremenitve.
(11) Dodatek za prekoračitev osnih obremenitev se izračuna
tako, da se seštejejo dodatki za prekoračitev osnih obremenitev na vseh delih
poteka prevozne poti, na kateri je dovoljena prekoračitev osne obremenitve.
8. člen
(dodatek za prekoračitev osnih obremenitev za izredne
prevoze IV. in V. kategorije)
(1) Dodatek za prekoračitev
osnih obremenitev na kilometer prevozne poti znaša:


Vrsta vozila brez tovora

Enkraten izredni prevoz

Več izrednih prevozov
  v obdobju enega meseca


Dvoosno (1+1)

0,03

0,06


Triosno (1+2)

0,06

0,12


Štiriosno (2+2)

0,12

0,24


Petosno (2+3)

0,15

0,30


(2) Dodatek za prekoračitev osnih
obremenitev se izračuna kot vsota zmnožkov števila kilometrov prevozne poti in
dodatka za prekoračitev osnih obremenitev na kilometer. Za kilometer prevozne
poti se šteje vsak začeti kilometer poteka prevozne poti, na kateri je
dovoljena prekoračitev osne obremenitve.
(3) Dodatek za prekoračitev osnih obremenitev se izračuna
tako, da se seštejejo dodatki za prekoračitev osnih obremenitev na vseh delih
poteka prevozne poti, na kateri je dovoljena prekoračitev osne obremenitve.
III. NAČIN VPLAČEVANJA POVRAČIL ZA IZREDNI PREVOZ
9. člen
(vplačevanje povračila)
Povračilo za izredni prevoz se vplača pred vročitvijo
dovoljenja za izredni prevoz pri izdajatelju dovoljenja za izredni prevoz.
10. člen
(prenos vplačanih povračil upravljavcem javnih cest)
Direkcija Republike Slovenije za ceste (v nadaljnjem
besedilu: direkcija) izvaja prenos vplačanih povračil za izredni prevoz
upravljavcem javnih cest čim bolj tekoče, nikakor pa ne manj kot dvakrat letno.
IV. EVIDENTIRANJE VPLAČIL POVRAČIL ZA IZREDNI PREVOZ
11. člen
(evidenca)
(1) Za potrebe prenosa vplačanih povračil za izredni prevoz
upravljavcem javnih cest vodi direkcija evidenco povračil za izredni prevoz.
(2) V evidenci iz prejšnjega odstavka se za vsako obračunano
in vplačano povračilo za izredni prevoz vodijo podatki o višini osnovnega
povračila za izredni prevoz, višini dodatka za prekoračitev skupne mase in
višini dodatka za prekoračitev osnih obremenitev ter podatki o deležih
osnovnega povračila oziroma dodatka, ki so glede na potek prevozne poti
obračunani po posameznem upravljavcu javne ceste.
(3) Direkcija mora upravljavcem javnih cest omogočiti vpogled
v evidenco povračil za izredni prevoz.
V. KONČNI DOLOČBI
12. člen
Z dnem uveljavitve te uredbe preneha veljati Uredba o
povračilu za izredne cestne prevoze (Uradni list RS, št. 48/99, 67/00, 62/01 in
88/03).
13. člen
Ta uredba začne veljati naslednji dan po objavi v Uradnem
listu Republike Slovenije.
Št. 00721-13/2008/6
Ljubljana, dne 4. septembra 2008
EVA 2008-2411-0030
Vlada Republike Slovenije
Janez Janša l.r. 
Predsednik