I. SPLOŠNE DOLOČBE
1. člen
(področje urejanja)
(1) Ta pravilnik v skladu z Direktivo 2001/83/ES
Evropskega parlamenta in Sveta z dne 6. novembra 2001 o zakoniku Skupnosti
o zdravilih za uporabo v humani medicini (UL L št. 311 z dne
28. 11. 2001, str. 67), zadnjič spremenjeno z Direktivo Komisije (EU)
2017/1572 z dne 15. septembra 2017 o dopolnitvi Direktive 2001/83/ES
Evropskega parlamenta in Sveta glede načel in smernic dobre proizvodne prakse
za zdravila za uporabo v humani medicini (UL L št. 238 z dne 16. 9.
2017, str. 44), (v nadaljnjem besedilu: Direktiva 2001/83/ES), določa
posebnosti pri urejanju radiofarmacevtskih izdelkov, ki jih sicer urejajo Zakon
o zdravilih (Uradni list RS, št. 17/14; v nadaljnjem besedilu: zakon), Zakon o
varstvu pred ionizirajočimi sevanji in jedrski varnosti (Uradni list RS, št.
76/17; v nadaljnjem besedilu: ZVISJV-1) in predpisi, izdani na njuni podlagi.
(2) Pri pripravi vloge in dokumentacije za pridobitev
dovoljenja za promet z radiofarmacevtskim izdelkom predlagatelj upošteva tudi
natančnejša navodila, ki jih Evropska komisija objavlja v pravilih, ki urejajo
zdravila v Evropski uniji »The rules governing medicinal products in the
European Union, Volume 2, Notice to applicants, Medicinal products for human
use, European Commission, Directorate General III – Pharmaceuticals and
Cosmetics« (https://ec.europa.eu/health/documents/eudralex_en), podrobnejše
smernice Skupine za usklajevanje »Co-ordination Group for Mutual Recognition
and Decentralised Procedure – Human« (http://www.hma.eu/cmdh.html), znanstvene
smernice o kakovosti, varnosti in učinkovitosti zdravil, ki jih je sprejel
Odbor za zdravila za uporabo v humani medicini (http://www.ema.europa.eu/ema/),
in smernice o dobri farmakovigilančni praksi (http://www.ema.europa.eu/ema/), v
njihovem vsakokrat veljavnem besedilu.
(3) Navodila in smernice iz prejšnjega odstavka Javna
agencija Republike Slovenije za zdravila in medicinske pripomočke (v nadaljnjem
besedilu: JAZMP) upošteva pri postopkih pridobitve, spremembah in podaljšanjih
dovoljenja za promet z radiofarmacevtskim izdelkom po nacionalnem postopku,
postopku z medsebojnim priznavanjem in decentraliziranem postopku.
2. člen
(vsebina)
Ta pravilnik določa:
-       
dodatne zahteve za pridobitev dovoljenja za promet z radiofarmacevtskimi
izdelki;
-       
dodatne zahteve za povzetek glavnih značilnosti zdravila, navodilo za
uporabo in označevanje radiofarmacevtskih izdelkov;
-       
dodatne zahteve za pripravo in uporabo radiofarmacevtskih izdelkov;
-       
dodatne zahteve za promet na debelo z radiofarmacevtskimi izdelki;
-       
način zbiranja in odlaganja odpadkov, ki nastanejo pri uporabi in delu z
radiofarmacevtskimi izdelki.
3. člen
(pomen izrazov)
Izrazi, uporabljeni v tem pravilniku, pomenijo:
1.     
Dobra praksa za pripravo radiofarmakov v radiofarmacevtskih lekarnah je
sistem za zagotavljanje ustrezne priprave, rokovanja in razdeljevanja
radiofarmakov v bolnišnicah, ki izvajajo nuklearno-medicinsko dejavnost.
2.     
Dobra proizvodna praksa za proizvodnjo radiofarmacevtskih izdelkov je
del dobre proizvodne prakse, ki zagotavlja dosledno proizvodnjo in kontrolo
radiofarmacevtskih izdelkov po merilih za kakovost in ustreznost namenu
uporabe, kot zahteva dovoljenje za promet in specifikacija izdelka.
3.     
Priprava radiofarmaka je sprotno (ex tempore) pripravo
radiofarmaka iz generatorjev, kompletov za pripravo radiofarmakov in
radionuklidnih predhodnikov.
4.     
Radiooznačevanje je označevanje z radioaktivnimi izotopi.
5.     
Zunanja ovojnina pri radiofarmacevtskem izdelku je:
- 
svinčen, plastičen ali vsebnik iz druge ustrezne snovi, ki zmanjšuje
dozo radioaktivnega sevanja na površini ovojnine in na določeni razdalji,
- 
pločevinast ali vsebnik iz druge ustrezne snovi, ki zagotavlja nepropustnost
oziroma vodotesnost za pline in tekočine, ter
- 
transportna ovojnina.
II. PRIDOBITEV DOVOLJENJA ZA PROMET Z RADIOFARMACEVTSKIM
IZDELKOM
4. člen
(dovoljenje za promet z radiofarmakom)
(1) Pridobitev dovoljenja za promet z zdravilom je
potrebna za industrijsko pripravljene radiofarmacevtske izdelke.
(2) Pridobitev dovoljenja za promet z zdravilom ni
potrebna za radiofarmake, ki so ob času uporabe po navodilih proizvajalca pripravljeni
v radiofarmacevtskih lekarnah pod nadzorom odgovorne osebe iz 12. člena tega
pravilnika. Pripravljajo se iz radionuklidnih generatorjev, kompletov za
pripravo radiofarmakov ali radionuklidnih predhodnikov, ki imajo dovoljenje za
promet z zdravilom v Republiki Sloveniji.
5. člen
(vloga za pridobitev dovoljenja za promet za
radiofarmacevtske izdelke)
(1) Vloga za pridobitev dovoljenja za promet z zdravilom
mora za radiofarmake v dokumentaciji o kakovosti, varnosti in učinkovitosti
poleg zahtev, ki jih določa zakon in na njegovi podlagi izdan predpis, ki ureja
dovoljenje za promet z zdravilom za uporabo v humani medicini, v posameznem
modulu vsebovati tudi podatke, kot so določeni v poglavju 2.1 Priloge I
Direktive Komisije 2003/63/ES z dne 25. junija 2003 o spremembi Direktive
2001/83/ES Evropskega parlamenta in Sveta o zakoniku Skupnosti o zdravilih za
uporabo v humani medicini (UL L št. 159 z dne 27. 6. 2003, str. 46; v
nadaljnjem besedilu: Direktiva 2003/63/ES).
(2) Glede načina vložitve vloge se uporabljajo določbe
predpisa, ki ureja dovoljenje za promet z zdravilom za uporabo v humani
medicini.
6. člen
(vloga za pridobitev dovoljenja za promet z radionuklidnimi
predhodniki)
(1) V vlogi za pridobitev dovoljenja za promet z
radionuklidnim predhodnikom je treba navesti podatke, ki obravnavajo možne
posledice slabe učinkovitosti radiooznačevanja ali in vivo stabilnosti
radiooznačenega kompleksa, to je vprašanja v zvezi z učinki prostega
radionuklida na pacienta. Priložiti je treba tudi ustrezne podatke o poklicnih
tveganjih, to je o izpostavljenosti bolnišničnega osebja in okolja sevanju.
(2) Vloga za pridobitev dovoljenja za promet z zdravilom
mora za radionuklidne predhodnike v dokumentaciji o kakovosti, varnosti in
učinkovitosti poleg zahtev, ki jih določa zakon in na njegovi podlagi izdan
predpis, ki ureja dovoljenje za promet z zdravilom za uporabo v humani
medicini, v posameznem modulu vsebovati tudi podatke, kot so določeni v
poglavju 2.2 Priloge I Direktive 2003/63/ES.
(3) Glede načina vložitve vloge se uporabljajo določbe
predpisa, ki ureja dovoljenje za promet z zdravilom za uporabo v humani medicini.
III. INFORMACIJE O RADIOFARMACEVTSKIH IZDELKIH
7. člen
(povzetek glavnih značilnosti)
Vsebina in struktura povzetka glavnih značilnosti za
radiofarmacevtske izdelke sta določena v pravilniku, ki ureja dovoljenje za
promet z zdravilom za uporabo v humani medicini.
8. člen
(navodilo za uporabo)
Navodilo za uporabo poleg podatkov, ki so določeni v
pravilniku, ki ureja označevanje in navodilo za uporabo zdravil za uporabo v
humani medicini, vsebuje varnostne ukrepe, ki jih morata uporabnik in pacient
upoštevati med pripravo in dajanjem zdravila, ter posebne varnostne ukrepe za
odstranjevanje ovojnine in neuporabljene vsebine.
9. člen
(označevanje radiofarmacevtskega izdelka)
(1) Radiofarmacevtski izdelki poleg podatkov, ki so
določeni v pravilniku, ki ureja označevanje in navodilo za uporabo zdravil za
uporabo v humani medicini, vsebujejo dodatne podatke v skladu s tem
pravilnikom.
(2) Na steklenički oziroma viali ali na stični ovojnini
izdelka, ki vsebuje radionuklide (radioaktivne izotope), so naslednji podatki:
-       
navedba učinkovine mora poleg imena ali kode vsebovati tudi kemijski
simbol radioaktivnega izotopa,
-       
mednarodni simbol za radioaktivnost,
-       
pri tekočih pripravkih, skupna radioaktivnost v viali oziroma steklenički
ali radioaktivnost v mililitru tekočine ob določenem datumu in, če je potrebno,
ob uri, ter volumen tekočine v viali oziroma steklenički,
-       
pri trdnih pripravkih, kot so suho zamrznjeni pripravki, skupna
radioaktivnost v viali oziroma steklenički ob določenem datumu in, če je
potrebno, ob uri,
-       
pri kapsulah radioaktivnost vsake kapsule ob določenem datumu in, če je
potrebno, ob uri ter število kapsul v viali oziroma steklenički.
(3) Zunanja ovojnina poleg podatkov iz prejšnjega
odstavka in iz pravilnika, ki ureja označevanje in navodilo za uporabo zdravil
za uporabo v humani medicini, vsebuje tudi:
-       
ime izdelka z razlago (obrazložitvijo) kode, uporabljene na stekleničkah
oziroma vialah,
-       
ime in naslov proizvajalca, in
-       
skupno radioaktivnost ob določenem datumu in, če je potrebno, ob uri.
(4) Radiofarmacevtski predhodniki so dodatno označeni z
opozoriloma »Ni namenjeno za neposredno uporabo pri pacientih. « in »Za
radiooznačevanje in vitro.«
(5) Kompleti za pripravo radiofarmaka morajo biti po
rekonstituciji označeni v skladu z drugim odstavkom tega člena.
(6) Nalepka na transportni ovojnini je praviloma v
slovenskem jeziku in ne sme prekrivati besedila v angleškem jeziku. Pri
označevanju transportne ovojnine radiofarmacevtskega izdelka je treba
upoštevati mednarodne predpise o varnem prevozu radioaktivnih snovi, ki jih
določa ZVISJV-1.
IV. PRIPRAVA IN UPORABA RADIOFARMACEVTSKIH IZDELKOV
10. člen
(priprava in uporaba radiofarmacevtskih izdelkov)
(1) Radiofarmacevtski izdelki se lahko pripravljajo le v
radiofarmacevtskih lekarnah, kot so opredeljene v zakonu, ki ureja lekarniško
dejavnost, uporabljajo pa le v bolnišnicah, ki izvajajo nuklearno-medicinsko
dejavnost.
(2) Priprava, rokovanje in uporaba radiofarmacevtskih
izdelkov so v skladu z zakonom, predpisi o pogojih za opravljanje
radiofarmacevtske lekarniške dejavnosti, predpisi o ionizirajočih sevanjih in
predpisi s področja prevoza nevarnega blaga ter v skladu z načeli dobre prakse
za pripravo radiofarmakov v radiofarmacevtskih lekarnah.
V. PROMET NA DEBELO Z RADIOFARMACEVTSKIMI IZDELKI
11. člen
(dovoljenje za promet na debelo)
Promet na debelo z radiofarmacevtskimi izdelki lahko
opravljajo le poslovni subjekti, ki imajo za to dejavnost dovoljenje JAZMP, v
okviru dovoljenja za promet na debelo z zdravili in izpolnjujejo pogoje po
predpisih, ki urejajo promet z zdravili na debelo.
12. člen
(odgovorna oseba)
Poslovni subjekti, ki opravljajo promet na debelo z
radiofarmacevtskimi izdelki, določijo odgovorno osebo, ki ima poleg pogojev,
določenih v 2. točki prvega odstavka 105. člena zakona in pravilniku, ki določa
natančnejše pogoje za promet z zdravili na debelo, opravljeno tudi dodatno
usposabljanje s področja radiofarmacije.
13. člen
(promet z radiofarmacevtskimi izdelki)
(1) Imetniki dovoljenja za opravljanje dejavnosti
prometa na debelo z radiofarmacevtskimi izdelki lahko radiofarmacevtske izdelke
prodajajo samo imetnikom dovoljenja za promet na debelo z radiofarmacevtskimi
izdelki in radiofarmacevtskim lekarnam.
(2) Radiofarmacevtske lekarne lahko kupujejo
radiofarmacevtske izdelke samo od imetnikov dovoljenja za opravljanje
dejavnosti prometa z radiofarmacevtskimi izdelki na debelo.
14. člen
(sprostitveni certifikat)
Poslovni subjekt, ki ima dovoljenje za opravljanje dejavnosti
prometa z radiofarmacevtskimi izdelki na debelo, radiofarmacevtski lekarni ob
vsaki dobavi radiofarmacevtskega izdelka predloži kopijo proizvajalčevega
sprostitvenega certifikata za vsako dobavljeno serijo radiofarmacevtskih
izdelkov.
VI. KONČNI DOLOČBI
15. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
radiofarmacevtskih izdelkih (Uradni list RS, št. 86/08 in 17/14 – ZZdr-2).
16. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-14/2018
Ljubljana, dne 11. septembra 2018
EVA 2018-2711-0006
Milojka Kolar Celarc l.r.
Ministrica
za zdravje