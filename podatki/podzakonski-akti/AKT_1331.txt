1. člen
(vsebina splošnega akta)
Ta splošni akt natančneje ureja vsebino in način posredovanja
informacij o načrtovanih gradbenih delih na fizični infrastrukturi, način
neposrednega pridobivanja tovrstnih informacij in pravila ravnanja ob izkazanem
interesu zainteresiranih soinvestitorjev za skupno gradnjo ter v primeru
gradnje infrastrukture iz javnih sredstev.
2. člen
(namen in uporaba splošnega akta)
Namen tega splošnega akta je natančnejša določitev nabora
informacij ob objavi namere o načrtovani gradnji gospodarske javne
infrastrukture in poziva zainteresiranim investitorjem, da izrazijo interes za
vključitev v načrtovanje oziroma za skupno gradnjo elektronskih komunikacijskih
omrežij in pripadajoče infrastrukture.
3. člen
(pomen izrazov)
(1) Izrazi, uporabljeni v tem splošnem aktu, pomenijo:
1.     
Investitor v gospodarsko javno infrastrukturo je infrastrukturni
operater, drug investitor v javna komunikacijska omrežja ali investitor v druge
vrste gospodarske javne infrastrukture, ki ni hkrati infrastrukturni operater.
2.     
Medkrajevni linijski objekt je za potrebe tega splošnega akta objekt,
namenjen izvajanju storitev s področja prometa, energetike, komunalnega
gospodarstva, elektronskih komunikacij ali upravljanja z vodami, ki poteka
najmanj med dvema naseljema.
3.     
Namera o načrtovani gradnji je namera investitorja v gospodarsko javno
infrastrukturo o načrtovani gradnji in poziv zainteresiranim investitorjem v
elektronska komunikacijska omrežja in pripadajočo infrastrukturo, da izrazijo
interes za vključitev elektronskih komunikacijskih omrežij in pripadajoče
infrastrukture v načrtovanje oziroma za skupno gradnjo.
4.     
Vrste gradbenih del predstavljajo novogradnje, rekonstrukcijska in
adaptacijska dela, vzdrževalna dela ter odstranitve.
5.     
Začetek gradbenih del je za potrebe tega splošnega akta pričetek
izvajanja gradbenih, obrtniških ali inštalacijskih dejavnosti, ki trajno
spremenijo obstoječe stanje objektov ali zemljišč in vsako zemeljsko delo,
povezano z gradnjo, vključno z odrivom humusa.
(2) Odprave napak zaradi nedelovanja omrežja se za potrebe
tega splošnega akta ne štejejo kot gradbena dela.
(3) Ostali izrazi, uporabljeni v tem splošnem aktu, imajo
enak pomen, kot je določen v Zakonu o elektronskih komunikacijah (Uradni list
RS, št. 130/22 in 18/23 – ZDU-1O; v nadaljnjem besedilu: zakon).
4. člen
(gradbena dela neznatnega pomena)
(1) Namere o načrtovani gradnji gospodarske javne infrastrukture
ni treba objaviti v naslednjih primerih:
-       
če je dolžina trase gradnje krajša od 100 metrov, kadar se izvajajo
gradbena dela v gospodarsko javno infrastrukturo znotraj naselja,
-       
če je dolžina trase gradnje krajša od 1 kilometra, kadar se izvajajo
gradbena dela v gospodarsko javno infrastrukturo med naselji,
-       
če gradbena dela predstavljajo izgradnjo posameznega individualnega
naročniškega priključka na javno komunikacijsko omrežje, pri čemer dolžina
trase ne presega 500 metrov ali
-       
če izvajanje gradbenih del traja manj kot sedem dni.
(2) Kadar je gradnja posamične trase gospodarske javne
infrastrukture načrtovana ali se izvaja v več fazah, med fazami pa ni minilo
več kot 60 dni, se kot dolžina trase gradnje iz prvega odstavka tega člena
šteje seštevek dolžin vseh tras posameznih faz gradnje.
(3) Investitor v gospodarsko javno infrastrukturo mora namero
o načrtovani gradnji gospodarske javne infrastrukture ne glede na izjeme iz
prvega odstavka tega člena vedno objaviti v naslednjih primerih:
-       
če je vrednost celotne investicije večja od 25.000 EUR brez DDV,
-       
v primeru gradbenih del na podzemnih prečkanjih cestišč in železniških
prog ali
-       
v primeru gradbenih del na objektih, namenjenih odpravi naravnih ovir
(mostovi, viadukti, predori ipd.).
5. člen
(način posredovanja namer o načrtovani gradnji)
(1) Obveščanje Agencije za komunikacijska omrežja in storitve
Republike Slovenije (v nadaljnjem besedilu: agencija) o namerah o načrtovani
gradnji gospodarske javne infrastrukture poteka preko spletnega obrazca, ki se
nahaja na spletni strani agencije in vsebina katerega je navedena v Prilogi
tega splošnega akta, ki je njegov sestavni del.
(2) Investitor v gospodarsko javno infrastrukturo po
izpolnitvi spletnega obrazca prejme povratno obvestilo z vsebino oddane namere
načrtovane gradnje.
6. člen
(lokacija gradbenih del)
(1) Investitor v gospodarsko javno infrastrukturo mora
lokacijo gradbenih del navesti najmanj na naselje natančno.
(2) Kadar je načrtovana gradnja v naseljih, ki imajo več kot
5 000 prebivalcev, mora investitor v gospodarsko javno infrastrukturo navesti
lokacijo gradbenih del v naseljih, v katerih je uveden ulični sistem, na ulico
natančno.
(3) Kadar je načrtovana gradnja medkrajevnih linijskih
objektov, mora investitor v gospodarsko javno infrastrukturo navesti najmanj
naselji, ki predstavljata začetno in končno točko glavne trase medkrajevnega
linijskega objekta.
(4) Kadar je načrtovana gradnja antenskih nosilcev ali
antenskih stolpov, mora investitor v gospodarsko javno infrastrukturo v opis
lokacije nameravane gradnje navesti še parcelno številko in katastrsko občino
ali koordinate (radij natančnosti 100 m) v državnem koordinatnem sistemu.
7. člen
(predvideni začetek in trajanje del)
(1) Investitor v gospodarsko javno infrastrukturo mora kot
predvideni datum začetka del navesti najmanj mesec in leto, v katerem bo
predvidoma pričel z gradbenimi deli.
(2) Trajanje del mora investitor v gospodarsko javno
infrastrukturo navesti kot oceno trajanja del v mesecih.
8. člen
(kontaktna točka)
(1) Investitor v gospodarsko javno infrastrukturo mora kot
kontaktno točko navesti ime in priimek kontaktne osebe pri investitorju,
službeni elektronski naslov in službeno telefonsko številko, na katerih je
mogoče pridobiti dodatne informacije o načrtovanih gradbenih delih.
(2) Kadar je investitor pravna oseba, mora poleg informacij
iz prejšnjega odstavka zaradi varnostnega preverjanja navesti tudi elektronski
naslov pravne osebe, če pravna oseba tak naslov ima.
9. člen
(ponovna objava namere o načrtovani gradnji)
(1) Če po objavljeni nameri o načrtovani gradnji pride do
bistvenih časovnih ali vsebinskih odstopanj v fazi načrtovanja ali gradnje
gospodarske javne infrastrukture, mora investitor v gospodarsko javno
infrastrukturo namero o načrtovani gradnji ponovno objaviti.
(2) Za bistveno časovno odstopanje šteje, če je preteklo več
kot 12 mesecev od predvidenega datuma izdaje naročila za izdelavo projektne
dokumentacije, pa naročilo za izdelavo projektne dokumentacije še ni bilo
oddano.
(3) Če gradbeno dovoljenje ni potrebno, za bistveno časovno
odstopanje šteje, če v roku 12 mesecev od predvidenega začetka gradbenih del še
ni bilo dejanskega začetka del.
(4) Za bistveno vsebinsko odstopanje šteje, če se spremeni
lokacija gradbenih del ali vrsta gradbenih del. Za bistveno odstopanje šteje
tudi, če se v roku, ki ga je določil investitor za izraz interesa za vključitev
elektronskih komunikacijskih omrežij in pripadajoče infrastrukture v
načrtovanje oziroma za skupno gradnjo, spremenijo podatki kontaktne točke.
10. člen
(tehnični pogoji pri izkazanem interesu za skupno gradnjo)
Zainteresirani soinvestitor mora kot tehnične pogoje skupne
gradnje v skladu s projektantskimi pravili navesti vsaj traso skupne gradnje, predlog
tehnične rešitve oziroma izvedbe skupne gradnje ter seznam potrebnih materialov
in del za izvedbo skupne gradnje.
11. člen
(dovolj zmogljiva kabelska kanalizacija)
Kabelska kanalizacija, ki jo mora zgraditi investitor v
gospodarsko javno infrastrukturo skladno z določilom osmega odstavka 12. člena
zakona, šteje za dovolj zmogljivo, kadar je vgrajena cev najmanj dimenzij
nazivnega premera 110 mm ali dve cevi nazivnega premera 50 mm, ustrezne zunanje
trdnosti in s tako notranjo steno, ki zagotavlja majhen koeficient trenja in
omogoča namestitev komunikacijskih vodov (npr. polivinil klorid, polietilen).
12. člen
(izjeme od obveznosti položitve prazne kabelske
kanalizacije)
Investitorju pri gradnji komunikacijskega omrežja in
pripadajoče infrastrukture iz drugega odstavka 10. člena zakona ali druge
gospodarske javne infrastrukture, kjer se gradnja financira iz javnih sredstev
iz državnega oziroma občinskih proračunov, ni potrebno položiti prazne kabelske
kanalizacije kot to določa osmi odstavek 12. člena zakona, v naslednjih
primerih:
-       
če gradnja infrastrukture ne vključuje zemeljskih del, katerih globina
presega 30 cm,
-       
če gre za izvajanje gradbenih del, za katere skladno s 4. členom tega
splošnega akta ni treba objaviti namere o načrtovani gradnji gospodarske javne
infrastrukture,
-       
če gre za izgradnjo ali vzdrževanje gozdnih cest ali
-       
če gre za gradnjo visokozmogljivih omrežij oziroma nadgradnjo ali
razširitev obstoječih omrežij tako, da bodo omogočala prenosne hitrosti najmanj
100 Mb/s in se predmetna gradnja, nadgradnja ali razširitev zagotavlja iz
javnih sredstev iz 20. člena tega zakona.

Priloga:
Spletni obrazec – vzorec

Splošni akt o preglednosti v zvezi z
načrtovanimi gradbenimi deli in o skupni gradnji gospodarske javne
infrastrukture (Uradni list RS, št. 34/23) vsebuje naslednjo prehodno in
končno določbo:
»PREHODNA IN KONČNA DOLOČBA
13. člen
(prenehanje uporabe)
Z dnem uveljavitve tega splošnega akta se preneha uporabljati
Splošni akt o dostopu do obstoječe fizične infrastrukture (Uradni list RS, št.
9/18 in 130/22 – ZEKom-2).
14. člen
(začetek veljavnosti)
Ta splošni akt začne veljati osmi dan po objavi v Uradnem
listu Republike Slovenije.«.

Popravek Splošnega akta o preglednosti v zvezi
z načrtovanimi gradbenimi deli in o skupni gradnji gospodarske javne
infrastrukture (Uradni list RS, št. 41/23) popravlja 13. člen akta tako, da
se glasi:
»13. člen
(prenehanje uporabe)
Z dnem uveljavitve tega splošnega akta se preneha uporabljati
Splošni akt o preglednosti v zvezi z načrtovanimi gradbenimi deli in o skupni
gradnji gospodarske javne infrastrukture (Uradni list RS, št. 9/18 in 130/22 –
ZEKom-2).«.