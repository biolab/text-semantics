I. POGLAVJE: SPLOŠNO
1. člen
(vsebina uredbe)
(1) Ta uredba določa natančnejše
postopke v zvezi z integriranim administrativnim in kontrolnim sistemom (v
nadaljnjem besedilu: IAKS) in podrobna pravila v zvezi z navzkrižno skladnostjo
za izvajanje:
-      
Uredbe Sveta (ES) št. 1782/2003 z dne 29. septembra 2003 o skupnih
pravilih za sheme neposrednih podpor v okviru skupne kmetijske politike in o
nekaterih shemah podpore za kmete ter o spremembi uredb (EGS) št. 2019/93, (ES)
št. 1452/2001, (ES) št. 1453/2001, (ES) št. 1454/2001, (ES) 1868/94, (ES) št.
1251/1999, (ES) št. 1254/1999, (ES) št. 1673/2000, (EGS) št. 2358/71 in (ES)
št. 2529/2001 (UL L št. 270 z dne 21. 10. 2003, str. 1, z vsemi
spremembami; v nadaljnjem besedilu: Uredba 1782/2003/ES) in
-      
Uredbe Komisije (ES) št. 796/2004 z dne 30. aprila 2004 o podrobnih
pravilih za izvajanje navzkrižne skladnosti, modulacije in integriranega
administrativnega in kontrolnega sistema, predvidenih z Uredbo Sveta (ES) št.
1782/2003 o skupnih pravilih za sheme neposrednih podpor v okviru skupne
kmetijske politike in o nekaterih shemah podpor za kmete (UL L št. 141 z dne
30. 4. 2004, str. 18, z vsemi spremembami; v nadaljnjem besedilu: Uredba
796/2004/ES).
(2) IAKS se uporablja za postopke uveljavljanja
neposrednih plačil in združljivih shem podpor, opredeljenih v:
-      
predpisu, ki ureja neposredna plačila za pridelovalce določenih
poljščin;
-      
predpisu, ki ureja trg s svežim sadjem in zelenjavo;
-      
predpisu, ki ureja trg s hmeljem;
-      
predpisu, ki ureja podporo za pridelavo semena kmetijskih rastlin;
-      
predpisu, ki ureja neposredne podpore za ovce in koze;
-      
predpisu, ki ureja neposredna plačila za goveje in telečje meso;
-      
predpisu, ki ureja mlečne premije in dodatno plačilo za mleko;
-      
predpisu, ki ureja trg z oljčnim oljem;
-      
predpisu, ki ureja plačila za ukrepe Programa razvoja podeželja za
Republiko Slovenijo 2004-2006 za leto 2005 (v nadaljnjem besedilu: PRP);
-      
predpisu, ki ureja trg z vinskim grozdjem, moštom in vinom.
2. člen
(pomen izrazov)
Izrazi, uporabljeni v tej uredbi, imajo
naslednji pomen:
-      
nosilec kmetijskega gospodarstva je fizična ali pravna oseba oziroma
združenje fizičnih ali pravnih oseb, ki opravlja kmetijsko dejavnost ter je
vpisan v register kmetijskih gospodarstev na Ministrstvu za kmetijstvo, gozdarstvo
in prehrano (v nadaljnjem besedilu: ministrstvo);
-      
kmetijsko gospodarstvo so vse proizvodne enote, s katerimi upravlja
nosilec kmetijskega gospodarstva in se nahajajo na ozemlju Republike Slovenije;
-      
zbirna vloga je enotna vloga, ki vključuje podatke o kmetijskem
gospodarstvu in zahtevke za neposredna plačila in združljive sheme podpor,
opredeljene v šestem odstavku 9. člena te uredbe. Zahtevek za neposredna
plačila za hmelj, ki ga uveljavlja organizacija proizvajalcev, ni sestavni del
zbirne vloge;
-      
navzkrižna skladnost pomeni predpisane zahteve ravnanja ter dobre
kmetijske in okoljske pogoje, določene v predpisu o navzkrižni skladnosti in v
skladu s 4. in 5. členom Uredbe 796/2004/ES;
-      
kmetijska zemljišča v smislu točke a) 2. člena Uredbe 796/2004/ES so
kmetijska zemljišča, ki jih nosilec kmetijskega gospodarstva prijavi na obrazcu
»C-Prijava zemljišč v uporabi za leto 2005« pod naslednje vrste dejanske rabe:
njive in vrtovi, hmeljišča, vinogradi, intenzivni sadovnjaki, ekstenzivni
sadovnjaki, oljčniki, trajni travniki in plantaže gozdnega drevja;
-      
trajni travnik pomeni »trajni travnik« v smislu druge točke 2. člena
Uredbe 796/2004/ES;
-      
travniški sadovnjak je estenzivni nasad visokodebelnih sadnih dreves,
katerih najmanjša gostota je 50 dreves/ha, največja pa ne presega 200
dreves/ha. Travniški sadovnjak lahko vključuje eno sadno vrsto ali pa različne
sadne vrste. Travniški sadovnjak z različnimi sadnimi vrstami lahko vključuje
dve ali več različnih sadnih vrst;
-      
mejica je pas lesnate vegetacije (grmovja ali drevja), v pretežno odprti
kulturni krajini, širine do 10 metrov. Je pestre botanične strukture in
pomemben življenjski in varovalni prostor za živali in rastline. Večinoma
poteka ob mejah parcel, vodotokih, cestah, kolovozih, melioracijskih kanalih, ipd.;
-      
digitalni katastrski načrt (v nadaljnjem besedilu: DKN) so
zemljiškokatastrski načrti v predpisani vektorski digitalni obliki;
-      
digitalni ortofoto (v nadaljnjem besedilu: DOF) je skeniran
aeroposnetek, ki je z upoštevanjem centralne projekcije posnetka in modela
reliefa transformiran (razpačen) v državni koordinatni sistem. V metričnem
smislu je enak linijskemu načrtu ali karti;
-      
raba kmetijskih zemljišč iz katastra dejanske rabe kmetijskih zemljišč
je raba kmetijskih zemljišč v digitalni grafični obliki (v nadaljnjem besedilu:
digitalna grafična kmetijska raba), ki jo ministrstvo vzdržuje in vodi na podlagi
DOF, satelitskih posnetkov ali drugih virov po posameznih vrstah rabe (njive in
vrtovi, hmeljišča, vinogradi, intenzivni sadovnjaki, ekstenzivni sadovnjaki,
oljčniki, trajni travniki, itd.), v skladu s predpisom, ki ureja kataster
dejanske rabe kmetijskih zemljišč;
-      
parcela pomeni parcelo iz zemljiškega katastra;
-      
grafična površina parcele je površina poligona parcele iz DKN;
-      
grafična površina kmetijskih zemljišč na parceli je površina digitalne
grafične kmetijske rabe znotraj parcele iz DKN. Izračunana je iz grafičnega
preseka DKN in digitalne grafične kmetijske rabe.
3. člen
(pristojni organ)
Skladno z zakonom, ki ureja kmetijstvo, je
Agencija Republike Slovenije za kmetijske trge in razvoj podeželja (v
nadaljnjem besedilu: agencija) pristojni organ za vzpostavitev in izvajanje
IAKS ter kontrol v zvezi z navzkrižno skladnostjo.
4. člen
(upravičenci)
Upravičenci za ukrepe kmetijske politike so
določeni v predpisih iz drugega odstavka 1. člena te uredbe.
5. člen
(nosilec kmetijskega gospodarstva)
(1) Za kmetijsko gospodarstvo vlaga
zahtevke za pridobitev pomoči nosilec kmetijskega gospodarstva, ki je tudi
prejemnik sredstev.
(2) Vsa kmetijska gospodarstva morajo
pri izpolnjevanju zahtevkov uporabljati identifikacijsko številko kmetijskega
gospodarstva (KMG-MID).
(3) Vsak nosilec kmetijskega
gospodarstva lahko vloži zbirno vlogo le za eno kmetijsko gospodarstvo.
Določilo prejšnjega stavka ne velja za planine in skupne pašnike.
(4) Spremembe, ki jih nosilec
kmetijskega gospodarstva priglasi v register kmetijskih gospodarstev (v nadaljnjem
besedilu: RKG) pred oddajo zbirne vloge, vendar najkasneje do 31. maja
2005, se bodo upoštevale pri zahtevkih iz zbirne vloge in drugih zahtevkih za
ukrepe kmetijske politike za leto 2005. Spremembe, ki jih nosilec priglasi v
RKG po 31. maju 2005, se bodo upoštevale pri odobravanju sredstev za
ukrepe kmetijske politike za leto 2005 le na zahtevo nosilca kmetijskega
gospodarstva in ob predložitvi ustreznih dokazil agenciji v skladu s 37. členom
te uredbe.
(5) Spremembe, ki jih nosilci
kmetijskih gospodarstev sporočajo v RKG, ministrstvo dnevno posreduje agenciji,
in sicer predvsem: KMG-MID kmetijskega gospodarstva, na katero se javljena
sprememba nanaša, datum, ko je nosilec kmetijskega gospodarstva sporočil
spremembo, datum, ko je bila sprememba izvedena v RKG, ter vrsto in razlog
spremembe.
(6) Če je kmetijsko gospodarstvo
planina v skupni rabi ali skupni pašnik, je nosilec kmetijskega gospodarstva
registrirana agrarna ali pašna skupnost. Če s planino v skupni rabi oziroma
skupnim pašnikom ne upravlja registrirana agrarna ali pašna skupnost, vlaga
zahtevke za pridobitev sredstev za ukrepe kmetijske politike gospodar planine
ali skupnega pašnika – nosilec kmetijskega gospodarstva, na osnovi pisnega
pooblastila vseh uporabnikov planine oziroma skupnega pašnika.
6. člen
(identifikacijski sistem kmetijskih
zemljišč in gozdov ter način prijave)
(1) Identifikacijski sistem za
kmetijska zemljišča in gozdove, ki se uporablja v okviru IAKS, temelji na
podatkih zemljiškega katastra. Parcela, ki je enolično določena z imenom in
identifikacijsko številko katastrske občine ter številko parcele, je referenčna
parcela za IAKS.
(2) Kmetijska zemljišča se prijavi
tako, da se sosednje parcele ali dele sosednjih parcel z isto vrsto dejanske
rabe združi v enote rabe. Enota rabe je strnjena površina kmetijskega zemljišča
z isto vrsto dejanske rabe, ki je v uporabi enega kmetijskega gospodarstva in
na kateri raste ena vrsta kmetijske rastline ali v primeru dejanske rabe »njive
in vrtovi« ena ali več vrst kmetijskih rastlin. Strnjena površina posamezne
poljščine na njivi je poljina. Enota rabe je lahko sestavljena iz več parcel,
ene parcele ali dela parcele. Za posamezno enoto rabe se v zbirni vlogi
navedejo naslednji podatki:
-      
številka enote rabe,
-      
domače ime,
-      
vrsta dejanske rabe,
-      
identifikacijska številka trajnega nasada (MID-TN) za trajne nasade, ki
so vpisani v registre, ter
-      
podatki o posameznih parcelah, ki enoto sestavljajo: ime in
identifikacijska številka katastrske občine, številka parcele in površina
dejanske rabe na parceli v hektarjih na dve decimalki natančno. Gozd se prijavi
tako, da se navedejo podatki za posamezne parcele in dejanska površina gozda.
(3) Vrste dejanske rabe kmetijskih
zemljišč iz drugega odstavka so njive in vrtovi, hmeljišča, vinogradi, intenzivni
sadovnjaki, ekstenzivni sadovnjaki, oljčniki, trajni travniki, plantaže
gozdnega drevja, kmetijska zemljišča v zaraščanju ter neobdelana kmetijska
zemljišča.
(4) Za oljčnike se število dreves in
njihovo lego v prostoru upošteva iz podatkov registra pridelovalcev oljk.
(5) Ne glede na določbo drugega odstavka
tega člena se za strnjeno površino enote rabe štejejo primeri, ko enoto rabe seka
cesta, potok ali drug linijski objekt nekmetijske rabe, ki ni širši od 10
metrov.
7. člen
(splošna načela v zvezi s površinami)
(1) Če je znotraj posamezne poljine
ali enote rabe površina, ki ni v kmetijski rabi, jo je treba pri prijavi
odšteti in vrisati na grafično podlago.
(2) Minimalna velikost enote rabe
oziroma poljine, za katero se lahko uveljavi zahtevek za pomoč, je 0,1 ha, razen če ni v predpisih iz 1. člena te uredbe drugače določeno.
(3) Glede krmnih površin velja
naslednje:
a)  če je krmna površina v
skupni rabi, jo agencija porazdeli med posamezna kmetijska gospodarstva v sorazmerju
z njihovo uporabo, kot je navedeno v točki e) tega člena;
b)  vsaka krmna površina mora
biti na voljo za rejne živali nepretrgoma najmanj sedem mesecev, začenši z 20.
marcem;
c)  če leži krmna površina v
sosednji državi članici Evropske unije, se šteje ta površina na zahtevo nosilca
kmetijskega gospodarstva kot del njegovega gospodarstva, pod pogojem, da se
nahaja v neposredni bližini kmetijskega gospodarstva in da ta krmna površina
predstavlja manj kot polovico vseh kmetijskih zemljišč v uporabi tega
kmetijskega gospodarstva ter da za te površine priloži izpisek, iz katerega je
razvidno lastništvo;
d)  krmna površina iz prejšnje
točke se upošteva tudi pri izračunu obremenitve za ukrepe PRP in pri ugotavljanju
izpolnjevanja pogojev za navzkrižno skladnost;
e)  v primeru skupne rabe
zemljišč, ko ima kmetijsko gospodarstvo na paši na planini ali skupnem pašniku
živali vsaj 80 dni, se mu površine trajnih travnikov na planini oziroma skupnem
pašniku upoštevajo kot krmne površine za pomoči, opredeljene v predpisu, ki
ureja trg za goveje in telečje meso. Delež krmnih površin, ki se priključi kmetijskemu
gospodarstvu, se izračuna tako, da se upošteva sorazmerni delež površine, ki ga
uporabljajo živali posameznega kmetijskega gospodarstva. Pri izračunu se upoštevajo
vse živali, navedene na obrazcu »Pooblastilo uporabnikov planine/skupnega
pašnika in zapisnik o prigonu živali na pašo« z upoštevanjem koeficientov za
preračun v GVŽ, navedenih na tem obrazcu;
f)   določbe prejšnjega
odstavka se smiselno uporabijo tudi, ko ima kmetijsko gospodarstvo v uporabi
individualno planino.
II. POGLAVJE: ZAHTEVKI
8. člen
(zahtevki za pomoči)
(1) Nosilec kmetijskega gospodarstva,
ki uveljavlja katerikoli ukrep kmetijske politike, mora biti vpisan v RKG ter
mora posredovati podatke o staležu živali, oddaji ali nabavi živinskih gnojil
ter vseh kmetijskih zemljiščih v uporabi in gozdovih v skladu z 9. členom te
uredbe.
(2) Nosilci kmetijskih gospodarstev
lahko namesto z obrazci, ki so priloga te uredbe, pomoči uveljavljajo tudi v
obliki računalniških izpisov, ki jih potrdijo s svojim podpisom. Vnos podatkov
za pripravo računalniških izpisov se izvede na lokacijah kmetijske svetovalne
službe (v nadaljnjem besedilu: KSS) v rokih, ki jih za posameznega nosilca
kmetijskega gospodarstva določi KSS.
Podpoglavje A: ZBIRNA VLOGA
9. člen
(datum oddaje zbirne vloge in obrazci)
(1) Nosilci kmetijskih gospodarstev,
vključno z nosilci planin in skupnih pašnikov, ki v letu 2005 uveljavljajo
kakršenkoli ukrep kmetijske politike iz predpisov, navedenih v 1. členu te
uredbe, predpisa, ki ureja obseg vinogradniških površin, predpisov, ki
opredeljujejo strukturne ukrepe razvoja podeželja: »Naložbe v kmetijska gospodarstva«,
»Pomoč mladim kmetom za prevzem kmetij« ter »Spodbujanje dejavnosti povezanih s
kmetijstvom – alternativni dohodkovni viri«, ali predpisov, ki urejajo razvoj
podeželja, morajo od 1. aprila do 31. maja 2005 na agencijo
posredovati izpolnjene osnovne obrazce o kmetijskem gospodarstvu, ki so:
-      
»A – Osnovni podatki o kmetijskem gospodarstvu, nekateri zahtevki in
izjave za leto 2005« (za fizične osebe),
-      
»A1 – Osnovni podatki o kmetijskem gospodarstvu, nekateri zahtevki in
izjave za leto 2005« (za pravne osebe in samostojne podjetnike),
-      
»B – Osnovni podatki o kmetijskem gospodarstvu za leto 2005 – stalež
živali«,
-      
»B1 – Oddaja/Nabava živinskih gnojil za leto 2005«,
-      
»C –Prijava zemljišč v uporabi za leto 2005« ter
-      
izris prijavljenih kmetijskih zemljišč v uporabi z označitvijo enot dejanske
rabe (njiva, vinograd, ipd.) ter poljin in navedbo vrst kmetijskih rastlin
(koruza, pšenica, ipd.) ter v primeru konoplje tudi sort na grafičnih podlagah
iz prvega odstavka 10. člena te uredbe.
(2) Podatke iz obrazcev in grafičnih
izrisov iz prejšnjega odstavka lahko uporabi ministrstvo za vpis v RKG.
Agencija zagotovi ministrstvu dostop do teh podatkov.
(3) Če na kmetijskem gospodarstvu ne
redijo živali, ni treba posredovati obrazca »B – Osnovni podatki o kmetijskem
gospodarstvu za leto 2005 – stalež živali«.
(4) Obrazec »B1 – Oddaja/nabava
živinskih gnojil za leto 2005« posreduje nosilec kmetijskega gospodarstva, ki
oddaja živinska gnojila, prejemnik pa s podpisom na obrazcu potrdi prejem
gnojil.
(5) Če na kmetijskem gospodarstvu
nimajo v uporabi kmetijskih zemljišč, ni treba posredovati obrazca »C – Prijava
zemljiščih v uporabi za leto 2005«.
(6) Zbirno vlogo za leto 2005
sestavljajo poleg osnovnih obrazcev in izrisa iz prvega odstavka tega člena še
naslednji zahtevki, ki se vlagajo na naslednjih obrazcih:
a)  zahtevek za vse pomoči na
površino iz predpisov, navedenih v točkah a) do d) drugega odstavka 1. člena te
uredbe, in zahtevek za krmne površine, opredeljene v skladu s predpisom, ki
ureja trg za goveje in telečje meso iz 1. člena te uredbe: na obrazcu »D –
Zahtevek za pomoči na površino za leto 2005«;
b)  zahtevek za premijo za krave
dojilje in dodatno nacionalno premijo: na obrazcu »Zahtevek za premijo za krave
dojilje in dodatno nacionalno premijo za leto 2005«;
c)  zahtevek za
ekstenzifikacijsko plačilo: na obrazcu »A/A1 – Osnovni podatki o kmetijskem
gospodarstvu, nekateri zahtevki in izjave za leto 2005«;
d)  zahtevek za
ekstenzifikacijsko plačilo za krave molznice: na obrazcu »Zahtevek za
ekstenzifikacijsko plačilo za krave molznice za leto 2005«;
e)  zahtevek za mlečno premijo
in dodatno plačilo za mleko: na obrazcu »A/A1 – Osnovni podatki o kmetijskem
gospodarstvu, nekateri zahtevki in izjave za leto 2005«;
f)   zahtevek za ukrep SKOP
iz PRP – reja avtohtonih in tradicionalnih pasem domačih živali: na obrazcu »G
– Zahtevek za pomoči za ukrep SKOP – reja avtohtonih in tradicionalnih pasem
domačih živali za leto 2005«;
g)  zahtevek za ukrep PRP –
izravnalna plačila za območja z omejenimi možnostmi za kmetijsko dejavnost: na
obrazcu »D – Zahtevek za pomoči na površino za leto 2005«;
h)  zahtevki na površino za
ukrepe SKOP iz PRP: na obrazcu »D – Zahtevek za pomoči na površino za leto
2005«, razen za ukrepa: ozelenitev njivskih površin ter za pridelavo avtohtonih
in tradicionalnih sort kmetijskih rastlin za neprezimne strniščne posevke;
i)    zahtevek za
proizvodno pomoč za oljčno olje: na obrazcu »Zahtevek za proizvodno pomoč za
oljčno olje za tržno leto 2004/2005«;
j)    podpora za
pridelavo semena kmetijskih rastlin in semenskega krompirja: na obrazcu »D –
Zahtevek za pomoči na površino za leto 2005«.
(7) Zahtevek za premijo, dodatno
premijo in dodatno plačilo za ovce in koze, ki se oddaja na obrazcu »Zahtevek
za premijo za ovce in koze, dodatno premijo in dodatno plačilo za leto 2005« ni
sestavni del zbirne vloge, lahko pa se odda skupaj z zbirno vlogo, če se le to
odda v roku od 1. do 30. aprila 2005.
(8) Zbirno vlogo ali računalniški
izpis iz drugega odstavka prejšnjega člena, vključno z izrisom na grafičnih
podlagah in predpisanimi prilogami, mora nosilec kmetijskega gospodarstva v
roku od 1. aprila do 31. maja 2005 poslati s priporočeno pošto na
naslov: Agencija Republike Slovenije za kmetijske trge in razvoj podeželja,
Dunajska 160, 1000 Ljubljana, s pripisom: »zbirna vloga« ali jo v tem roku
vložiti neposredno v sprejemno pisarno agencije.
(9) Vse ostale zahtevke za
uveljavljanje pomoči iz 1. člena te uredbe se dostavi na isti naslov v rokih,
ki so opredeljeni v predpisih iz 1. člena te uredbe.
(10) Obrazce za zbirno vlogo s
predtiskanimi podatki in grafičnimi podlagami iz prvega odstavka 10. člena te
uredbe in navodila za izpolnjevanje obrazcev pošlje agencija nosilcem
kmetijskih gospodarstev, ki so v letu 2004 uveljavljali zahtevke za ukrepe
kmetijske politike. Navodila za izpolnjevanje obrazcev pripravi agencija v
sodelovanju z ministrstvom.
(11) Obrazci so nosilcem kmetijskih
gospodarstev na voljo tudi pri območnih kmetijsko-gozdarskih zavodih in na
spletni strani agencije.
(12) Obrazci, ki jih določa ta uredba,
so kot priloga sestavni del te uredbe.
10. člen
(vsebina predtiska in zbirne vloge)
(1) Agencija posreduje nosilcem
kmetijskih gospodarstev predtiskane opisne podatke in grafične podlage o zemljiščih
v uporabi na osnovi prijavljenih površin v predhodnem letu. Grafične podlage so
v dveh izvodih in vsebujejo tri grafične sloje: črnobel DOF, DKN in digitalno
grafično kmetijsko rabo ter imajo označene parcele v uporabi v letu 2004, ki
sestavljajo posamezne enote rabe.
(2) Predtiskani opisni podatki vsebuje
predvsem identifikacijske podatke o enotah rabe in parcelah, ki sestavljajo posamezne
enote, numerično površino parcel, grafično površino kmetijskih zemljišč na
posamezni parceli, površino dejanske rabe v letu 2004 in eventuelno vključenost parcele v: območja z omejenimi možnostmi za kmetijsko dejavnost (v
nadaljnjem besedilu: OMD), vodovarstvena območja (v nadaljnjem besedilu: VVO),
osrednje območje pojavljanja velikih zveri (v nadaljnjem besedilu: ZVE),
ekološko pomembna območja (v nadaljnjem besedilu: HAB), območja grbinastih
travnikov (v nadaljnjem besedilu: GRB) in zavarovana območja (v nadaljnjem
besedilu: KZO). Za vsako posamezno parcelo so navedene tudi grafične površine
posameznih vrst grafičnih rab, izračunanih na osnovi grafičnega preseka DKN in
posameznih vrst digitalnih grafičnih rab.
(3) Agencija v sodelovanju z ministrstvom
pripravi za predtisk grafične in opisne podatke o zemljiščih v uporabi na
osnovi podatkov, navedenih v zbirni vlogi za leto 2004, podatkov iz registrov
trajnih nasadov glede na stanje na dan 28. januarja 2005 in ob predhodni kontroli z numeričnimi podatki zemljiškega katastra glede na stanje na dan
28. januarja 2005. Na predtisku so grafični podatki parcel iz DKN na
stanje z dne 9. decembra 2004 in digitalne grafične rabe na stanje z dne
23. decembra 2004. Podatki iz zbirne vloge za leto 2004, ki se ne ujemajo
s podatki iz zemljiškega katastra ali s podatki iz registrov trajnih nasadov,
se na predtisku označijo. Podatke za predtisk potrdi ministrstvo.
(4) Nosilec kmetijskega gospodarstva
lahko spremembe podatkov o zemljiščih v uporabi navede v zbirni vlogi tako, da
popravi oziroma dopolni predtiskane podatke o zemljiščih.
(5) Zbirna vloga vsebuje vse
informacije, ki so potrebne za ugotovitev upravičenosti do pomoči, zlasti:
-      
osebne podatke nosilca kmetijskega gospodarstva,
-      
zahtevke za pomoči, ki jih nosilec uveljavlja,
-      
podatke, ki omogočajo identifikacijo vseh enot rabe ali poljin
kmetijskega gospodarstva, njihovo površino, izraženo v hektarih na dve
decimalni mesti, njihovo lokacijo in dejansko rabo,
-      
izjavo nosilca kmetijskega gospodarstva, da je seznanjen s pogoji za
ukrepe, ki jih uveljavlja, ter sankcijami, ki jih določa ta predpis.
(6) Zbirna vloga mora biti izpolnjena
v celoti in v skladu s priloženimi navodili, pri čemer nosilec kmetijskega
gospodarstva za rejne živali navede podatke o živalih na kmetijskem
gospodarstvu na dan 1. aprila 2005 oziroma za živali, ki se redijo v
turnusih, povprečno število živali v turnusu in skupno število dni v reji, za
rabo kmetijskih zemljišč dejansko rabo in vrsto kmetijskih rastlin, za še
neposejane površine pa predvideno vrsto kmetijskih rastlin v rastni dobi 2005,
ki bodo posejane najkasneje do 31. maja 2005, razen sladke koruze, za
katero je najkasnejši rok setve 15. junij 2005.
(7) Če s posebnimi predpisi ni drugače
določeno, so nosilci kmetijskih gospodarstev dolžni hraniti kopije zbirne vloge
in ostalih zahtevkov najmanj štiri leta od pravnomočnosti odločbe o zahtevkih.
11. člen
(posebne zahteve v zvezi z zbirno vlogo)
(1) Za komasacijska območja, kjer
komasacijski postopki še niso zaključeni, nosilci kmetijskih zemljišč zbirni
vlogi priložijo kopijo odločbe o novi razdelitvi zemljišč na komasacijskem
območju (v nadaljnjem besedilu: komasacijska odločba), s katero dokazujejo, da
so dejanski uporabniki zemljišč na komasacijskem območju.
(2) Če je nosilec kmetijskega
gospodarstva že v predhodnih letih priložil kopijo komasacijske odločbe in ni
nobenih sprememb, odločbe ni potrebno prilagati.
(3) Kadar sta v zahtevku za pomoč na
površino prijavljena lan in konoplja, ki se pridelujeta za vlakna, se za konopljo
in lan zbirni vlogi priložijo uradne etikete, s katerimi je opremljeno seme v
prometu v skladu s predpisom, ki ureja trženje semena oljnic in predivnic. Za
lan se zbirni vlogi priloži tudi kopija pogodbe s predelovalcem. Vsa ostala
potrebna dokazila za konopljo (dovoljenje za gojenje konoplje in kopija pogodbe
s predelovalcem) so agenciji na voljo na ministrstvu. Če se setev lanu ali
konoplje izvede po roku za oddajo zbirne vloge, se dokazila za lan in uradne
etikete, s katerimi je opremljeno seme konoplje, pošljejo agenciji najkasneje
do 30. junija 2005. V primeru, ko je v zahtevku za pomoč na površino
prijavljena konoplja ali lan, je treba navesti vsako sorto ločeno.
(4) V primeru zemljišča v prahi,
uporabljenega v skladu s točko b) 55. člena ali prvo alineo tretjega odstavka
107. člena Uredbe 1782/2003/ES, se zbirni vlogi priloži:
-      
kopijo pogodbe, sklenjene z zbiralcem ali prvim predelovalcem,
-      
izpolnjen obrazec »Podatki o pridelku oljne ogrščice, namenjene za
proizvodnjo bio goriva za leto 2005« najkasneje do 31. avgusta 2005 ter
-      
izpolnjen obrazec »Obvestilo prvega predelovalca oziroma zbiralca o
količinah prevzetih surovin za biogorivo« najkasneje do 30. septembra
2005.
(5) V primeru zahtevka za pomoč za
energetske rastline se zbirni vlogi priložijo enake priloge in v istih
terminih, kot je določeno v prejšnjem odstavku.
(6) V primeru podpore za pridelavo
lupinarjev se podatke o vrsti lupinarjev in številu dreves oziroma grmov/ha,
prevzame iz registra pridelovalcev sadja v intenzivnih sadovnjakih.
(7) V primeru zahtevka za seme se
zbirni vlogi priloži:
-      
izjavo o pridelavi semenskega materiala, če je semenski material
pridelal dobavitelj sam, ali pogodbo o pridelavi semenskega materiala,
sklenjeno med dobaviteljem in pridelovalcem semenskega materiala; izjava ali pogodba
mora vsebovati identifikacijske podatke o zemljiščih, na katerih je potekala
pridelava semenskega materiala;
-      
kopijo zapisnika o potrjevanju in Potrdila o uradni potrditvi semenskega
materiala ali kopijo Potrdila o nedokončani potrditvi semenskega materiala, na
katerega se nanaša zahtevek, ki ga je izdal organ za potrjevanje v skladu s predpisi,
ki urejajo trženje semenskega materiala;
-      
navedba količine certificiranega semena na obrazcu »Prijava količin
semena za leto 2005«.
Priloge iz prve alinee tega odstavka se
posreduje agenciji najkasneje do 15. septembra 2005, priloge iz druge in
tretje alinee tega odstavka pa najkasneje do 31. marca 2006. Na zahtevek
za pomoči na površino se v primeru zahtevka za seme navede posamezne vrste
kmetijskih rastlin, ki se pridelujejo za seme. V primeru pridelave semenskega
krompirja se na zahtevek za pomoči na površino ločeno vpiše semenske nasade in
nasade v 100-m izolacijskem pasu. Vsa potrebna dokazila v zvezi s semenskim
krompirjem in nasadi v 100-m izolacijskem pasu je potrebno poslati na agencijo
do 15. septembra 2005.
(8) V primeru proizvodne pomoči za
oljčno olje se zbirni vlogi priloži kopijo potrdila odobrene oljarne o količini
proizvedenega olja in v primeru, če proizvajalec proda oljke, tudi kopijo
računa za prodane oljke ter osebne podatke in naslov kupca.
(9) Nosilci kmetijskih gospodarstev,
ki uveljavljajo neposredno plačilo za hmelj preko organizacije proizvajalcev,
navedejo podatke o hmeljiščih in zahtevek za neposredno plačilo za hmelj na
obrazcu »C – Prijava zemljišč v uporabi za leto 2005« in obrazcu »D – Zahtevek
za pomoči na površino za leto 2005« ter na obrazcu »A/A1 – Osnovni podatki o
kmetijskem gospodarstvu, nekateri zahtevki in izjave za leto 2005« potrdijo
izjavo, da zahtevek za hmelj uveljavlja organizacija proizvajalcev.
Organizacije proizvajalcev pa v skladu s predpisom, ki ureja trg s hmeljem, do
1. junija 2005 posredujejo zahtevek na obrazcu »Zahtevek organizacije
proizvajalcev hmelja za neposredno plačilo na površino hmeljišč ter začasni ukrep
mirovanja oziroma krčitve za leto 2005«, ki mu priložijo kopije vlog za
neposredna plačila članov organizacije proizvajalcev.
(10) V primeru uveljavljanja ukrepa
izravnalna plačila za območja z omejenimi možnostmi za kmetijsko dejavnost iz
PRP se zbirni vlogi za skupni pašnik najkasneje do 30. junija 2005 priloži
»Pooblastilo uporabnikov planine/skupnega pašnika in zapisnik o prigonu živali
na pašo« na predpisanem obrazcu; za planino, ki je v skupni rabi, pa poleg tega
še »pašni red za leto 2005«, potrjen na občnem zboru pašne skupnosti v tekočem
letu.
(11) Podatki iz obrazca »Pooblastilo
uporabnikov planine/skupnega pašnika in zapisnik o prigonu živali na pašo«
lahko služijo za sporočanje podatkov o premiku govedi na planino. V tem primeru
mora gospodar planine oziroma skupnega pašnika posredovati izvod tega obrazca
pooblaščenemu veterinarju najkasneje v sedmih dneh po prigonu živali na pašo.
(12) V primeru uveljavljanja ukrepa
SKOP – planinska paša iz PRP se zbirni vlogi najkasneje do 30. junija 2005
priloži priloge, navedene v desetem odstavku tega člena, in v primeru
uveljavljanja dodatka za pastirja tudi kopijo pogodbe s pastirjem.
(13) Nosilci kmetijskih gospodarstev,
ki živali pasejo na planini ali skupnem pašniku in želijo, da se jim v skladu s
točkama d) in e) tretjega odstavka 7. člena te uredbe upošteva tudi sorazmerni
del krmnih površin planine ali skupnega pašnika, morajo v obrazcu »A/A1 –
Osnovni podatki o kmetijskem gospodarstvu, nekateri zahtevki in izjave za leto
2005« navesti, da bodo živino pasli na planini oziroma skupnem pašniku.
Sorazmerni delež krmnih površin planine oziroma skupnega pašnika se upošteva na
osnovi podatkov zbirne vloge planine oziroma skupnega pašnika ter podatkov iz
obrazca »Pooblastilo uporabnikov planine/skupnega pašnika in zapisnik o prigonu
živali na pašo«, ki ga v predpisanih rokih posreduje registrirana agrarna ali
pašna skupnost oziroma gospodar planine ali skupnega pašnika.
(14) Nosilec kmetijskega gospodarstva,
ki je v letu 2004 uveljavljal ukrepe SKOP na določenih površinah kmetijskega
gospodarstva, v letu 2005 pa te iste površine v okviru ukrepov SKOP uporablja
drugo kmetijsko gospodarstvo, podatke o teh površinah sporoči na obrazcu »F –
Prodaja / odstop zemljišč, vključenih v ukrepe SKOP, drugemu kmetijskemu gospodarstvu«.
(15) V primeru nekaterih ukrepov SKOP
iz PRP je potrebno posredovati agenciji priloge k zbirni vlogi – posebna
dokazila oziroma izpolnjevanje pogojev za posamezen ukrep SKOP vpisati v
ustrezno evidenco, in sicer za:
-      
ukrep IV.: integrirano poljedelstvo – organizacije, ki opravljajo
kontrolo integrirane pridelave poljščin, morajo za upravičence, ki so se
prijavili v kontrolo do 31. decembra 2004 in v letu 2005 pridelujejo poljščine v skladu s predpisom, ki ureja integrirano pridelavo
poljščin, v register pridelovalcev hmelja oziroma v evidenco integrirane
pridelave poljščin vpisati podatke o vključenosti v kontrolo najkasneje do
31. maja 2005 ter podatke o izpolnjevanju pogojev in izdanih certifikatih
najkasneje do 31. decembra 2005;
-      
ukrep V.: integrirano sadjarstvo – organizacije, ki opravljajo kontrolo
integrirane pridelave sadja, morajo za upravičence, ki so se prijavili v
kontrolo do 31. decembra 2004 in v letu 2005 pridelujejo sadje v skladu s
predpisom, ki ureja integrirano pridelavo sadja, v register pridelovalcev sadja
v intenzivnih sadovnjakih oziroma register pridelovalcev in predelovalcev oljk
vpisati podatke o vključenosti v kontrolo najkasneje do 31. maja 2005 ter
podatke o izpolnjevanju pogojev in izdanih certifikatih najkasneje do
31. decembra 2005;
-      
ukrep VI.: integrirano vinogradništvo – organizacije, ki opravljajo
kontrolo integrirane pridelave grozdja in vina, morajo za upravičence, ki so se
prijavili v kontrolo do 31. decembra 2004 in v letu 2005 pridelujejo grozdje in vino v skladu s predpisom, ki ureja integrirano pridelavo
grozdja in vina, v register pridelovalcev grozdja in vina vpisati podatke o
vključenosti v kontrolo najkasneje do 31. maja 2005 ter podatke o
izpolnjevanju pogojev in izdanih certifikatih najkasneje do 31. decembra
2005;
-      
ukrep VII.: integrirano vrtnarstvo – organizacije, ki opravljajo
kontrolo integrirane pridelave zelenjave, morajo za upravičence, ki so se
prijavili v kontrolo do 31. decembra 2004 in v letu 2005 pridelujejo zelenjavo v skladu s predpisom, ki ureja integrirano pridelavo
zelenjave, v evidenco integrirane pridelave vpisati podatke o vključenosti v
kontrolo najkasneje do 31. maja 2005 ter podatke o izpolnjevanju pogojev
in izdanih certifikatih najkasneje do 31. decembra 2005;
-      
ukrep VIII.: ekološko kmetovanje – organizacije za kontrolo ekoloških
kmetijskih pridelkov in živil morajo za upravičence, ki so se prijavili v
kontrolo do 31. decembra 2004 in v letu 2005 kmetujejo v skladu s
predpisom, ki ureja ekološko pridelavo in predelavo kmetijskih pridelkov
oziroma živil:
a)   najpozneje do
31. maja 2005 posredovati v računalniški in tiskani obliki naslednje
podatke o vključenosti v kontrolo: identifikacijsko številko kmetijskega
gospodarstva (KMG-MID), ime in priimek/naziv in naslov upravičenca ter podatke
o površinah, ki so prijavljene v kontrolo; podatke o površinah se navede ločeno
za: njive-poljščine, vrtnine na prostem, vrtnine v zavarovanih prostorih,
intenzivne sadovnjake, travniške visokodebelne sadovnjake, vinograde, hmeljišča,
drevesnice, travinje;
b)   najpozneje do
31. decembra 2005 posredovati v računalniški in tiskani obliki podatke o
izpolnjevanju pogojev in izdanih certifikatih ali pozitivnih kontrolnih
poročilih, vključno s podatki o identifikacijski številki kmetijskega gospodarstva
(KMG-MID), imenom in priimkom/nazivom in naslovom upravičenca.
(16) Izvajalci izobraževalnih
programov morajo za udeležence, ki so oziroma bodo v obdobju od
26. februarja 2004 do 31. avgusta 2005 opravili izobraževalne tečaje
SKOP, do 30. septembra 2005 v evidenco izobraževanj vpisati podatke o
izpolnjevanju pogojev in izdanih potrdilih. Pri dodeljevanju podpor se kot
izpolnitev obveznosti upošteva, če je izobraževanje opravil upravičenec,
katerikoli družinski član oziroma oseba, ki se ukvarja s kmetijsko dejavnostjo
na zadevnem kmetijskem gospodarstvu. Prisotnost na izobraževalnem programu se
za isto temo prizna le enkrat in le enemu udeležencu z zadevnega kmetijskega
gospodarstva.
12. člen
(spremembe zbirne vloge)
Spremembe zbirne vloge po poteku roka za
vlaganje so možne v skladu z določili 15. člena Uredbe 796/2004/ES. Spremembe
nosilec kmetijskega gospodarstva pisno posreduje agenciji najkasneje do
31. maja 2005.
Podpoglavje B: ZAHTEVKI, KI SE VLAGAJO LOČENO OD ZBIRNE VLOGE
13. člen
(zahtevki na površino)
(1) Za ukrep SKOP – ozelenitev
njivskih površin iz PRP nosilci kmetijskih gospodarstev uveljavljajo plačila na
obrazcu »E – Zahtevek za pomoči na površino za ukrep SKOP – ozelenitev njivskih
površin za leto 2005«, ki ga morajo posredovati agenciji najkasneje do
16. avgusta 2005.
(2) Za ukrep SKOP – pridelava
avtohtonih in tradicionalnih sort kmetijskih rastlin iz PRP nosilci kmetijskih
gospodarstev uveljavljajo plačila za neprezimne strniščne posevke na obrazcu »H
– Zahtevek za pomoči na površino za ukrep SKOP –pridelava avtohtonih in
tradicionalnih sort kmetijskih rastlin za neprezimne strniščne posevke za leto
2005«, ki ga morajo posredovati agenciji najkasneje do 16. avgusta 2005.
14. člen
(zahtevki za pomoči na živali)
(1) Zahtevki za pomoči na živali se
vlagajo v skladu z določili 16. člena Uredbe 796/2004/ES, predpisov iz točk e)
in f) 1. člena te uredbe ter določili te uredbe.
(2) Zahtevek za posebno premijo za
bike in vole, klavno premijo ter dodatno plačilo za govedo se vlaga na agencijo
na obrazcu »Posebna premija, klavna premija ter dodatno plačilo za govedo za
leto 2005« v rokih, kot jih določa predpis o neposrednih plačilih za goveje in
telečje meso.
(3) Ne glede na določilo sedmega
odstavka 9. člena te uredbe je mogoče vlagati na agencijo »Zahtevek za premijo
za ovce in koze, dodatno premijo in dodatno plačilo za leto 2005« ločeno od
zbirne vloge v roku, ki je določen v predpisu o neposrednih podporah za ovce in
koze.
(4) V primeru, ko nosilec kmetijskega
gospodarstva zaradi vpliva naravnih okoliščin na čredo, določenih v 61. členu
Uredbe 796/2004/ES, ne more obdržati živali v celotnem obdobju obvezne reje,
zmanjšanje staleža sporoči agenciji na obrazcu »Obvestilo o izločitvi in/ali
nadomestitvi živali za leto 2005« v desetih delovnih dneh po tem, ko ugotovi,
da je število živali zmanjšano.
(5) Nadomestitve krav dojilj ali
telic, krav molznic, ovac in koz, za katere je zaprošena pomoč, se v času
obvezne reje izvedejo v skladu z določili 58. člena Uredbe 796/2004/ES.
Nadomestitev živali nosilec kmetijskega gospodarstva sporoči agenciji na
obrazcu »Obvestilo o izločitvi in/ali nadomestitvi živali za leto 2005«, in
sicer za govedo v sedmih dneh, za ovce in koze pa v petih delovnih dneh po
nadomestitvi.
Podpoglavje C: SKUPNE DOLOČBE
15. člen
(geodetski podatki)
(1) Če nosilec kmetijskega
gospodarstva za izpolnitev zbirne vloge potrebuje podatke o parcelah in kopije
katastrskih načrtov, lahko te podatke naroči pri Geodetski upravi Republike
Slovenije (v nadalnjem besedilu: geodetska uprava). Geodetska uprava izda te
podatke za namene uveljavljanja sredstev kmetijske politike v obliki izpisa za
posamezno parcelo ali posestnega lista in kopije katastrskih načrtov. Nosilci
kmetijskih gospodarstev so dolžni poravnati fiksne materialne stroške za izdajo
geodetskih podatkov v skladu s predpisom, ki ureja tarife za izdajanje
geodetskih podatkov, pri čemer se šteje vsak izdani dokument za posebno
naročilo.
(2) Geodetska uprava izda izpiske za
posamezno parcelo, posestne liste in kopije katastrskih načrtov v roku osem dni
od oddanega naročila.
16. člen
(kmetijska svetovalna služba)
(1) Kmetijska svetovalna služba
svetuje nosilcem kmetijskih gospodarstev v zvezi z uveljavljanjem ukrepov kmetijske
politike ter predpisanimi zahtevami ravnanja in dobrimi kmetijskimi in
okoljskimi pogoji, pregleduje zbirne vloge in nudi pomoč pri izpolnjevanju
zbirne vloge.
(2) Nosilec kmetijskega gospodarstva
plača za morebitni pregled zbirne vloge 1000 SIT. V primeru, da kmetijski svetovalec
nudi vlagatelju pomoč pri izpolnjevanju zbirne vloge, znaša strošek za pomoč
dodatnih 3000 SIT za vsako uro pomoči.
(3) Kmetijski svetovalec ima za
kmetijska gospodarstva na svojem območju možnost vpogleda v:
-      
podatke o kmetijskih gospodarstvih iz registra kmetijskih gospodarstev,
-      
podatke o vlogah za leto 2005 in predhodna leta,
-      
centralni register govedi, drobnice in prašičev,
-      
evidence, ki se uporabljajo za kontrolo ukrepov PRP,
-      
registre trajnih nasadov,
-      
podatke zemljiškega katastra ter
-      
grafične podatke: DKN, DOF in digitalno grafično kmetijsko rabo.
17. člen
(pooblaščeni vlagatelji)
(1) Zahtevke za uveljavljanje pomoči
po tej uredbi vlagajo nosilci kmetijskih gospodarstev v svojem imenu in za svoj
račun oziroma njihovi pooblaščenci (v nadaljnjem besedilu: pooblaščeni
vlagatelji) v njihovem imenu in za njihov račun, razen če ni s predpisi drugače
določeno.
(2) V primeru zbirne vloge lahko
nosilci kmetijskih gospodarstev dajo pooblastilo pooblaščenemu vlagatelju le za
celotno zbirno vlogo. Pooblastilo za posamezen ukrep iz zbirne vloge ni mogoče.
(3) V primeru iz prejšnjih odstavkov
morajo pooblaščeni vlagatelji zbirnim vlogam ali zahtevkom priložiti:
-      
izpolnjen obrazec »Podatki o subjektu – pooblaščenem vlagatelju«,
-      
podpisana pooblastila nosilcev kmetijskih gospodarstev ter
-      
seznam vloženih zbirnih vlog oziroma zahtevkov, na katerem so navedeni
naslednji podatki: ime in priimek oziroma naziv ter naslov nosilca kmetijskega
gospodarstva, KMG-MID in datum vlaganja vlog in prilog iz tega odstavka.
(4) Agencija primerja seznam vloženih
zbirnih vlog oziroma zahtevkov s priloženimi zbirnimi vlogami ali zahtevki in o
ugotovitvah obvesti pooblaščenega vlagatelja.
(5) Agencija obvesti pooblaščenega
vlagatelja o napakah ali pomanjkljivostih v zbirnih vlogah oziroma zahtevkih.
Nosilci kmetijskih gospodarstev so dolžni pooblaščenemu vlagatelju posredovati
vse zahtevane dopolnitve in popravke, ta pa jih pošlje agenciji v roku,
določenem v pozivu za dopolnitev vloge. Rok za dopolnitev je v primeru, ko
vlagajo zahtevke pooblaščeni vlagatelji, deset dni.
(6) Sredstva se nakažejo neposredno
nosilcu kmetijskega gospodarstva.
18. člen
(zakasnela vložitev)
Zakasnela vložitev zahtevkov ali dopolnitev
zbirne vloge po 31. maju 2005 se obravnava v skladu z določili 21. člena
Uredbe 796/2004/ES.
III. POGLAVJE: KONTROLE
19. člen
(skupna pravila)
Kontrole se izvajajo v skladu s splošnimi
določbami iz 23. člena Uredbe 796/2004/ES, kontrole upravičenosti pa v skladu s
23. členom Uredbe 1782/2003/ES in 22. do 40. členom Uredbe 796/2004/ES.
Podpoglavje A: KONTROLE UPRAVIČENOSTI ADMINISTRATIVNE
KONTROLE
20. člen
(navzkrižno preverjanje)
(1) Navzkrižno preverjanje se izvaja v
skladu s 24. členom Uredbe 796/2004/ES. Agencija pri izvajanju administrativnih
kontrol preverja podatke iz zbirnih vlog in ostalih zahtevkov s podatki iz
zbirk podatkov ministrstva in drugih državnih organov, in sicer:
-      
numerične podatke parcel s podatki zemljiškega katastra na stanje z dne
1. marca 2005;
-      
grafično površino kmetijskih zemljišč na parceli s podatki iz DKN na
stanje z dne 9. decembra 2004 in digitalno grafično kmetijsko rabo na
stanje z dne 23. decembra 2004;
-      
podatke o vinogradih, s podatki registra pridelovalcev grozdja in vina z
dne 31. maja 2005;
-      
podatke o hmeljiščih, s podatki registra pridelovalcev hmelja z dne
31. maja 2005;
-      
podatke o intenzivnih sadovnjakih, s podatki iz registra pridelovalcev
sadja v intenzivnih sadovnjakih z dne 31. maja 2005;
-      
podatke o oljčnikih, s podatki registra pridelovalcev oljk z dne
31. maja 2005;
-      
podatki o travniških sadovnjakih se v primeru, ko v zadnjem letu ni prišlo
do spremembe, kontrolirajo s podatki iz zbirke podatkov o vlogah iz predhodnih
let;
-      
podatke o govedu s podatki iz centralnega registra govedi;
-      
zahtevke za premijo za krave dojilje tudi s podatki evidence agencije o
dodeljeni individualni kvoti za mleko in evidenco dodeljenih premijskih pravic;
-      
zahtevke za premijo za ovce in koze z dodeljenimi premijskimi pravicami;
-      
zahtevke za ukrepe PRP s podatki iz obrazca »B – Osnovni podatki o
kmetijskem gospodarstvu za leto 2005 – stalež živali« ter podatki iz obrazca
»B1 – Oddaja/nabava živinskih gnojil za leto 2005«;
-      
zahtevke, ki se navezujejo na območja z omejenimi možnostmi za kmetijsko
dejavnost s seznamom območij z omejenimi možnostmi za kmetijsko dejavnost ter z
»Elaboratom območij z omejenimi naravnimi dejavniki za kmetijstvo v Republiki
Sloveniji« z dne 15. februarja 2003;
-      
posamezne zahtevke za ukrepe SKOP iz PRP s podatki iz naslednjih uradnih
evidenc: KZO, ZVE, VVO, GRB, HAB z dne 1. marca 2005, evidence
pridelovalcev in predelovalcev ekoloških ali integriranih kmetijskih pridelkov
oziroma živil z dne 31. maja 2005 in 31. decembra 2005;
-      
podatke o avtohtonih in tradicionalnih sortah sadnih rastlin s podatki
iz registra pridelovalcev sadja v intenzivnih sadovnjakih z dne 31. maja
2005;
-      
podatke o avtohtonih in tradicionalnih sortah vinske trte s podatki iz
registra pridelovalcev grozdja in vina na stanje z dne 31. maja 2005;
-      
podatke o avtohtoni sorti hmelja s podatki iz registra pridelovalcev
hmelja na stanje z dne 31. maja 2005;
-      
podatke o avtohtonih in tradicionalnih sortah oljk s podatki iz registra
pridelovalcev oljk na stanje z dne 31. maja 2005;
-      
podatke o sortah, kjer je to potrebno, s skupnim katalogom sort poljščin
v skladu z Direktivo Sveta (ES) št. 53/2002 z dne 13. junija 2002 o
skupnem katalogu sort poljščin (UL L št. 193 z dne 20. 7. 2002, str. 1, z
vsemi spremembami);
-      
podatke iz zahtevkov v primerih, ko to zahtevajo predpisi, z zbirko
podatkov o vlogah in evidenco »Nadzor neposrednih plačil – baza zapisnikov« iz
prejšnjih let;
-      
podatke o naslovu s podatki iz registra prostorskih enot;
-      
ime in priimek, enotno matično številko (EMŠO), davčno številko ter
naslov nosilca kmetijskega gospodarstva in njegovih družinskih članov s podatki
iz centralnega registra prebivalcev;
-      
podatke o poslovnih subjektih, s podatki iz registra poslovnih
subjektov.
Kontrole, navedene v zadnjih treh alineah,
se izvajajo v okviru registra kmetijskih gospodarstev in evidence subjektov.
(2) Administrativne kontrole
prijavljene površine dejanske rabe v zbirni vlogi za leto 2005 in zahtevkov na površino se izvajajo na grafično površino kmetijskih zemljišč na parceli na
stanje 23. decembra 2004. V primeru, ko je zahtevana površina manjša ali
enaka kot je grafična površina kmetijskih zemljišč na parceli, se odobri zahtevana
površina.
(3) Če je prijavljena površina
dejanske rabe v zbirni vlogi za leto 2005 in na zahtevku na površino večja kot je grafična površina kmetijskih zemljišč na parceli, se zahtevek odobri na
osnovi numerične površine parcele iz zemljiškega katastra. Agencija lahko za
ugotovitev dejanskega stanja izvede dodatne preveritve, pri katerih uporablja
tudi grafične podatke in izris prijavljenih zemljišč v uporabi, ki jih nosilec
kmetijskega gospodarstva posreduje z zbirno vlogo. Agencija v tem primeru
zahtevek odobri na osnovi ugotovljenega dejanskega stanja. Če je tako
ugotovljena površina manjša kot je zahtevana, se za razliko površin uporabijo
znižanja in izključitve, opredeljene v 51. do 56. členu Uredbe 796/2004/ES.
(4) V primeru trajnih nasadov,
vpisanih v registre, se za potrebe uveljavljanja ukrepov kmetijske politike
upošteva površina, ugotovljena v skladu z drugim in tretjim odstavkom tega
člena, vendar odobrena površina trajnega nasada ne sme presegati bruto površine
iz registra.
KONTROLE NA KRAJU SAMEM
21. člen
(splošna načela)
(1) Kontrole na kraju samem se
izvajajo v skladu s 25. členom Uredbe 796/2004/ES.
(2) Na osnovi sporazuma o sodelovanju
med agencijo in Inšpektoratom Republike Slovenije za kmetijstvo, gozdarstvo in
hrano (v nadaljnjem besedilu: inšpektorat) kontrole na kraju samem izvajajo
kontrolorji tehničnega oddelka inšpektorata.
(3) Agencija inšpektoratu zagotovi
programsko opremo za izvedbo kontrol in dostop do vseh vnešenih vlog, kontrolorjem
pa omogoči dostop do vnešenih vlog, za katere izvajajo kontrole, ter dostop do
grafičnih podatkov (DOF, DKN, podatkov iz katastra dejanske rabe kmetijskih
zemljišč ter satelitskih posnetkov), ki jih potrebujejo pri kontrolah.
(4) Pri izvajanju kontrol za pomoči za
govedo in navzkrižno skladnost se lahko uporabijo tudi podatki veterinarskega
nadzora. V primeru, ko veterinarski inšpektor odkrije kršitev Uredbe
1760/2000/ES (UL L št. 204 z dne 11. 8. 2000, str. 1, z vsemi
spremembami), nemudoma pošlje agenciji zapisnik o opravljenem pregledu.
22. člen
(pogostost in število kontrol na kraju
samem)
(1) Pogostost kontrol na kraju samem
se izvaja v skladu s 26. členom Uredbe 796/2004/ES in v skladu s PRP.
(2) Pri izboru vzorca za kontrolo na
kraju samem agencija pri analizi tveganja vključi večji delež nosilcev
kmetijskih gospodarstev, ki imajo na zbirni vlogi prijavljeno nesorazmerno
večjo površino dejanske rabe glede na grafično površino kmetijskih zemljišč.
(3) Skupno število kontrol na kraju
samem znaša, razen če ni v drugih predpisih drugače določeno, najmanj:
-      
20 odstotkov vseh kmetijskih gospodarstev, ki imajo prijavljene površine
za pridelavo konoplje v skladu z 52. členom Uredbe 1782/2003/ES;
-      
10 odstotkov vseh kmetijskih gospodarstev, ki vlagajo zahtevke za pomoči
za govedo;
-      
50 odstotkov vseh kmetijskih gospodarstev, ki vlagajo zahtevke za pomoč
za lupinarje.
23. člen
(zapisnik o kontroli)
V primeru kontrole, opravljene na osnovi
daljinskega zaznavanja, v skladu z 32. členom Uredbe 796/2004/ES, pri kateri
nepravilnosti niso bile ugotovljene, podpis nosilca kmetijskega gospodarstva na
zapisniku ni potreben.
24. člen
(ukrepi po kontroli na kraju samem)
Po končanem postopku kontrole na kraju
samem kontrolor pošlje zapisnik o kontroli na agencijo, ki ugotovitve kontrolorja
upošteva skladno z določili te uredbe. Vnos rezultatov kontrol v računalniško
zbirko podatkov opravi krajevno pristojni kontrolor.
25. člen
(ugotovitev površin)
(1) Ugotovitev površin na kraju samem
se izvede v skladu s 30. členom Uredbe 796/2004/ES.
(2) Ob nadzoru na kraju samem
kontrolor pregleda izbrane enote ali poljine. Kot pomoč pri ugotavljanju
površin lahko uporablja razpoložljive izrise prijavljenih zemljišč v uporabi,
DOF, DKN, podatke iz katastra dejanske rabe kmetijskih zemljišč in satelitske
posnetke.
(3) Površina enote dejanske rabe ali
površina poljine se ugotavlja z metodami, določenimi v priročniku za kontrole
na kraju samem, ki ga pripravi agencija v sodelovanju z inšpektoratom. Pri tem
se ugotavlja površina, ki se dejansko uporablja.
(4) Če so vetrozaščitni pasovi, žive
meje, omejki, mejice, jarki, kamnite ograje, suhozidi, razna sušila (kozolci,
ostrvi ipd.) in poljske poti sestavni del tradicionalne kulturne krajine in
dobre kmetijske prakse, se njihova površina šteje za dejansko uporabljeno
površino, če njihova širina ne presega dveh metrov.
(5) Izvajanje ukrepov SKOP se lahko
ugotavlja tudi na podlagi evidenc, ki jih določa predpis, ki ureja ukrepe
Programa razvoja podeželja 2004-2006 za leto 2004.
26. člen
(daljinsko zaznavanje)
(1) Za izvedbo kontrol na kraju samem
se uporabljajo tudi tehnike daljinske zaznave.
(2) Območja, ki se kontrolirajo z
metodo daljinskega zaznavanja, se izbere naključno.
27. člen
(preverjanje THC pri konoplji)
Za nadzor nad vsebnostjo THC je v skladu s
predpisom o pogojih za pridobitev dovoljenja za gojenje industrijske konoplje
pristojna kmetijska inšpekcija in ga izvede na najmanj 20 odstotkih vseh
kmetijskih gospodarstev, ki imajo prijavljene površine za pridelavo konoplje v
skladu z 52. členom Uredbe 1782/2003/ES. Kmetijska inšpekcija mora do
1. septembra 2005 agenciji poslati poročilo o rezultatih nadzora, predvsem
o času vzorčenja, rezultatih analiz in morebitnih ukrepih.
28. člen
(časovni razpored kontrol na kraju samem)
(1) Za premijo za krave dojilje,
ekstenzifikacijsko plačilo in ekstenzifikacijsko plačilo za krave molznice se
opravi vsaj 60% minimalnega števila kontrol na kraju samem, opredeljenih v
točki b) drugega odstavka 26. člena Uredbe 796/2004/ES, v obdobju obvezne reje,
pri čemer mora biti opravljeno minimalno število kontrol v celoti za vsaj en ukrep.
(2) Za drobnico se vsaj 50%
minimalnega števila kontrol na kraju samem v celoti opravi v obdobju obvezne
reje v skladu s predpisom, ki ureja trg za ovčje in kozje meso.
29. člen
(kontrole v klavnicah)
(1) Kontrole na kraju samem v zvezi s
posebno premijo za govedo in klavno premijo, vloženo v skladu s predpisom, ki
ureja trg za goveje meso, izvajajo kontrolorji v klavnicah. Kontrola se izvede
za najmanj 30% vseh klavnic, ki se jih izbere na osnovi analize tveganja.
Kontrole zajemajo vzorec 5% skupnega števila govedi, ki je bilo zaklano v
klavnici v 12 mesecih pred kontrolo na kraju samem.
(2) Kontrole iz prejšnjega odstavka
zajemajo preglede dokumentov (kopija dokumenta kontrolne organizacije o masi in
razvrstitvi klavnih trupov v kakovostni tržni razred v skladu s predpisom, ki
ureja ocenjevanje in razvrščanje govejih trupov in polovic na klavni liniji,
ali drugi ustrezni dokumenti o zakolu živali v klavnici, iz katerih morajo biti
razvidni: firma, sedež in identifikacijska številka klavnice, identifikacijska
številka živali, klavna številka, če obstaja, ter datum zakola) ter primerjavo
s podatki v centralnem registru govedi in preverjanje zbirnikov, ki se nanašajo
na potrdila o zakolu, ali podatke, ki so bili poslani drugim državam članicam
Evropske unije.
Podpoglavje B: KONTROLE V ZVEZI Z NAVZKRIŽNO SKLADNOSTJO
30. člen
(kontrolni sistem v zvezi z navzkrižno
skladnostjo)
(1) Za preverjanje, ali nosilci
kmetijskih gospodarstev izpolnjujejo pogoje predpisanih zahtev ravnanja in
dobre kmetijske in okoljske pogoje, se uporabi obstoječi administrativni in
kontrolni sistem.
(2) Na osnovi sporazuma o sodelovanju
med agencijo in inšpektoratom izvaja kontrole navzkrižne skladnosti na kraju
samem inšpektorat.
(3) Na obrazcu »A/A1 –Osnovni podatki
o kmetijskem gospodarstvu, nekateri zahtevki in izjave za leto 2005« nosilec
kmetijskega gospodarstva, ki uporablja blato iz čistilnih naprav, navede
številke enot rabe, na katerih uporablja to blato.
31. člen
(kontrola navzkrižne skladnosti)
(1) Kontrola navzkrižne skladnosti se
izvede v skladu s členi 41. do 48. Uredbe 796/2004/ES in ob upoštevanju
predpisa, ki ureja navzkrižno skladnost.
(2) Za administrativno kontrolo
izpolnjevanje pogoja za letni vnos dušika z živinskimi gnojili se uporabijo
tudi podatki z obrazca »B – Osnovni podatki o kmetijskem gospodarstvu za leto
2005 – stalež živali«, podatki iz obrazca »B1 – Oddaja/nabava živinskih gnojil
za leto 2005« in površina dejanske rabe kmetijskih zemljišč prijavljena na
obrazcu »C – Prijava zemljišč v uporabi za leto 2005«.
(3) Izbor vzorca za kontrolo na kraju
samem se izvede na osnovi analize tveganja v skladu s 45. členom Uredbe
796/2004/ES.
IV. POGLAVJE: IZRAČUN POMOČI, ZNIŽANJA IN IZKLJUČITVE
32. člen
(ugotovitve v zvezi z upravičenostjo)
(1) Upravičenost do ukrepov se
ugotavlja v skladu z določili 49. do 64. člena Uredbe 796/2004/ES.
(2) Če tudi po pozivu za dopolnitev
zahtevku niso priložene vse zahtevane priloge oziroma dokazila, se nosilcu
kmetijskega gospodarstva ta zahtevek zavrne.
(3) V primeru, ko za isto površino
vlaga zahtevek več nosilcev kmetijskih gospodarstev in agencija to prizna kot
očitno pomoto, nosilce pozove, da uredijo podatke o prijavljenih zemljiščih in
če je potrebno delno ali v celoti umaknejo zahtevke na teh površinah.
(4) Če kljub pozivu iz prejšnjega
odstavka nosilci kmetijskih gospodarstev podatkov ne uredijo, agencija za
parcelo, na kateri za del ali celotno površino vlaga zahtevke več nosilcev
kmetijskih gospodarstev, zahtevke za to parcelo vsem nosilcem kmetijskih
gospodarstev zavrne.
(5) Znižanja in izključitve,
opredeljene v 51. do 56. členu ter 49. in 50. členu Uredbe 796/2004/ES, se v primerih iz drugega do četrtega odstavka tega člena ne uporabljajo.
V. POGLAVJE: SKUPNE IN SPLOŠNE DOLOČBE
33. člen
(višja sila in izredne okoliščine)
(1) Primere višje sile in izrednih
okoliščin je treba pisno sporočiti agenciji v desetih delovnih dneh od datuma,
ko nosilec kmetijskega gospodarstva to lahko stori, razen če z drugimi predpisi
ni drugače določeno. V primeru, ko so zaradi višje sile prizadete živali, se
višja sila sporoči agenciji na obrazcu »Obvestilo o izločitvi in/ali
nadomestitvi živali za leto 2005«, in priloži ustrezna dokazila. V primeru, ko
so zaradi višje sile prizadete rastline, se to pisno sporoči agenciji in
priloži ustrezna dokazila.
(2) Kot izredne okoliščine in višjo
silo pristojni organ prizna zlasti naslednje primere:
a)  smrt nosilca kmetijskega
gospodarstva;
b)  dolgotrajno delovno
nesposobnost nosilca kmetijskega gospodarstva;
c)  hujšo naravno katastrofo, ki
je resno vplivala na kmetijske površine gospodarstva;
d)  uničenje hlevov na
kmetijskem gospodarstvu zaradi nesreče;
e)  kužno bolezen, ki je
prizadela del ali vse živali nosilca kmetijskega gospodarstva.
34. člen
(odločanje o zahtevkih)
(1) O dodelitvi sredstev na podlagi
vlog odloči agencija z odločbo.
(2) Zoper odločbo ali sklep agencije
se nosilec kmetijskega gospodarstva lahko pritoži na ministrstvo, pritožbo pa
vloži na agencijo.
35. člen
(ukrepi po odobritvi sredstev)
V primeru, ko kmetijski inšpektor ugotovi
kršitev po 13. členu Zakona o kmetijstvu (Uradni list RS, št. 54/00, 52/02 –
ZDU-1, 58/02 – ZMR-1 in 45/04 – ZdZPKG), predlaga agenciji, da izda odločbo o
vračilu nezakonito pridobljenih in nenamensko porabljenih sredstev ter o
prepovedi pridobitve sredstev za dobo dveh let.
36. člen
(vračilo neupravičeno izplačanih zneskov)
(1) Neupravičeno izplačani znesek
lahko agencija odtegne od plačil v okviru ukrepov iz 1. člena te uredbe, ki jih
nosilec kmetijskega gospodarstva prejme po datumu sklepa o vračilu.
(2) Zneskov do višine 100 evrov se ne
vrača. Zneskov do višine 50 evrov, ki se nanašajo na obresti in se zahtevajo
neodvisno od neupravičeno izplačanega zneska, se ne vrača.
(3) Zneski iz prejšnjega odstavka,
izraženi v evrih, se upoštevajo v tolarski protivrednosti, preračunani glede na
menjalne tečaje v skladu s pravnimi akti Evropske komisije.
37. člen
(prenos kmetijskih gospodarstev)
(1) Prenos kmetijskih gospodarstev se
izvaja v skladu s 74. členom Uredbe 796/2004/ES.
(2) Če se kmetijsko gospodarstvo v
celoti prenese z enega nosilca kmetijskega gospodarstva na drugega po vložitvi
zahtevka za pomoč in preden so izpolnjeni vsi pogoji za odobritev pomoči, se
prenosniku pomoč ne odobri za preneseno kmetijsko gospodarstvo.
(3) Pomoč, za katero je zaprosil
prenosnik, se odobri prevzemniku, če:
a)  prevzemnik in prenosnik
uredita spremembo v RKG;
b)  prevzemnik obvesti agencijo
o prenosu v roku 10 dni od izvršenega prenosa, vendar ne kasneje kot
1. septembra 2005;
c)  prevzemnik predloži agenciji
vsa dokazila o izvedenem prenosu;
d)  so izpolnjeni vsi pogoji za
odobritev pomoči v zvezi s prenesenim kmetijskim gospodarstvom.
(4) Potem ko prevzemnik obvesti
agencijo o prenosu kmetijskega gospodarstva skladno s točko (b) prejšnjega
odstavka:
a)  se vse pravice in obveznosti
prenosnika, ki izhajajo iz pravnega razmerja med prenosnikom in agencijo v
okviru zahtevka za pomoč, prenesejo na prevzemnika;
b)  preneseno kmetijsko
gospodarstvo se, če je to potrebno, šteje za ločeno kmetijsko gospodarstvo za
zadevno tržno leto ali premijsko obdobje.
38. člen
(poročanje)
(1) Agencija poroča Komisiji v skladu
s 74. členom Uredbe 796/2004/ES.
(2) Za govedo, za katero so bile
zahtevane in odobrene premije, agencija posreduje Službi za identifikacijo in
registracijo živali enkrat mesečno naslednje podatke:
-      
identifikacijsko številko živali,
-      
KMG-MID,
-      
vrsto zahtevane premije,
-      
vrsto odobrene premije.
39. člen
(pridobitev podatkov iz uradnih evidenc)
Potrdila, izpiske in druge podatke o
dejstvih iz uradnih evidenc, ki jih vodijo upravni in drugi državni organi,
organi lokalnih skupnosti ali nosilci javnih pooblastil, ki jih je potrebno
priložiti zahtevku kot dokazilo na podlagi te uredbe, pridobi organ, ki odloča
o zahtevku upravičenca.

Priloga:
Neposredna plačila za leto 2005 – zbirna vloga

Uredba o izvedbi ukrepov kmetijske
politike za leto 2005 (Uradni list RS, št. 22/05)
vsebuje naslednjo končno določbo:
»VI. POGLAVJE: KONČNA DOLOČBA
40. člen
(uveljavitev)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
izvedbi ukrepov kmetijske politike za leto 2005 (Uradni list RS, št. 48/05) vsebuje naslednjo končno določbo:
»7. člen
Ta uredba začne veljati naslednji dan po
objavi v Uradnem listu Republike Slovenije.«.