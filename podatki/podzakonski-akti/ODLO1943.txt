1. člen
(vsebina odloka)
Ta odlok ureja sestavo in delovanje Sveta za nacionalno
varnost (v nadaljnjem besedilu: SNAV) ter sekretariata Sveta za nacionalno
varnost (v nadaljnjem besedilu: SSNAV) in operativne skupine sekretariata Sveta
za nacionalno varnost (v nadaljnjem besedilu: operativna skupina SSNAV), ki
podpirata delovanje SNAV.
2. člen
(sestava SNAV)
(1) SNAV sestavljajo:
-       
predsednik vlade, ki je predsednik SNAV,
-       
minister, pristojen za obrambo,
-       
minister, pristojen za notranje zadeve,
-       
minister, pristojen za zunanje zadeve,
-       
minister, pristojen za finance,
-       
minister, pristojen za pravosodje,
-       
direktor Slovenske obveščevalno-varnostne agencije.
(2) Državni sekretar v Kabinetu predsednika vlade,
pristojen za nacionalno varnost, se lahko udeležuje sej SNAV, pri čemer nima
pravic odločanja na njih. Za vsako sejo se mu pošlje vabilo, vse gradivo in
zapisniki SNAV.
3. člen
(naloge SNAV)
SNAV opravlja naslednje naloge:
-       
svetuje Vladi Republike Slovenije (v nadaljnjem besedilu: vlada) pri sprejemanju
njenih ukrepov in aktov, ki se nanašajo na nacionalno varnost države,
-       
usklajuje mnenja in ukrepe ministrstev in drugih državnih organov ter
drugih organizacij pri izvajanju dejavnosti nacionalne varnosti,
-       
pred obravnavo na vladi usklajuje mnenja ministrstev in drugih državnih
organov glede aktov Državnega zbora Republike Slovenije, ki se nanašajo na
nacionalno varnost,
-       
ugotavlja in ocenjuje varnostna tveganja, ogrožanja države ter ukrepe in
usmeritve za zagotavljanje nacionalne varnosti,
-       
daje mnenje vladi o zagotavljanju zmogljivosti na področju nacionalne
varnosti,
-       
daje mnenje vladi o sredstvih proračuna za delo SNAV in
-       
opravlja naloge, določene s predpisi, ki urejajo sestavo, delo in
organizacijo vlade ter področje nacionalne varnosti.
4. člen
(delovanje SNAV)
(1) Predsednik SNAV povabi na sejo SNAV, kadar ta
obravnava vprašanja nacionalne varnosti, ki zahtevajo usklajeno delo,
predsednika Republike Slovenije, predsednika Državnega zbora Republike
Slovenije, predstavnika največje opozicijske stranke v Državnem zboru Republike
Slovenije, predstojnike drugih državnih organov ter predstavnike drugih
organizacij.
(2) Predsednik SNAV lahko povabi k sodelovanju pri delu
SNAV druge ministre, predstavnike drugih državnih organov in strokovnjake s
področja nacionalne varnosti.
(3) Način dela SNAV se določi s poslovnikom.
5. člen
(sestava SSNAV)
(1) SSNAV sestavljajo:
-       
državni sekretar v Kabinetu predsednika vlade, pristojen za nacionalno
varnost, ki je vodja SSNAV,
-       
direktor Slovenske obveščevalno-varnostne agencije, ki je namestnik
vodje SSNAV,
-       
generalni sekretar vlade,
-       
državni sekretar v ministrstvu, pristojnem za zunanje zadeve,
-       
državni sekretar v ministrstvu, pristojnem za obrambo,
-       
državni sekretar v ministrstvu, pristojnem za notranje zadeve,
-       
državni sekretar v ministrstvu, pristojnem za finance,
-       
državni sekretar v ministrstvu, pristojnem za pravosodje,
-       
generalni direktor Policije,
-       
načelnik Generalštaba Slovenske vojske,
-       
generalni direktor Obveščevalno-varnostne službe ministrstva, pristojnega
za obrambo,
-       
poveljnik Civilne zaščite Republike Slovenije,
-       
direktor Službe Vlade Republike Slovenije za zakonodajo in
-       
predstojnik organa, pristojnega za informacijsko varnost.
(2) V primeru kompleksne krize vodja SSNAV imenuje še
enega namestnika vodje SSNAV.
6. člen
(naloge SSNAV)
Sekretariat SNAV opravlja naslednje naloge:
-       
operativno usklajuje aktivnosti za delovanje SNAV,
-       
usklajuje vsebine s področja nacionalne varnosti pred obravnavo na SNAV,
-       
skrbi za usklajeno izvedbo stališč SNAV in
-       
opravlja druge naloge, ki mu jih naloži SNAV, in ostale naloge, določene
s predpisi, ki urejajo sestavo, delo in organizacijo vlade ter področje
nacionalne varnosti.
7. člen
(delovanje SSNAV)
(1) SSNAV se praviloma sestaja najmanj enkrat v treh
mesecih oziroma po potrebi.
(2) Če je to potrebno, lahko vodja SSNAV k sodelovanju
pri delu SSNAV povabi tudi predstavnike drugih ministrstev in vladnih služb ter
druge strokovnjake.
(3) Način dela SSNAV se določi s poslovnikom.
8. člen
(vodja SSNAV)
(1) Vodja SSNAV usklajuje in vodi delo SSNAV in
operativne skupine SSNAV.
(2) Predsednik SNAV lahko določi, da vodja SSNAV
spremlja izvrševanje odločitev vlade glede uresničevanja nacionalnih interesov
in ciljev na področju nacionalne varnosti, pri čemer lahko vpogleda v
dokumentacijo in druge zapise ministrstev ali vladnih služb ter pridobi druge
informacije odgovornih oseb, skladno s svojimi pristojnostmi in zakonodajo s
področja tajnih podatkov.
9. člen
(sestava operativne skupine SSNAV)
Vlada v operativno skupino SSNAV na predlog ministrov oziroma
predstojnikov vladnih služb imenuje predstavnike in njihove namestnike:
-       
ministrstva, pristojnega za obrambo,
-       
ministrstva, pristojnega za notranje zadeve,
-       
ministrstva, pristojnega za zunanje zadeve,
-       
Slovenske obveščevalno-varnostne agencije in
-       
organa, pristojnega za informacijsko varnost.
10. člen
(naloge operativne skupine SSNAV)
Operativna skupina SSNAV opravlja naslednje naloge:
-       
zagotavlja analitično in strokovno podporo SSNAV, tako da spremlja
pojave, dogodke in procese v državi in mednarodnem varnostnem okolju, ki bi
lahko povzročali večja varnostna tveganja in ogrožali temeljne družbene
vrednote Republiki Sloveniji, pri čemer upošteva tudi ocene ogroženosti iz
mednarodnega okolja,
-       
pripravlja celovito analizo stanja nacionalne varnosti po posameznih
področjih,
-       
usklajuje pripravo načrtov odzivanja na kompleksne krize in
-       
opravlja druge naloge skladno s predpisi, ki urejajo sestavo, delo in
organizacijo vlade ter področje nacionalne varnosti.
11. člen
(delovanje operativne SSNAV)
(1) Operativna skupina SSNAV se sestaja pri vodji SSNAV
praviloma najmanj enkrat na teden.
(2) Vodja SSNAV lahko k sodelovanju pri delu operativne
skupne SSNAV povabi tudi predstavnike drugih ministrstev in vladnih služb ter
druge strokovnjake.
(3) Ministrstva in vladne službe zagotavljajo pogoje za
delovanje svojih predstavnikov v operativni skupini SSNAV.
12. člen
(administrativno tehnična podpora)
Administrativno-tehnično podporo za delovanje SNAV, SSNAV in
operativne skupine SSNAV zagotavlja Nacionalni center za krizno upravljanje.
13. člen
(nasprotje interesov)
(1) Strokovnjak iz drugega odstavka 4. člena,
drugega odstavka 7. člena in drugega odstavka 11. člena tega odloka
mora biti pozoren na vsako dejansko ali možno nasprotje interesov in mora
storiti vse, da se temu izogne. Sodelovanja v telesih iz tega odloka ne sme
uporabiti zato, da bi sebi ali komu drugemu uresničil kakšen nedovoljen zasebni
interes.
(2) Strokovnjak, ki ob začetku sodelovanja ali med
sodelovanjem v delovnem telesu ugotovi nasprotje interesov ali možnost, da bi
do njega prišlo, o tem takoj obvestiti osebo, ki vodi delovno telo. Ob tem mora
takoj prenehati s sodelovanjem. Za nasprotje interesov po tem odloku šteje
nasprotje interesov, kot ga opredeljuje zakon, ki ureja integriteto in
preprečevanje korupcije.
PREHODNI IN KONČNI DOLOČBI
14. člen
(rok za imenovanje in sprejem aktov)
(1) Vlada imenuje člane operativne skupine SSNAV iz
9. člena tega odloka v enem mesecu od uveljavitve tega odloka.
(2) SNAV in SSNAV sprejmeta poslovnik v treh mesecih od
začetka veljavnosti tega odloka.
15. člen
(prenehanje veljavnosti)
Z dnem uveljavitve tega odloka preneha veljati Odlok o Svetu
za nacionalno varnost (Uradni list RS, št. 76/14).
16. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije.
Št. 00701-1/2018
Ljubljana, dne 14. marca 2018
EVA 2018-1411-0001
Vlada Republike Slovenije
dr. Miroslav Cerar l.r.
Predsednik