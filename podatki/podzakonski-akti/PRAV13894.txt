I. SPLOŠNE DOLOČBE
1. člen
(vsebina pravilnika)
(1) S tem pravilnikom se ureja način, po katerem se:
-       
strokovnim delavcem, zaposlenim v zunanjih strokovnih službah pravnih
oseb ali samostojnim podjetnikom posameznikom, ki imajo dovoljenje ministra,
pristojnega za delo, za opravljanje strokovnih nalog varnosti pri delu in
katerim delodajalci poverijo opravljanje vseh ali posameznih strokovnih nalog
varnosti pri delu (v nadaljnjem besedilu: strokovni delavci) omogoča stalno
strokovno usposabljanje,
-       
delodajalcem, ki sami prevzamejo strokovne naloge varnosti pri delu (v
nadaljnjem besedilu: delodajalci kot strokovni delavci) omogoča prilagojeno
splošno in strokovno usposabljanje.
(2) S tem pravilnikom se ureja tudi vrste programov
usposabljanja, potrditev in točkovanje programov ter izdajo potrdil o
usposabljanju iz prejšnjega odstavka.
2. člen
(cilji stalnega strokovnega usposabljanja)
(1) Cilji stalnega strokovnega usposabljanja strokovnih
delavcev so nenehno izpopolnjevanje ter razvoj znanja in kompetentnosti za
izvajanje strokovnih nalog in prenosa dobrih praks na področju varnosti in
zdravja pri delu ter izboljšanje kakovosti storitev na področju varnosti in
zdravja pri delu, podpiranje profesionalnega in strokovnega razvoja strokovnih
delavcev na področju varnosti in zdravja pri delu ter spodbujanje vseživljenjskega
učenja za delo.
(2) Cilj stalnega strokovnega usposabljanja delodajalcev kot
strokovnih delavcev je zagotavljanje strokovne usposobljenosti za samostojno
izvajanje strokovnih nalog na področju varnosti in zdravja pri delu.
II. PROGRAMI USPOSABLJANJA
3. člen
(programi usposabljanja strokovnih delavcev)
(1) Strokovni delavci na področju varnosti in zdravja pri
delu imajo pravico in obveznost stalnega strokovnega usposabljanja v Republiki
Sloveniji ali tujini po programih usposabljanja, ki omogočajo stalni strokovni
razvoj, posodabljanje znanja, seznanjanje z učinkovitimi varnostnimi praksami
in uspešnimi pristopi na področju varnosti in zdravja pri delu.
(2) Programi usposabljanja so sestavljeni tako, da vsebujejo
eno ali več naslednjih vsebin:
-       
predstavitev znanj, dobrih praks, najnovejših spoznanj ter novih in
nastajajočih tveganj s področja varnosti in zdravja pri delu,
-       
predstavitev razlag zakonodaje s področja varnosti in zdravja pri delu
in standardov, vendar ne starejših od 12 mesecev.
4. člen
(programski sklopi)
(1) Programski sklopi stalnega strokovnega usposabljanja so:
-       
delovno okolje, sredstva za delo in druge strokovne naloge ter naloge
izvajalca medicine dela,
-       
promocija zdravja,
-       
aktualna kampanja Evropske agencije za varnost in zdravje pri delu,
-       
programski sklop, ki je vsakoletno določen s strani ministrstva,
pristojnega za delo (v nadaljnjem besedilu: ministrstvo) ali Sveta za varnost
in zdravje pri delu.
(2) Programski sklop iz četrte alineje prejšnjega odstavka se
objavi na spletnih straneh ministrstva in Inšpektorata Republike Slovenije za
delo (v nadaljnjem besedilu: inšpektorat).
(3) Posamezne teme celotnega programa morajo biti v celoti
namenjene samo strokovnim delavcem.
5. člen
(potrditev programa usposabljanja)
(1) Za potrditev programa usposabljanja iz 3. člena tega
pravilnika izvajalec programa vloži vlogo na ministrstvo.
(2) Vloga izvajalca programa vsebuje naslednje podatke:
1.     
natančen naziv programa usposabljanja,
2.     
lokacijo oziroma možnost izvedbe na daljavo in čas izvedbe programa
usposabljanja,
3.     
cilje programa usposabljanja,
4.     
podrobno časovnico izvedbe posameznih tem programa usposabljanja,
5.     
podrobne izvlečke vsebin posameznih tem (njihovo trajanje v urah ter
obliko dela),
6.     
navedbo vseh sodelujočih predavateljev po posameznih predavanjih, ter
njihove reference,
7.     
število in datume predvidenih ponovitev.
(3) Izvajalec programa vlogo za potrditev programa na
ministrstvo posreduje najmanj 14 dni pred izvedbo programa. Če izvajalec
programa pošlje vlogo za potrditev programa po tem roku, se vloga ne obravnava.
(4) Izvajalec programa ne more poslati naknadne vloge za
potrditev že izvedenega programa usposabljanja.
(5) Izvajalec programa sme navedbo o potrditvi programa
usposabljanja in podelitvi točk iz 10. člena tega pravilnika javno objaviti po
potrditvi programa usposabljanja s strani ministrstva.
(6) Potrdilo o potrditvi programa usposabljanja mora biti
objavljeno na vidnem mestu in na voljo udeležencem usposabljanja ves čas
izvajanja programa usposabljanja.
(7) Potrdilo o potrditvi programa usposabljanja na daljavo
mora biti objavljeno v okviru uporabljenega videokonferenčnega sistema tako, da
si ga vsak udeleženec usposabljanja lahko prikaže na ekranu.
(8) Izvajalec je dolžan
tri delovne dni pred izvedbo programa usposabljanja na daljavo na ministrstvo
in inšpektorat za delo po elektronski pošti posredovati spletno povezavo do
programa usposabljanja.
6. člen
(pravica do pridobitve točk z objavo člankov)
Strokovni delavci pridobijo pravico do točk, s katerimi
dokazujejo, da se stalno strokovno razvijajo, posodabljajo znanja ter se
seznanjajo z učinkovitimi varnostnimi praksami in uspešnimi pristopi na
področju varnosti in zdravja pri delu tudi z objavo strokovnega članka po
COBISS tipologiji 1.04.
7. člen
(potrditev objavljenega članka)
(1) Za potrditev objavljenega strokovnega članka s področja
varnosti in zdravja pri delu po COBISS tipologiji 1.04 strokovni delavec vloži
vlogo na ministrstvo.
(2) Vloga vsebuje naslednje podatke:
-       
podatki o avtorju članka,
-       
naziv članka,
-       
datum in mesto objave,
-       
dokazilo, da je članek uvrščen v COBISS tipologijo 1.04.
(3) Vlogi se priloži izvleček vsebine članka ali celoten
članek v analogni ali digitalni obliki.
8. člen
(prilagojeno usposabljanje delodajalcev kot strokovnih
delavcev)
(1) Za potrditev programa prilagojenega usposabljanja
delodajalcev kot strokovnih delavcev izvajalec programa vloži vlogo za
koledarsko leto na ministrstvo.
(2) Vloga izvajalca programa vsebuje naslednje podatke:
1.     
naziv programa usposabljanja delodajalcev kot strokovnih delavcev,
2.     
lokacijo in čas izvedbe programa usposabljanja delodajalcev kot
strokovnih delavcev,
3.     
podrobno časovnico izvedbe posameznih tem programa usposabljanja
delodajalcev kot strokovnih delavcev,
4.     
podrobne izvlečke vsebin posameznih tem, (njihovo trajanje v urah ter
obliko dela),
5.     
navedbo vseh sodelujočih predavateljev po posameznih predavanjih, ter
njihove reference,
6.     
število in datume predvidenih ponovitev.
(3) Izvajalec programa vlogo za potrditev programa
prilagojenega usposabljanja delodajalcev kot strokovnih delavcev na ministrstvo
posreduje najmanj 14 dni pred izvedbo programa. Če izvajalec programa pošlje
vlogo za potrditev programa po tem roku, se vloga ne obravnava.
(4) Izvajalec programa ne more poslati naknadne vloge za
potrditev že izvedenega programa prilagojenega usposabljanja delodajalcev kot
strokovnih delavcev.
(5) Izvajalec programa navedbo o potrditvi programa
prilagojenega usposabljanja delodajalcev kot strokovnih delavcev javno objavi
po potrditvi programa usposabljanja delodajalcev kot strokovnih delavcev s
strani ministrstva.
(6) Programi prilagojenega usposabljanja delodajalcev kot
strokovnih delavcev trajajo vsaj 16 ur in zajemajo zlasti naslednje programske
sklope:
1.     
pregled predpisov na področju varnosti in zdravja pri delu,
2.     
ocenjevanje tveganja,
3.     
informiranje delavcev,
4.     
usposabljanje delavcev za varnost in zdravje pri delu,
5.     
prijave in vodenje dokumentacije,
6.     
promocijo zdravja,
7.     
preprečevanje psihosocialnih tveganj in
8.     
sodelovanje z izvajalcem medicine dela.
(7) Programski sklopi iz prejšnjega odstavka so sestavljeni
iz teoretičnega in praktičnega dela. Teoretični in praktični del usposabljanja
trajata vsak vsaj po osem ur.
(8) Usposabljanje je izvedeno v obliki delavnice, lahko pa
tudi na elektronski način z uporabo informacijskih tehnologij tako, da
delavnica poteka na interaktivni način.
(9) Potrdilo o potrditvi programa prilagojenega usposabljanja
mora biti objavljeno na vidnem mestu in na voljo udeležencem prilagojenega
usposabljanja ves čas izvajanja programa. V primeru, da prilagojeno
usposabljanje poteka na elektronski način, mora biti potrdilo o potrditvi
programa prilagojenega usposabljanja dostopno elektronsko.
V. TOČKOVANJE PROGRAMOV IN ČLANKOV
9. člen
(pravica do pridobitve točk z udeležbo na programih
usposabljanja)
Z udeležbo na programih iz 3. člena tega pravilnika in ko
opravi vse obveznosti iz posameznega programa, pridobijo strokovni delavci
pravico do točk, s katerimi dokazujejo, da se stalno strokovno razvijajo, posodabljajo
znanja ter se seznanjajo z učinkovitimi varnostnimi praksami in uspešnimi
pristopi na področju varnosti in zdravja pri delu.
10. člen
(točkovanje programov)
(1) Udeleženec programa za vsako pedagoško uro prejme 1,5
točke, vendar ne več kot 20 točk. Končno število prejetih točk se zaokroži na
celo število navzgor.
(2) Predavateljem, kot aktivnim udeležencem programa iz
prejšnjega odstavka, se podeli za vsako začeto pedagoško uro 3 točke, vendar
največ 12 točk.
11. člen
(točkovanje objavljenih člankov)
Javna objava strokovnega članka po COBISS tipologiji 1.04. se
točkuje z 8 točkami.
VI. IZDAJANJE POTRDIL IN HRAMBA DOKUMENTACIJE
12. člen
(potrdila)
(1) Izvajalec programa izda udeležencu programa po tem, ko je
ta dokazal svojo prisotnost skozi celotno trajanje usposabljanja, potrdilo o
udeležbi.
(2) Potrdilo o udeležbi na programih iz 3. člena tega
pravilnika izvajalec programa izda na obrazcu iz Priloge 1, ki je sestavni del
tega pravilnika.
(3) Izvajalec programa izda predavateljem, ki so aktivno
sodelovali pri izvedbi programa, potrdilo na obrazcu iz Priloge 2, ki je
sestavni del tega pravilnika.
(4) Ministrstvo izda avtorju članka po tem, ko je ta objavil
svoj članek, potrdilo na obrazcu iz Priloge 3, ki je sestavni del tega
pravilnika.
(5) Potrdilo o udeležbi na programih iz 8. člena tega
pravilnika izvajalec programa izda na obrazcu iz Priloge 4, ki je sestavni del
tega pravilnika.
13. člen
(dokumentacija)
(1) Izvajalci hranijo dokumentacijo o izvedenih programih,
vključno z vsebinami posameznih tem, evidenco prisotnosti in evidenco izdanih
potrdilih.
(2) Izvajalec na zahtevo ministrstva ali inšpektorata omogoči
dostop do dokumentacije iz prejšnjega odstavka.
(3) Izvajalci ministrstvu v sedmih dneh po izvedbi programa
posredujejo poimenske sezname udeležencev programa.
(4) Ministrstvo hrani dokumentacijo o potrjenih programih iz
tega pravilnika.
14. člen
(zbiranje, uporaba in hramba dokumentacije)
Izvajalci programov in ministrstvo zbirajo, uporabljajo in
hranijo dokumentacijo v skladu s predpisi, ki urejajo varstvo osebnih podatkov.
15. člen
(nadzor nad izvedbo programov)
Inšpektorat izvaja nadzor nad vsebinsko in organizacijsko
skladnostjo potrjenih programov.

Priloga
1: Potrdilo o udeležbi na programih
Priloga
2: Potrdilo izvajalca programa predavateljem, ki so aktivno sodelovali pri
izvedbi programa
Priloga
3: Potrdilo ministrstva avtorju članka
Priloga
4: Potrdilo o udeležbi programa prilagojenega usposabljanja delodajalcev, ki
sami opravljajo naloge strokovnih delavcev 

Pravilnik o stalnem strokovnem usposabljanju
na področju varnosti in zdravja pri delu (Uradni list RS, št. 78/19) vsebuje naslednjo prehodno in
končni določbi:
»VIII. PREHODNA IN KONČNI DOLOČBI
16. člen
(veljavnost programov)
Programi, ki so bili potrjeni pred uveljavitvijo tega
pravilnika, se izvedejo v skladu z dosedanjimi predpisi.
17. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o stalnem izpopolnjevanju in usposabljanju na področju varnosti in zdravja pri
delu (Uradni list RS, št. 109/11).
18. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o stalnem strokovnem usposabljanju na področju varnosti in zdravja
pri delu (Uradni list RS, št. 164/20) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
Programi, ki so bili potrjeni pred uveljavitvijo tega
pravilnika, se izvedejo v skladu z določbami Pravilnika o stalnem strokovnem
usposabljanju na področju varnosti in zdravja pri delu (Uradni list RS, št. 78/19).
4. člen
Ta pravilnik začne veljati petnajsti dan po objavi v Uradnem
listu Republike Slovenije.«.