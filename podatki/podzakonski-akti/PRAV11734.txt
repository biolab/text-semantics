1. člen
(vsebina)
(1) Ta pravilnik določa primerne
vmesnike in opremo za zakonito prestrezanje komunikacij, ki jih operater
zagotovi za potrebe zakonitega nadzora elektronskih komunikacij v Republiki
Sloveniji.
(2) Ta pravilnik je bil sprejet ob
upoštevanju postopka informiranja v skladu z Direktivo 98/34/ES Evropskega
parlamenta in Sveta z dne 22. junija 1998 o določitvi postopka za zbiranje
informacij na področju tehničnih standardov in tehničnih predpisov (UL L št.
204 z dne 21. 7. 1998, str. 37), zadnjič spremenjena z Uredbo (EU)
št. 1025/2012 Evropskega parlamenta in Sveta z dne 25. oktobra 2012 o
evropski standardizaciji, spremembi direktiv Sveta 89/686/EGS in 93/15/EGS ter
direktiv 94/9/ES, 94/25/ES, 95/16/ES, 97/23/ES, 98/34/ES, 2004/22/ES,
2007/23/ES, 2009/23/ES in 2009/105/ES Evropskega parlamenta in Sveta ter
razveljavitvi Sklepa Sveta 87/95/EGS in Sklepa št. 1673/2006/ES Evropskega
parlamenta in Sveta (UL L št. 316 z dne 14. 11. 2012, str. 12).
2. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.     
Izročilni vmesnik je vmesnik na operaterjevi strani, ki omogoča
posredovanje rezultatov prestrezanja pristojnemu organu.
2.     
Javno telefonsko omrežje je elektronsko komunikacijsko omrežje, ki se
uporablja za zagotavljanje javno dostopnih telefonskih storitev in omogoča
prenos govornih komunikacij in drugih komunikacij, kot so faksimilne in
podatkovne komunikacije, med omrežnimi priključnimi točkami.
3.     
Nadzorovana priključna točka je priključna točka, za katero je odrejen
ukrep zakonitega nadzora elektronskih komunikacij.
4.     
Prepis odredbe je dokument, izdan v skladu s 160. členom Zakona o
elektronskih komunikacijah (Uradni list RS, št. 109/12; v nadaljnjem besedilu:
zakon).
5.     
Prestrežena komunikacija je komunikacija, ki:
- 
izvira z nadzorovane priključne točke ali se v njej zaključi,
- 
je usmerjena k nadzorovani priključni točki in se začasno shrani v
pomnilniški napravi,
- 
je z nadzorovane priključne točke usmerjena v pomnilniške naprave ali je
od tam z nadzorovane priključne točke zahtevana, ali
- 
je z nadzorovane priključne točke preusmerjena na drugo priključno točko
v javnem komunikacijskem omrežju ali drugo terminalsko opremo ali poteka prek
javnih komunikacijskih omrežij drugih operaterjev.
6.     
Pristojni organ je organ, ki izvaja ukrep zakonitega nadzora
elektronskih komunikacij v skladu z zakonom, ki ureja kazenski postopek,
zakonom, ki ureja obrambo, ali zakonom, ki ureja Slovensko
obveščevalno-varnostno agencijo.
7.     
Podatki o prestreženi komunikaciji so signalizacijske in druge
informacije, ki so potrebne za vzpostavitev in izvajanje določene javne
komunikacijske storitve, povezane s prestreženo komunikacijo, kot na primer
podatki o številki klicane oziroma kličoče priključne točke ali o drugi oznaki
uporabnika, podatki o času in trajanju komunikacije, podatki o lokaciji
uporabnika.
8.     
Priključna točka je omrežna priključna točka ali druga točka v javnem
komunikacijskem omrežju.
9.     
Rezultati prestrezanja so podatki o prestreženi komunikaciji in vsebina
prestrežene komunikacije.
10.  
Vsebina prestrežene komunikacije so informacije, ki si jih izmenjata dva
ali več uporabnikov javnih komunikacijskih storitev, razen podatkov o
prestreženi komunikaciji.
11.  
Zakonit nadzor elektronskih komunikacij je ukrep nadzora elektronskih
komunikacij, ki zajema zakonito prestrezanje ter kontrolo in zavarovanje
dokazov o vseh oblikah komuniciranja v javnem komunikacijskem omrežju, ki ga
izvajajo pristojni organi v skladu z zakonom, ki ureja kazenski postopek,
zakonom, ki ureja obrambo, ali zakonom, ki ureja Slovensko
obveščevalno-varnostno agencijo.
12.  
Zakonito prestrezanje komunikacij je postopek, odrejen na podlagi
zakona, ki ureja kazenski postopek, ali zakona, ki ureja Slovensko
obveščevalno-varnostno agencijo, pri katerem se zbira vsebino, okoliščine in
dejstva, povezana s komunikacijami na določeni točki v javnem komunikacijskem
omrežju.
3. člen
(osnovne zahteve)
(1) Operater v svoje elektronsko
komunikacijsko omrežje namesti takšne vmesnike in opremo, da lahko po prejemu
prepisa odredbe omogoči zakonito prestrezanje komunikacij na določeni
nadzorovani priključni točki na način, v obsegu in trajanju, kot je določeno v
prepisu odredbe.
(2) Operater v svojem elektronskem
komunikacijskem omrežju zagotovi takšno število in razporeditev tistih vozlišč
v omrežju, kjer je nameščena oprema za zakonito prestrezanje komunikacij, da je
dostop do rezultatov prestrezanja zagotovljen vedno in na enakovreden način z
vsake nadzorovane priključne točke, ki začasno ali stalno uporablja
operaterjevo javno komunikacijsko omrežje ali storitev.
(3) Zakonito prestrezanje komunikacij
se izvede tako, da osebe, ki so vključene v prestrežene komunikacije, in druge
nepooblaščene osebe ne zaznajo, da se izvaja zakonito prestrezanje komunikacij.
Z uporabo naprav in opreme za izvajanje zakonitega prestrezanja komunikacij se
ne smejo spremeniti obratovalne lastnosti ali kakovost prestreženih komunikacij
in drugih javnih komunikacijskih storitev.
(4) Oprema in vmesniki za zakonito
prestrezanje komunikacij morajo omogočati, da se lahko zakonito prestrezanje
komunikacij na določeni nadzorovani priključni točki zaključi takoj po izteku
časa trajanja izvajanja zakonitega nadzora elektronskih komunikacij na tej
priključni točki oziroma ko operater prejme obvestilo, da je odpravljen
zakoniti nadzor elektronskih komunikacij te priključne točke.
(5) Operater zagotovi tako opremo in
takšen vmesnik, da lahko vsaj trije pristojni organi sočasno izvajajo zakonit nadzor
elektronskih komunikacij.
4. člen
(oprema in rezultati prestrezanja)
(1) Operater uporabi takšno opremo, da
pristojnemu organu za vsako prestreženo komunikacijo zagotovi poleg vsebine
prestrežene komunikacije še naslednje podatke o prestreženi komunikaciji:
1.     
številko ali drugo oznako nadzorovane priključne točke ali oznako
uporabnika;
2.     
številko ali drugo oznako priključne točke:
- 
s katero želi nadzorovana priključna točka vzpostaviti zvezo, tudi če
vzpostavitev zveze ni uspela, oziroma
- 
ki želi vzpostaviti zvezo z nadzorovano priključno točko, tudi če zveza
ni bila uspešno vzpostavljena ali če je bila prestrežena komunikacija z
nadzorovane priključne točke preusmerjena drugam ali če je bila usmerjena v
pomnilniško napravo (napravo za shranjevanje podatkov);
3.     
v primeru preusmeritve tudi številke ali druge oznake vseh priključnih
točk, na katere so bile preusmerjene prestrežene komunikacije;
4.     
podatke o vrsti javne komunikacijske storitve, uporabljeni na
nadzorovani priključni točki, ali njenih značilnostih;
5.     
tehnične vzroke za eventualno prekinitev zveze med nadzorovano
priključno točko in katerokoli drugo priključno točko ali za to, da zveza z
nadzorovano priključno točko ni bila vzpostavljena;
6.     
najnatančnejši razpoložljivi podatek o lokaciji nadzorovane priključne
točke, če gre za nadzorovano priključno točko v mobilnih javnih komunikacijskih
omrežjih;
7.     
najmanj dva od naslednjih podatkov o časovnem poteku vsake prestrežene
komunikacije:
- 
datum in čas začetka prestrežene komunikacije, tudi če vzpostavitev
zveze ni bila uspešna,
- 
datum in čas konca prestrežene komunikacije,
- 
trajanje prestrežene komunikacije,
oziroma, če se nadzorovana telekomunikacija
ne prenaša po fizičnih ali logičnih kanalih, datum in čas, ko je bila
prestrežena komunikacija odposlana oziroma sprejeta.
(2) Podatke iz prejšnjega odstavka
operater zagotavlja tudi:
-       
ko je nadzorovana priključna točka vključena v zvezo, vzpostavljeno med
več priključnimi točkami;
-       
ko so iz nadzorovane priključne točke vzpostavljene zveze z več
priključnimi točkami.
(3) Če operater v svojem javnem
komunikacijskem omrežju zaradi tehničnih razlogov ne zagotavlja vseh rezultatov
prestrezanja, o tem nemudoma obvesti pristojni organ.
(4) Korelacija med vsebino prestrežene
komunikacije in pripadajočimi podatki o prestreženi komunikaciji mora biti
enolična.
5. člen
(izročilni vmesnik)
(1) Operater ne glede na število
vozlišč iz drugega odstavka 3. člena tega pravilnika zagotovi praviloma en
izročilni vmesnik.
(2) Šteje se, da operater zadosti
določbam šestega odstavka 160. člena zakona tudi, če zagotovi izročilni vmesnik
skupaj z drugim operaterjem ali drugimi operaterji oziroma če svoje omrežje
poveže z izročilnim vmesnikom drugega operaterja. V tem primeru operater
poskrbi, da so izročilnemu vmesniku dostopni vsi podatki, ki so potrebni za
oblikovanje rezultatov prestrezanja.
(3) Izročilni vmesnik mora biti
izveden tako, da:
-       
zagotavlja pristojnemu organu rezultate prestrezanja v celotnem času
trajanja zakonitega nadzora elektronskih komunikacij na določeni nadzorovani
priključni točki;
-       
kakovost komunikacij na izročilnem vmesniku ni slabša od kakovosti
pripadajočih prestreženih komunikacij;
-       
se za prenos in izročanje rezultatov prestrezanja lahko uporabijo
splošno dostopne in uporabne prenosne poti in prenosni protokoli;
-       
se pri javnih telefonskih omrežjih oziroma javno dostopnih telefonskih
storitvah upošteva standard SIST ES 201 671;
-       
se pri omrežjih in storitvah, ki niso zajete v prejšnji alinei, upošteva
veljavni standard oziroma specifikacije, ki so sprejete s strani evropskih
standardizacijskih organizacij; če tak standard oziroma specifikacije ne
obstajajo, vmesnik odobri pristojni organ oziroma odobri opremo, ki pristojnemu
organu omogoča uporabo prenosnih sistemov, ki zagotavljajo rezultate prestrezanja.
(4) Če operater v svojem javnem
komunikacijskem omrežju komunikacije kodira, komprimira ali šifrira, zagotovi,
da so rezultati prestrezanja na izročilnem vmesniku nekodirani, nekomprimirani
oziroma nešifrirani.
6. člen
(prenehanje veljavnosti)
Z dnem uveljavitve tega pravilnika se preneha
uporabljati Pravilnik o opremi in vmesnikih za zakonito prestrezanje komunikacij
(Uradni list RS, št. 29/06 in 109/12 – ZEKom-1).
7. člen
(začetek veljavnosti pravilnika)
Ta pravilnik začne veljati petnajsti dan po
objavi v Uradnem listu Republike Slovenije.
Št. 0070-94/2013
Ljubljana, dne 12. septembra
2013
EVA 2013-3330-0093
dr. Jernej Pikalo l.r.
Minister za izobraževanje, znanost in
šport
Soglašam!
dr. Gregor Virant l.r.
Minister
za notranje zadeve
Roman Jakič l.r.
Minister
za obrambo
Stane Štemberger l.r.
Direktor
Slovenske obveščevalno-varnostne
agencije
 