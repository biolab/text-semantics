1. člen
(vsebina)
S to uredbo se določijo pristojni organ in
kazenske določbe za izvajanje Uredbe (EU) št. 1007/2011 Evropskega parlamenta
in Sveta z dne 27. septembra 2011 o imenih tekstilnih vlaken in s tem
povezanim etiketiranjem in označevanjem surovinske sestave tekstilnih izdelkov
ter razveljavitvi Direktive Sveta 73/44/EGS in direktiv 96/73/ES in 2008/121/ES
Evropskega parlamenta in Sveta (UL L št. 272 z dne 18. 10. 2011, str. 1; v
nadaljnjem besedilu: uredba 1007/2011/EU).
2. člen
(pristojni organ)
(1) Pristojni organ za izvajanje
uredbe 1007/2011/EU in te uredbe je Tržni inšpektorat Republike Slovenije, ki
tudi vodi postopke zaradi prekrškov po tej uredbi.
(2) Pristojni organ iz prejšnjega
odstavka ima pri opravljanju nadzora tekstilnih izdelkov na trgu vsa
pooblastila po zakonu, ki ureja tehnične zahteve za proizvode in ugotavljanje
skladnosti, ter zakonu, ki ureja splošno varnost proizvodov.
3. člen
(prekrški)
(1) Z globo od 3.000 do 40.000 eurov
se za prekršek kaznuje pravna oseba, ki v zvezi z opravljanjem dejavnosti kot
proizvajalec, uvoznik ali pooblaščeni zastopnik v Republiki Sloveniji da na trg
tekstilne izdelke, ki niso etiketirani, označeni ali so jim priloženi trgovski
dokumenti, ki niso v skladu z uredbo 1007/2011/EU.
(2) Z globo od 2.000 do 15.000 eurov
se za prekršek kaznuje samostojni podjetnik posameznik ali posameznik, ki
samostojno opravlja dejavnost, ki v zvezi z opravljanjem dejavnosti kot
proizvajalec, uvoznik ali pooblaščeni zastopnik v Republiki Sloveniji stori
prekršek iz prejšnjega odstavka.
(3) Z globo od 1.200 do 4.000 eurov se
za prekršek kaznuje tudi odgovorna oseba pravne osebe, odgovorna oseba
samostojnega podjetnika posameznika ali odgovorna oseba posameznika, ki
samostojno opravlja dejavnost, ki stori prekršek iz prvega odstavka tega člena.
(4) Z globo od 1.200 do 3.000 eurov se
za prekršek kaznuje pravna oseba, ki v zvezi opravljanjem dejavnosti kot
distributer omogoči dostopnost tekstilnih izdelkov na trgu, ki niso
etiketirani, označeni ali so jim priloženi trgovski dokumenti, ki niso v skladu
z uredbo 1007/2011/EU.
(5) Z globo od 800 do 3.000 eurov se
za prekršek kaznuje samostojni podjetnik posameznik ali posameznik, ki
samostojno opravlja dejavnost, ki v zvezi opravljanjem dejavnosti kot
distributer stori prekršek iz prejšnjega odstavka.
(6) Z globo od 200 do 400 eurov se za
prekršek kaznujeta tudi odgovorna oseba pravne osebe, odgovorna oseba
samostojnega podjetnika posameznika ali odgovorna oseba posameznika, ki
samostojno opravlja dejavnost, ki stori prekršek iz četrtega odstavka tega
člena.
PREHODNA IN KONČNI DOLOČBI
4. člen
(prenehanje veljavnosti)
Z dnem uveljavitve te uredbe prenehajo
veljati:
-      
Pravilnik o metodah kvantitativne analize dvokomponentnih mešanic
tekstilnih vlaken (Uradni list RS, št. 7/00, 42/04, 138/06, 12/08, 76/10 in
17/11 – ZTZPUS-1),
-      
Pravilnik o navajanju surovinske sestave in o tekstilnih imenih (Uradni
list RS, št. 109/99, 92/02, 34/04, 36/05, 2/07, 4/08, 76/10 in 17/11 –
ZTZPUS-1),
-      
Odredba o metodah kvantitativne analize trikomponentnih mešanic
tekstilnih vlaken (Uradni list RS, št. 7/00, 42/04 in 17/11 – ZTZPUS-1).
5. člen
(prehodno obdobje)
Tekstilni izdelki, ki so v skladu s
predpisi iz prejšnjega člena in so bili dani na trg pred 8. majem 2012, so
lahko dostopni na trgu še do 9. novembra 2014.
6. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.
Št. 00726-22/2012
Ljubljana, dne 12. julija 2012
EVA 2012-2130-0041
Vlada
Republike Slovenije
Janez
Janša l.r.
Predsednik