1. POGLAVJE
SPLOŠNE DOLOČBE
1. člen
(uvod)
Ta pravilnik določa podrobnejša pravila o
uveljavljanju pravice do oprostitve uvoznih dajatev na podlagi Uredbe Sveta
(EGS) št. 918/83 z dne 28. marca 1983 o sistemu carinskih oprostitev v
Skupnosti (UL L 105, 24. 4. 1983, str. 1), zadnjič spremenjene z Uredbo Sveta (ES)
št. 274/2008 o spremembi Uredbe (EGS) št. 918/83 o sistemu oprostitev carin v
Skupnosti (UL L št. 85, z dne 27. 3. 2008, str. 1) (v nadaljnjem besedilu:
uredba o oprostitvah) na območju uporabe Zakona o izvajanju carinskih predpisov
Evropske skupnosti (Uradni list RS, št. 25 /04 in 111/07).
2. člen
(odločba)
(1) Če carinski organ ugodi zahtevku za
oprostitev uvoznih dajatev in s tem pravilnikom ni drugače določeno, izda
odločbo v obliki uradnega zaznamka na carinski deklaraciji.
(2) V primerih, ko je dovoljena ustna
deklaracija, lahko carinski organ o oprostitvi odloči v obliki uradnega zaznamka
na listini, ki je predložena carinskemu organu v zvezi z oprostitvijo uvoznih
dajatev ali ustno.
(3) Potrdila, ki jih v zvezi z oprostitvami
v skladu s tem pravilnikom izdajajo pristojni organi, ne zavezujejo carinskega
organa pri odločanju o upravičenosti do oprostitve, razen če gre za potrdila, o
katerih ti organi vodijo uradne evidence.
(4) Potrdila, ki jih izdajajo pristojni
organi v skladu s tem pravilnikom, se lahko uporabljajo v postopkih pred carinskimi
organi, če od dneva njihove izdaje ni preteklo več kot šest mesecev.
3. člen
(nalepka)
(1) Če je to potrebno zaradi izvajanja
carinskega nadzora, lahko carinski organ zahteva, da upravičenec vidno označi
predmet oprostitve z uradno nalepko.
(2) Nalepke iz prejšnjega odstavka ni
dovoljeno odstraniti pred potekom roka, navedenega v uredbi o oprostitvah, po
katerem je dovoljeno odtujiti posamezno blago.
(3) Vzorec nalepke je v prilogi 1 tega
pravilnika in je njegov sestavni del.
4. člen
(zavarovanje)
Če carinski organ zahteva položitev
zavarovanja, se znesek in oblika zavarovanja določita v skladu s 193. do 199. členom
Uredbe Sveta (EGS) št. 2913/92 z dne 12. oktobra 1992 o uvedbi carinskega
zakonika Skupnosti (UL L 302, 19. 10. 1992, str. 1), vključno z vsemi
spremembami (v nadaljnjem besedilu: carinski zakonik) in predpisom, ki ureja
davčni postopek.
5. člen
(črtan)
2. POGLAVJE
OSEBNA LASTNINA FIZIČNIH OSEB, KI
PRENESEJO OBIČAJNO PREBIVALIŠČE IZ TRETJE DRŽAVE V REPUBLIKO SLOVENIJO
6. člen
(prenos osebne lastnine iz tretjih držav v
Republiko Slovenijo)
V skladu s 3. členom uredbe o oprostitvah
je osebna lastnina fizičnih oseb, ki prenesejo običajno bivališče iz tretje
države v Republiko Slovenijo, oproščena uvoznih dajatev, če so bile v državi
izvora oziroma v državi, iz katere oseba prihaja, za oproščeno blago plačane
uvozne dajatve in davek na promet blaga.
7. člen
(črtan)
8. člen
(prepoved odtujitve za osebna vozila)
(1) Carinski organ na carinski deklaraciji,
na podlagi katere se dovoli oprostitev dajatev za rabljeno osebno motorno
vozilo ali rabljeno motorno kolo, vpiše naslednjo opombo:
"Če upravičenec odtuji osebno motorno
vozilo oziroma motorno kolo pred potekom 12 mesecev od dneva prepustitve, mora
plačati uvozne dajatve v skladu s carinskimi predpisi."
(2) V prometno dovoljenje osebnega
motornega vozila oziroma motornega kolesa, za katerega je bila uveljavljena
oprostitev, se v rubriko »Opomba« vpiše naslednje besedilo:
"Vozilo oziroma motorno kolo se ne sme
brez plačila uvoznih dajatev odtujiti do (vpisati datum poteka dvanajstmesečnega
roka iz prejšnjega odstavka)."
(3) Uporabo osebnega motornega vozila
oziroma motornega kolesa, uvoženega z oprostitvijo uvoznih dajatev, v skladu s
carinskimi predpisi kontrolirajo poleg carinskih organov tudi policija ter
pristojni inšpekcijski organi in o ugotovljenih nepravilnostih obveščajo carinske
organe.
(4) Organ, pristojen za registracijo vozil,
ne sme registrirati osebnega motornega vozila oziroma motornega kolesa, ki ga
je upravičenec uvozil z oprostitvijo uvoznih dajatev, na drugo osebo, preden
poteče rok iz drugega odstavka tega člena, če upravičenec ne predloži listine
carinskega organa, da so bile uvozne dajatve plačane v skladu s carinskimi
predpisi.
9. člen
(predložitev ustreznih listin)
(1) Fizična oseba, ki želi uveljavljati
oprostitev na podlagi 4. člena uredbe o oprostitvah mora k carinski deklaraciji
predložiti:
1.    
potrdilo, da je bivala izven Skupnosti najmanj eno leto (kot na primer
potrdilo, ki ga izda diplomatsko ali konzularno predstavništvo Republike
Slovenije v tretji državi, zavod za zaposlovanje, preko katerega je bil
upravičenec poslan na delo v tretjo državo, če vodi o tem evidenco, ali pravna
ali fizična oseba, ki opravlja gospodarsko dejavnost, ki ga je poslala na delo
v tretjo državo, ustrezno listino tuje službe za socialno zavarovanje ali
tujega delodajalca ipd.);
2.    
pisno izjavo, da v zadnjih 12 mesecih ni uveljavila oprostitve v skladu
z 2. členom uredbe o oprostitvah;
3.    
seznam osebne lastnine, ki jo uvaža, vključno s tisto, ki naj bi jo
uvozil pozneje. Carinski organ potrdi predmete, ki jih je upravičenec uvozil.
Seznam mora biti predložen carinskemu organu v dveh izvodih, pri čemer carinski
organ en izvod priloži k deklaraciji, drugega pa overi in vrne upravičencu.
Predloženega seznama ni dovoljeno dopolnjevati, razen v upravičenih primerih.
Če upravičenec predmete osebne lastnine uvozi pozneje, mora carinski
deklaraciji priložiti tudi overjeni seznam predmetov;
4.    
pisno izjavo, da je predmete, ki so na seznamu, uporabljala oziroma da
so bili v njeni lasti najmanj 6 mesecev pred preselitvijo. Na zahtevo carinskih
organov mora upravičenec predložiti tudi dokazila o vsebini izjave.
(2) Tuj državljan mora, poleg dokazil iz
prejšnjega odstavka, predložiti dokazilo o običajnem prebivališču oziroma
potrdilo o odobrenem pribežališču v Republiki Sloveniji.
(3) Kot pribežališče v skladu s tem
pravilnikom se šteje začasno zatočišče v skladu z zakonom o začasnem zatočišču
(Uradni list RS, št. 20/97, 94/00 in 67/02).
3. POGLAVJE
OSEBNA LASTNINA, PRIDOBLJENA Z
DEDOVANJEM
10. člen
(podedovani predmeti)
(1) Upravičenec, ki želi uveljaviti
oprostitev v skladu s 16. členom uredbe o oprostitvah mora skupaj s carinsko deklaracijo
predložiti tudi akt pristojnega organa v Republiki Sloveniji ali v tretji
državi o dedovanju predmetov, ki jih uvaža.
(2) Ne glede na prejšnji odstavek, se
oprostitev za podedovane rabljene predmete, osebno garderobo zapustnika in
njegove druge predmete za osebno rabo, lahko uveljavi na podlagi predložene
smrtovnice.
4. POGLAVJE
BLAGO V OSEBNI PRTLJAGI POTNIKOV
11. člen
(potnikova osebna prtljaga)
V skladu s 45. členom uredbe o oprostitvah
se blago v osebni prtljagi potnikov, ki prihajajo iz tretje države, lahko uvozi
brez uvoznih dajatev, pod pogoji, določenimi s Pravilnikom o uveljavljanju
oprostitev plačila davka na dodano vrednost in trošarin na uvoz blaga za osebe,
ki potujejo iz tretjih držav (Uradni list RS, št. 112/08).
12. člen
(črtan)
5. POGLAVJE
PREDMETI   ZA
PRIZADETE OSEBE IN BLAGO ZA DOBRODELNE ALI ČLOVEKOLJUBNE ORGANIZACIJE
13. člen
(invalidi)
V skladu z drugo alineo 72. člena uredbe o
oprostitvah se kot ustanove in organizacije, ki lahko prejemajo predmete za
prizadete osebe, namenjene za izobraževanje, zaposlovanje in socialno
napredovanje z oprostitvijo uvoznih dajatev, štejejo tiste ustanove in
organizacije, ki imajo za to potrdilo ministrstva, pristojnega za delo, družino
in socialne zadeve.
14. člen
(blago za dobrodelne organizacije in za
razdelitev žrtvam elementarnih nesreč)
(1) Državni organi in organizacije ali
druge dobrodelne ali človekoljubne organizacije, ki v skladu s 65. in 79. členom uredbe o oprostitvah lahko uvozijo blago brez uvoznih dajatev, morajo carinskemu
organu predložiti izjavo, da bo uvoženo blago uporabljeno izključno za namene,
zaradi katerih je uvoženo ter v primeru dobrodelnih ali človekoljubnih organizacij
potrdilo ministrstva, pristojnega za notranje zadeve, da so registrirane za
opravljanje dobrodelne ali človekoljubne dejavnosti.
(2) V skladu z drugim odstavkom 81. člena
uredbe o oprostitvah upravičenec iz prejšnjega odstavka carinskemu organu
predloži izjavo, da bo plačal dajatve, če Evropska Komisija ne bo odobrila
oprostitev dajatev.
15. člen
(posebnosti za reševalna vozila)
(1) Oprostitev uvoznih dajatev za reševalno
vozilo v skladu z d) točko 66. člena uredbe o oprostitvah oziroma vozilo,
konstruirano za prevoz blaga, ki ga upravičenec uvozi iz tretje države, carinski
organ dovoli z zaznamkom na carinski deklaraciji. V carinsko deklaracijo vpiše
naslednjo opombo:
“Če upravičenec odtuji reševalno vozilo oziroma
vozilo, konstruirano za prevoz blaga, mora plačati uvozne dajatve v skladu s
carinsko zakonodajo”
(2) V prometno dovoljenje reševalnega
vozila oziroma vozila, konstruiranega za prevoz blaga, za katerega je bila
uveljavljena oprostitev uvoznih dajatev, se v rubriko “Opomba“ vpiše naslednje
besedilo:
“Reševalno vozilo oziroma vozilo,
konstruirano za prevoz blaga, se ne sme brez plačila uvoznih dajatev odtujiti
do (vpisati datum poteka roka iz prejšnjega odstavka). Reševalno vozilo oziroma
vozilo, konstruirano za prevoz blaga, je namenjeno izključno za opravljanje
dobrodelnih oziroma človekoljubnih nalog.”
(3) Uporabo reševalnega vozila oziroma
vozila, konstruiranega za prevoz blaga, uvoženega z oprostitvijo uvoznih
dajatev, kontrolirajo poleg carinskih organov tudi policija ter pristojni
inšpekcijski organi, ki o ugotovljenih nepravilnostih obveščajo carinske organe.
(4) Organ, pristojen za registracijo vozil,
ne sme registrirati reševalnega vozila oziroma vozila, konstruiranega za prevoz
blaga, ki ga je upravičenec uvozil z oprostitvijo uvoznih dajatev, na drugo
pravno ali fizično osebo, preden poteče rok iz drugega odstavka tega člena, če
upravičenec ne predloži listine carinskega organa, da je bila uvozna dajatev
plačana v skladu s carinskimi predpisi.
(5) (črtan).
(6) (črtan).
6. POGLAVJE
PROIZVODNA SREDSTVA IN DRUGA OPREMA,
KI SE UVAŽA PRI PRENOSU DEJAVNOSTI IZ TRETJE DRŽAVE V SKUPNOST
16. člen
(oprema za prenos dejavnosti)
(1) Upravičenec iz 32. člena uredbe o
oprostitvah, ki želi uveljaviti oprostitev uvoznih dajatev, mora skupaj s
carinsko deklaracijo predložiti:
1.    
potrdilo pristojnega organa, iz katerega je razvidno, da ima
registrirano dejavnost, za katero uvaža opremo oziroma da opravlja kmetijsko
dejavnost, in da je davčni zavezanec za davek od dohodka iz kmetijske
dejavnosti, za opravljanje katere uvaža opremo. Če določene dejavnosti nima
registrirane v času pred uvozom opreme, predloži upravičenec potrdilo
pristojnega organa, da po predpisih izpolnjuje pogoje za ukvarjanje z določeno
dejavnostjo, za katero uvaža opremo, v 6 mesecih od dneva uvoza pa mora predložiti
dokazilo, da se mu dovoljuje ukvarjanje z zadevno dejavnostjo.
2.    
seznam opreme, ki jo uvaža oziroma jo namerava uvoziti pozneje;
3.    
dokazilo o prenehanju opravljanja dejavnosti v tretji državi, ki ga izda
pristojni organ v tretji državi;
4.    
dokazilo o tem, da je bil lastnik opreme 12 mesecev pred preselitvijo
dejavnosti.
(2) Seznam opreme predloži upravičenec v
dveh izvodih skupaj s carinsko deklaracijo. Na seznamih carinski organ potrdi,
katere predmete je upravičenec uvozil. En izvod seznama priloži carinski organ
deklaraciji, drugega pa vrne upravičencu. Če upravičenec del opreme uvozi
pozneje, mora predložiti to opremo istemu carinskemu organu skupaj s potrjenim
seznamom predmetov, ki mu ga je ta carinski organ vrnil.
7. POGLAVJE
IZOBRAŽEVALNI, ZNANSTVENI IN KULTURNI
MATERIAL, ZNANSTVENI INSTRUMENTI IN NAPRAVE
17. člen
(kulturni materiali iz priloge II)
(1) V skladu z drugo alineo 51. člena
uredbe o oprostitvah morajo upravičenci, ki uvozijo kulturne materiale iz
priloge II uredbe o oprostitvah, pridobiti potrdilo ministrstva, pristojnega za
kulturo.
(2) Potrdilo ministrstva, pristojnega za
kulturo iz prejšnjega odstavka se lahko izda za vsak primer posebej ali za
določeno obdobje. Če se potrdilo izda za določeno obdobje, mora biti v potrdilu
navedeno tudi blago, na katero se potrdilo nanaša, in rok veljavnosti potrdila.
18. člen
(znanstveni instrumenti in oprema)
(1) Upravičenci iz druge alinee 51. člena
uredbe o oprostitvah, ki uvažajo izobraževalne ali znanstvene materiale in
upravičenci iz druge alinee drugega odstavka 52. člena uredbe o oprostitvah
morajo za uveljavljanje oprostitve uvoznih dajatev pridobiti potrdilo
ministrstva, pristojnega za znanost in tehnologijo oziroma ministrstva,
pristojnega za šolstvo, o oprostitvi uvoznih dajatev.
(2) Potrdilo pristojnega ministrstva iz
prejšnjega odstavka, se lahko izda za vsak primer posebej ali za določeno
obdobje. Če se potrdilo izda za določeno obdobje, mora biti v potrdilu navedeno
tudi blago, na katerega se potrdilo nanaša.
8. POGLAVJE
LABORATORIJSKE ŽIVALI, SNOVI ZA
RAZISKAVE, FARMACEVTSKI IZDELKI
19. člen
(laboratorijske živali, snovi za raziskave)
V skladu z drugo alineo drugega odstavka
60. člena uredbe o oprostitvah so uvoznih dajatev oproščene laboratorijske
živali, biološke in kemične substance, ki so namenjene za zasebna podjetja,
registrirana za izobraževanje in raziskave in imajo potrdilo ministrstva,
pristojnega za znanost ali ministrstva, pristojnega za zdravstvo, o oprostitvi
uvoznih dajatev.
19.a člen
(instrumenti in naprave za medicinske
raziskave, diagnostiko in zdravljenje) 
V skladu s 63.a členom uredbe o oprostitvah
so uvoznih dajatev oproščeni instrumenti in naprave, namenjene za medicinske
raziskave, diagnostiko in zdravljenje, ki jih podari dobrodelna ali
človekoljubna organizacija ali fizična oseba zdravstvenim organom, bolnišnicam
ali inštitutom za medicinske raziskave, ki imajo dovoljenje Javne agencije
Republike Slovenije za zdravila in medicinske pripomočke za prejem takšnih
izdelkov brez plačila uvoznih dajatev, ali ki jih kupijo takšni zdravstveni
organi, bolnišnice ali inštituti za medicinske raziskave v celoti s sredstvi,
ki jih je dala dobrodelna ali človekoljubna organizacija ali s prostovoljnimi
prispevki. 
19.b člen
(referenčne snovi za nadzor kakovosti
farmacevtskih izdelkov)
V skladu s 63.c členom uredbe o oprostitvah
so uvoznih dajatev oproščene pošiljke, ki vsebujejo vzorce referenčnih snovi,
ki jih je odobrila Svetovna zdravstvena organizacija za nadzor kakovosti
materialov, ki se uporabljajo v proizvodnji farmacevtskih izdelkov in ki so
naslovljeni na prejemnike, ki imajo dovoljenje Javne agencije Republike
Slovenije za zdravila in medicinske pripomočke, da lahko prejemajo takšne
pošiljke brez plačila uvoznih dajatev.
20. člen
(farmacevtski proizvodi, ki se uporabljajo
na mednarodnih športnih prireditvah)
(1) Športniki oziroma lastniki živali, ki
želijo uveljaviti oprostitev uvoznih dajatev v skladu s 64. členom uredbe o oprostitvah,
morajo predložiti carinskemu organu izjavo, da potrebujejo farmacevtske
proizvode za zadovoljitev njihovih potreb v času bivanja na območju uporabe
zakona o izvajanju carinskih predpisov Evropske skupnosti in izjavo
organizatorja o njihovem sodelovanju na mednarodni športni prireditvi.
(2) Namesto posamičnih izjav organizatorja
iz prejšnjega odstavka lahko le-ta carinskemu organu predloži skupen spisek
vseh sodelujočih na mednarodni športni prireditvi in navede čas in kraj vstopa
teh oseb na območje uporabe zakona o izvajanju carinskih predpisov Skupnosti.
9. POGLAVJE
PROIZVODI MORSKEGA RIBOLOVA
21. člen
(predložitev izjave)
(1) Za uveljavitev oprostitve uvoznih
dajatev proizvodov morskega ribolova in drugih proizvodov, pridobljenih iz
teritorialnega morja tretje države, je potrebno k deklaraciji za sprostitev v
prost promet priložiti izjavo o ulovu in predelavi, ki vsebuje naslednje
podatke:
1.    
ime, priimek in naslov lastnika ladje,
2.    
ime in tip ladje, registrska številka, luka, v kateri je ladja
registrirana,
3.    
opis in teža (v kg) ulova,
4.    
opis predelanih proizvodov in njihova teža (v kg),
5.    
izjava kapitana ladje, da so ulov oziroma pridobljeni izdelki iz 3. in 4. točke tega odstavka pridobljeni oziroma proizvedeni na ladji in so vneseni v ladijski
dnevnik pod določeno zaporedno številko.
(2) Izjava mora biti potrjena (podpis, žig,
in datum) s strani pristojnega carinskega urada.
(3) Za izvajanje prvega odstavka tega člena
izraz "ladja" pomeni vsako plovilo, namenjeno lovu oziroma ribolovu
in predelavi teh proizvodov na krovu plovila.
(4) Namesto posebne izjave iz prvega
odstavka tega člena se lahko uporabi knjiga ribolova, ki jo vodi poveljnik ladje
v skladu s pogodbo med Vlado Republike Slovenije in Vlado Republike Hrvaške o
morskem ribolovu (Uradni list RS – Mednarodne pogodbe, št. 3/96).

Priloga
1: Vzorec nalepke

Pravilnik o uveljavljanju pravice do
oprostitve uvoznih dajatev (Uradni list RS, št. 33/04)
vsebuje naslednjo končno določbo:
»22. člen
Ta pravilnik začne veljati 1. maja 2004.«.

Pravilnik o spremembah in dopolnitvah
Pravilnika o uveljavljanju pravice do oprostitve uvoznih dajatev (Uradni list
RS, št. 125/04) vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o uveljavljanju pravice do oprostitve uvoznih dajatev (Uradni list
RS, št. 112/08) vsebuje naslednjo končno določbo:
»6. člen
Ta pravilnik začne veljati 1. decembra
2008.«.