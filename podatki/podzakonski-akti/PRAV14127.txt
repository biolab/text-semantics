1. člen
(vsebina)
Ta pravilnik določa reprezentativne trge ter zavezance za
sporočanje Agenciji Republike Slovenije za kmetijske trge in razvoj podeželja
(v nadaljnjem besedilu: agencija) o vrsti, obsegu in pogostnosti zbiranja
cen in količin za trge prašičjega, ovčjega ter perutninskega mesa in jajc za
izvajanje:
-       
Uredbe (EU) št. 1308/2013 Evropskega parlamenta in Sveta z dne
17. decembra 2013 o vzpostavitvi skupne ureditve trgov kmetijskih
proizvodov in razveljavitvi uredb Sveta (EGS) št. 922/72, (EGS) št. 234/79,
(ES) št. 1037/2001 in (ES) št. 1234/2007 (UL L št. 347 z dne
20. 12. 2013, str. 671), zadnjič spremenjene z Delegirano uredbo
Komisije (EU) 2020/760 z dne 17. decembra 2019 o dopolnitvi Uredbe (EU)
št. 1308/2013 Evropskega parlamenta in Sveta glede pravil za upravljanje
uvoznih in izvoznih tarifnih kvot, za katere so potrebna dovoljenja, ter
dopolnitvi Uredbe (EU) št. 1306/2013 Evropskega parlamenta in Sveta glede
položitve varščin pri upravljanju tarifnih kvot (UL L št. 185 z dne 12. 6.
2020, str. 1),
-       
Delegirane uredbe Komisije (EU) 2017/1182 z dne 20. aprila 2017 o
dopolnitvi Uredbe (EU) št. 1308/2013 Evropskega parlamenta in Sveta v zvezi z
lestvicami Unije za razvrščanje trupov goved, prašičev in ovac ter sporočanjem
tržnih cen nekaterih kategorij trupov in živih živali (UL L št. 171 z dne
4. 7. 2017, str. 74),
-       
Izvedbene uredbe Komisije (EU) 2017/1184 z dne 20. aprila 2017 o
določitvi pravil za uporabo Uredbe (EU) št. 1308/2013 Evropskega parlamenta
in Sveta glede lestvic Unije za razvrščanje trupov goved, prašičev in ovac ter
sporočanja tržnih cen nekaterih kategorij trupov in živih živali (UL L št.
171 z dne 4. 7. 2017, str. 103) in
-       
Izvedbene uredbe Komisije (EU) 2017/1185 z dne 20. aprila 2017 o
določitvi pravil za uporabo uredb (EU) št. 1307/2013 in (EU) št. 1308/2013
Evropskega parlamenta in Sveta v zvezi s pošiljanjem informacij in dokumentov
Komisiji ter o spremembi in razveljavitvi več uredb Komisije (UL L št. 171 z
dne 4. 7. 2017, str. 113), zadnjič spremenjene z Izvedbeno uredbo Komisije
(EU) 2019/1746 z dne 1. oktobra 2019 o spremembi Izvedbene uredbe (EU)
2017/1185 o določitvi pravil za uporabo uredb (EU) št. 1307/2013 in (EU)
št. 1308/2013 Evropskega parlamenta in Sveta v zvezi s pošiljanjem informacij
in dokumentov Komisiji (UL L št. 268 z dne 22. 10. 2019, str. 6).
2. člen
(zavezanci za sporočanje)
(1) Za reprezentativni trg prašičjega mesa in zavezance
za sporočanje se štejejo klavnice oziroma odkupovalci, ki tedensko zakoljejo
oziroma odkupijo več kot 200 prašičev na letni povprečni osnovi, ki so garani
in razvrščeni v kategorijo pitanih prašičev v skladu s predpisom, ki ureja
razvrščanje prašičjih trupov.
(2) Za reprezentativni trg ovčjega mesa in zavezance za
sporočanje se štejejo klavnice, ki zakoljejo več kot 400 ovc na leto.
(3) Za sporočanje o obsegu proizvodnje ovčjega mesa so
zavezanci vse klavnice, ki koljejo jagnjeta.
(4) Za reprezentativni trg perutninskega mesa in jajc in
zavezance za sporočanje se štejejo klavnice, ki letno zakoljejo več kot 150 000
glav perutnine vrste Gallus domesticus ter pakirni centri s kapaciteto več kot
5 000 000 jajc letno.
(5) Za sporočanje o obsegu proizvodnje jajc so zavezanci
vsi pakirni centri.
3. člen
(roki za sporočanje)
(1) Klavnice oziroma odkupovalci iz prvega odstavka
prejšnjega člena sporočijo vsak teden do torka do 12. ure agenciji ceno, maso
in število trupov pitanih prašičev za pretekli teden po tržnih razredih,
navedenih na obrazcih, ki jih agencija pripravi za pripravo poročil za Evropsko
komisijo in Ministrstvo za kmetijstvo, gozdarstvo in prehrano (v nadaljnjem
besedilu: ministrstvo). Sporoča se cena, ki jo klavnica oziroma odkupovalec
plača dobavitelju pitanih prašičev v EUR/100 kg klavne mase, brez DDV,
zaokrožena na dve decimalni mesti natančno. Pri izračunu cene se upošteva masa
ohlajenih trupov, ki je enaka masi toplih trupov, zmanjšani za 2 %.
(2) Klavnice iz drugega odstavka prejšnjega člena sporočijo
vsak teden do torka do 12. ure agenciji ceno, maso in število klavnih trupov
ovc za pretekli teden po kategorijah, navedenih na obrazcih, ki jih agencija
pripravi za pripravo poročil za Evropsko komisijo in ministrstvo. Sporoča se
cena, ki jo klavnica plača dobavitelju ovc v EUR/100 kg klavne mase, brez DDV,
zaokrožena na dve decimalni mesti natančno. Pri izračunu cene se upošteva masa
ohlajenih trupov, ki je enaka masi toplih trupov, zmanjšani za 3,1 %. Če se
cene določijo na podlagi žive mase, se cena za klavno maso izračuna tako, da se
cena na kilogram žive mase deli s koeficientom 0,50. Če se k trupu vštejeta
tudi glava in drobovje, je koeficient 0,58.
(3) Klavnice iz tretjega odstavka prejšnjega člena
sporočijo agenciji do 1. aprila tekočega leta število zaklanih jagnjet v
preteklem letu po kategorijah, navedenih na obrazcih, ki jih agencija pripravi
za pripravo poročil za Evropsko komisijo in ministrstvo.
(4) Klavnice in pakirni centri iz četrtega odstavka
prejšnjega člena sporočijo vsak teden do torka do 12. ure agenciji za pretekli
teden veleprodajne cene in mase trupov in kosov perutnine vrste Gallus
domesticus ter jajc po kategorijah in načinih reje, navedenih na obrazcih, ki
jih agencija pripravi za pripravo poročil za Evropsko komisijo in ministrstvo.
Cene so v EUR/100 kg, brez DDV, zaokrožene na dve decimalni mesti natančno.
(5) Pakirni centri iz petega odstavka prejšnjega člena
sporočijo agenciji do dvajsetega dne v mesecu za pretekli mesec obseg
proizvodnje jajc po načinih reje, navedenih na obrazcih, ki jih agencija
pripravi za pripravo poročil za Evropsko komisijo in ministrstvo.
(6) Za elektronsko vložitev sporočil iz prvega do petega
odstavka tega člena agencija vzpostavi spletno vstopno mesto na naslovu
https://e-kmetija.gov.si, na katerem se odgovorna oseba zavezanca ali njegov
pooblaščenec s sredstvom elektronske identifikacije prijavi v informacijski
sistem agencije. Odgovorna oseba zavezanca ali njegov pooblaščenec izvede
elektronski vnos, vključno s kvalificiranim elektronskim podpisom, in vloži
sporočilo na obrazcu v rokih iz prvega do petega odstavka tega člena v
informacijski sistem agencije. Če sporočilo vlaga pooblaščenec za elektronsko
vložitev, se mora pred elektronsko vložitvijo sporočila registrirati pri
agenciji. Pooblaščenec za elektronsko vložitev pri vnosu sporočila izpolni
pooblastilo agencije za dostop do informacijskega sistema in njegovo uporabo v
skladu z zakonom, ki ureja kmetijstvo.
(7) Sredstvo elektronske identifikacije iz prejšnjega
odstavka je sredstvo elektronske identifikacije ravni zanesljivosti srednja ali
visoka, oziroma drug način elektronske identifikacije za dostop do elektronskih
storitev ravni zanesljivosti srednja ali visoka v skladu s predpisi, ki urejajo
področje elektronske identifikacije in storitev zaupanja.
(8) Podrobnejša navodila o prijavi v informacijski
sistem, izpolnjevanju ter vlaganju sporočil ter obrazce iz tega člena agencija
objavi na osrednjem spletnem mestu državne uprave, pod zavihkom »storitve«, ki
se nanaša na pripravo tržnih poročil za kmetijske pridelke in živila.
(9) Agencija pridobi sezname klavnic in pakirnih centrov
pri Upravi Republike Slovenije za varno hrano, veterinarstvo in varstvo
rastlin.
4. člen
(nadzor)
Nadzor nad pravilnostjo podatkov iz prejšnjega člena opravlja
kmetijski inšpektor najmanj enkrat letno na reprezentativnem vzorcu zavezancev
za poročanje. Zavezanci za poročanje iz 2. člena tega pravilnika hranijo za ta
namen vso dokumentacijo, povezano s poročanjem, najmanj 24 mesecev od zadnjega
poročanja.
KONČNI DOLOČBI
5. člen
(prenehanje veljavnosti)
Z dnem uveljavitve tega pravilnika prenehajo veljati
Pravilnik o tržno informacijskem sistemu trga prašičjega mesa (Uradni list RS,
št. 21/15), Pravilnik o tržno informacijskem sistemu trga ovčjega mesa (Uradni
list RS, št. 21/15) in Pravilnik o tržno informacijskem sistemu za trg
perutninskega mesa in jajc (Uradni list RS, št. 89/09).
6. člen
(začetek veljavnosti)
Ta pravilnik začne veljati 1. januarja 2021.
Št. 007-380/2020
Ljubljana, dne 16. decembra 2020
EVA 2020-2330-0117
Dr. Jože Podgoršek
minister
za kmetijstvo, gozdarstvo in prehrano