1. člen
(vsebina uredbe)
(1) Ta uredba določa način izvajanja
določenih davčnih oprostitev iz 9. oziroma 10. člena Sporazuma o statusu
Organizacije Severnoatlantske pogodbe, nacionalnih predstavnikov in
mednarodnega osebja (v nadaljnjem besedilu: sporazum).
(2) Če s to uredbo ni drugače
določeno, se pri oprostitvah plačila DDV in trošarin pri nakupih, uvozu in
dobavah blaga za Organizacijo Severnoatlantske pogodbe (v nadaljnjem besedilu:
Nato) in oborožene sile držav članic Nata upošteva način uveljavljanja davčnih
oprostitev, ki je za mednarodne organizacije s sedežem v Evropski uniji (v
nadaljnjem besedilu: EU) določen s Pravilnikom o pogojih in načinu oprostitve
davkov za diplomatska predstavništva, konzulate ter mednarodne organizacije v
skladu z mednarodnimi pogodbami, ki obvezujejo Republiko Slovenijo (Uradni list
RS, št. 141/06, 117/08, 68/09 in 82/11; v nadaljnjem besedilu: pravilnik).
2. člen
(izvajanje 9. in 10. člena sporazuma)
(1) Oprostitev plačila carinskih
dajatev iz c) točke 9. člena sporazuma vključuje tudi oprostitev plačila drugih
dajatev, ki se v skladu s predpisi plačujejo pri uvozu blaga iz držav članic
Nata, ki niso članice EU, oziroma iz tretjih držav.
(2) V skladu z 10. členom sporazuma je
mogoče oprostitev plačila trošarin in davkov uveljaviti pri nakupu blaga in
storitev na območju Slovenije ali pri pridobitvi blaga iz drugih držav članic
EU, če gre za pomembnejše nakupe, potrjene v organih Nata.
(3) Oprostitev plačila trošarin in
davkov (v nadaljnjem besedilu: davki) iz 10. člena sporazuma se nanaša na oprostitev
plačila davka na dodano vrednost, trošarin na energente ali električno
energijo, davka na motorna vozila in davka na promet nepremičnin.
3. člen
(upravičenec)
Oprostitev plačila davkov se lahko
uveljavlja za blago in storitve, ki jih naročijo neposredno država članica Nata
ali specialne agencije Nata za svoje službene potrebe ali Ministrstvo za
obrambo Republike Slovenije (v nadaljnjem besedilu: MORS) za račun Nata (v
nadaljnjem besedilu: upravičenec).
4. člen
(način uveljavljanja oprostitve pri nakupih
v Sloveniji)
(1) Oprostitev plačila davkov po tej
uredbi se lahko uveljavlja kot:
1.    
neposredna oprostitev ali
2.    
vračilo davkov.
(2) Neposredno oprostitev upravičenec
uveljavlja pri dobavitelju blaga oziroma izvajalcu storitve in mu mora
predložiti pravilno izpolnjen obrazec Potrdilo o oprostitvi, ki je Priloga 1 in
sestavni del te uredbe. Obrazec Potrdilo o oprostitvi izpolni upravičenec,
potrdi pa ga pristojni davčni organ države, v kateri ima upravičenec sedež. Če
je upravičenec do oprostitve plačila davkov MORS za račun Nata, obrazec potrdi
pristojni carinski organ.
(3) Če upravičenec ne uveljavi oprostitve
plačila davkov neposredno pri dobavitelju, se oprostitev uveljavi kot vračilo
plačanega davka. Če s to uredbo ni določeno drugače, upravičenec uveljavlja
vračilo davkov, plačanih v Sloveniji, pri pristojnem carinskem organu.
(4) Oprostitev plačila davka na promet
nepremičnin v Sloveniji se v skladu z zakonom, ki ureja davek na promet
nepremičnin, uveljavlja pri davčnem uradu ob oddaji napovedi za odmero davka na
promet nepremičnin.
5. člen
(neposredna oprostitev plačila davkov –
dobavitelj v Sloveniji)
(1) Neposredna oprostitev plačila DDV
v skladu s 4. členom te uredbe se lahko uveljavi samo za blago in storitve,
kupljene pri dobaviteljih, ki so identificirani za namene DDV. Pri nakupu
trošarinskih izdelkov se neposredna oprostitev lahko uveljavi samo, če se
trošarinski izdelki kupijo pri imetniku trošarinskega skladišča.
(2) Dobavitelj mora upravičencu za
blago in storitve, ki so predmet DDV izdati račun v skladu z 82. členom Zakona
o davku na dodano vrednost (Uradni list RS, št. 13/11 – uradno prečiščeno
besedilo, 18/11 in 78/11; v nadaljnjem besedilu: ZDDV-1), pri čemer ob
neposredni oprostitvi davkov po tej uredbi dobavitelj namesto identifikacijske
številke za DDV naročnika oziroma kupca vpiše številko potrdila o oprostitvi
ter navede, da davek ni obračunan. Če številke potrdila o oprostitvi ni mogoče
vpisati v skladu s prejšnjim stavkom, se to na računu v razpredelku za
identifikacijske številke za DDV označi, številka potrdila o oprostitvi pa
čitljivo vpiše na drugem mestu računa.
(3) Dobavitelj hrani kopijo potrdila o
oprostitvi iz drugega odstavka 4. člena te uredbe v svojem knjigovodstvu skupaj
z računom, pri trošarinskih izdelkih pa tudi skupaj s kopijo potrjenega
trošarinskega dokumenta.
6. člen
(vračilo plačanega davka v Sloveniji)
(1) Upravičenec lahko v skladu s tem
členom uveljavlja vračilo davka, ki mu je bil zaračunan pri nakupu blaga in
storitev v Sloveniji.
(2) Upravičenec predloži zahtevek za
vračilo davka pri pristojnem carinskem organu.
(3) Upravičenec lahko vloži zahtevek
za vračilo davka v šestih mesecih po poteku koledarskega leta, v katerem je bil
nakup opravljen.
(4) K zahtevku za vračilo davkov
morajo biti v izvirniku priloženi potrdilo o oprostitvi, ki ga potrdi pristojni
organ države, v kateri ima upravičenec sedež in računi, ki vsebujejo predpisane
podatke, na podlagi katerih upravičenec uveljavlja vračilo davkov, kronološko
razvrščeni po posameznih dobaviteljih. Izjemoma lahko upravičenec namesto
izvirnikov priloži fotokopije računov, če jih je overila njegova pooblaščena
oseba.
7. člen
(postopek pri carinskem organu)
(1) Carinski organ mora vsak predložen
račun označiti in ga vrniti vlagatelju.
(2) Carinski organ mora o zahtevku
odločiti v 45 dneh od vložitve zahtevka.
(3) Če carinski organ odobri vračilo
davkov, mora biti vračilo izvedeno v 45 dneh od vložitve zahtevka na račun, ki
ga upravičenec navede v zahtevku. Stroške nakazila vračila davkov krije
upravičenec.
8. člen
(uveljavljanje oprostitev pri nakupu blaga
v drugih državah članicah EU)
(1) Upravičenec, ki kupi blago v eni od
drugih držav članic Evropske unije, v zvezi s katerim bi v skladu z ZDDV-1
nastal obdavčljiv dogodek v Sloveniji, v primerih iz drugega odstavka 2. člena
te uredbe na podlagi b) in c) točke prvega odstavka 54. člena ZDDV-1 ni dolžan
obračunati DDV od pridobitve tega blaga iz drugih držav članic EU.
(2) Upravičenec, ki v drugi državi članici
kupi trošarinske izdelke – energente ali električno energijo in za katere bi v
skladu z Zakonom o trošarinah (Uradni list RS, št. 97/10 – urad­no prečiščeno
besedilo; v nadaljnjem besedilu: ZTro) nastala obveznost obračuna trošarine v
Sloveniji, uveljavi oprostitev plačila trošarine v skladu z 2. ali 5. točko
prvega odstavka 31. člena ZTro, tako da pristojnemu carinskemu uradu predloži
poročilo o prejemu trošarinskih izdelkov.
9. člen
(prepoved odtujitve)
(1) Blaga, ki je v skladu s to uredbo
oproščeno plačila davkov, pred potekom treh let od dneva nakupa ni dovoljeno
odtujiti, dati v uporabo drugim osebam ali kako drugače
uporabiti za druge namene.
(2) Če upravičenci odtujijo blago pred
potekom roka, določenega v prvem odstavku tega člena, morajo to prijaviti
pristojnemu davčnemu ali carinskemu organu, ki ugotovi morebitno obveznost
plačila davkov.
10. člen
(prenehanje veljavnosti)
Z dnem uveljavitve te uredbe preneha
veljati Uredba o izvajanju 9. in 10. člena Sporazuma o statusu Organizacije
Severnoatlantske pogodbe, nacionalnih predstavnikov in mednarodnega osebja
(Uradni list RS, št. 79/06).
11. člen
(uveljavitev)
Ta uredba začne veljati naslednji dan po
objavi v Uradnem listu Republike Slovenije.
Št. 00712-6/2012
Ljubljana, dne 29. februarja
2012
EVA 2011-1611-0181
Vlada
Republike Slovenije
Janez
Janša l.r.
Predsednik

Priloga 1:
Potrdilo o oprostitvi plačila DDV in/ali trošarine