1. člen
S to odredbo se z namenom zagotovitve zadostnih kadrovskih
zmogljivosti pri javnih zdravstvenih zavodih za opravljanje zdravstvene
dejavnosti v času obvladovanja nalezljive bolezni COVID-19 (v nadaljnjem
besedilu: COVID-19) določajo začasni ukrepi na področju:
-       
izvajanja pripravništva zdravstvenih delavcev in zdravstvenih sodelavcev
(v nadaljnjem besedilu: pripravnik),
-       
izvajanja pripravništva doktorjev dentalne medicine (v nadaljnjem
besedilu: pripravnik doktor dentalne medicine),
-       
izvajanja sekundariata zdravnikov sekundarijev (v nadaljnjem
besedilu: sekundarij) in
-       
izvajanja specializacij zdravnikov specializantov ter doktorjev dentalne
medicine specializantov (v nadaljnjem besedilu: specializant).
2. člen
Pripravništvo, sekundariat in specializacija iz prejšnjega
člena se izvajajo, če so za to izpolnjeni pogoji, določeni v predpisih, ki
urejajo pripravništvo zdravstvenih delavcev in zdravstvenih sodelavcev ter
vsebino in potek sekundariata in specializacij zdravnikov.
3. člen
(1) Če pripravništva ni mogoče izvesti v skladu s
prejšnjim členom, se programi pripravništva prilagodijo tako, da delodajalec
pripravnika pozove k vključitvi v izvajanje zdravstvenih storitev, potrebnih za
obvladovanje COVID-19.
(2) Če pripravništva ni mogoče izvesti na način iz
prejšnjega odstavka, se lahko pripravnika vključi v izvajanje ukrepov,
potrebnih za obvladovanje COVID-19, pri izvajalcu zdravstvene dejavnosti, pri
katerem je pripravnik na kroženju.
4. člen
(1) Ne glede na 2. člen te odredbe se pripravništvo
doktorjev dentalne medicine, sekundariat in specializacija (v nadaljnjem
besedilu: usposabljanje) opravlja tako, da se pripravnika doktorja dentalne
medicine, sekundarija oziroma specializanta vključi v izvajanje zdravstvenih
storitev, potrebnih za obvladovanje COVID-19, pri delodajalcu.
(2) Za namen iz prejšnjega odstavka lahko delodajalec
pripravnika doktorja dentalne medicine, sekundarija oziroma specializanta
pozove na delo.
(3) Če delodajalec nima potrebe po sodelovanju iz
prejšnjega odstavka, se lahko pripravnika doktorja dentalne medicine,
sekundarija oziroma specializanta vključi v izvajanje zdravstvenih storitev,
potrebnih za obvladovanje COVID-19, pri izvajalcu zdravstvene dejavnosti, pri
katerem je pripravnik doktor dentalne medicine, sekundarij oziroma specializant
na kroženju.
5. člen
Pripravnika, pripravnika
doktorja dentalne medicine, sekundarija in specializanta lahko delodajalec iz
3. in 4. člena te odredbe pozove na delo le, če delodajalec v času poziva
zagotavlja obravnavo pacientov, obolelih za COVID-19, v ambulanti COVID-19
oziroma na oddelku COVID-19. Vpoklic iz prejšnjega stavka je namenjen
zagotavljanju kadrovskih zmogljivosti za obravnavo pacientov, obolelih za
COVID-19.
6. člen
(1) Pripravniku, pripravniku doktorju dentalne medicine,
sekundariju in specializantu se delo pri izvajanju zdravstvenih storitev,
potrebnih za obvladovanje COVID-19, v skladu s to odredbo, upošteva v čas
kroženja v skladu s programom pripravništva oziroma usposabljanja.
(2) Pripravniku, pripravniku doktorju dentalne medicine,
sekundariju in specializantu, ki se mu delo iz prejšnjega odstavka ne more
upoštevati v čas pripravništva oziroma usposabljanja v skladu s prejšnjim odstavkom,
se pripravništvo oziroma usposabljanje na predlog nadzornega oziroma glavnega
mentorja ustrezno podaljša.
7. člen
Minister, pristojen za zdravje, preverja utemeljenost ukrepov
iz te odredbe na podlagi strokovnih mnenj.

Odredba o začasnih ukrepih na področju
izvajanja pripravništva, sekundariata in specializacije v času obvladovanja
nalezljive bolezni COVID-19 (Uradni list RS, št. 139/21) vsebuje naslednjo prehodno in
končno določbo:
»PREHODNA IN KONČNA DOLOČBA
8. člen
(1) Pogodba o zaposlitvi pripravnika, pripravnika
doktorja dentalne medicine, sekundarija in specializanta, veljavna ob
uveljavitvi te odredbe, med trajanjem ukrepov iz te odredbe oziroma do prvega
možnega opravljanja strokovnega oziroma specialističnega izpita, ne preneha
veljati.
(2) Če je sekundariju ali specializantu v času
usposabljanja odobrena specializacija in na tej podlagi ponujena sklenitev
pogodbe o zaposlitvi, pogodba o zaposlitvi iz prejšnjega odstavka preneha
veljati.
9. člen
Ta odredba začne veljati naslednji dan po objavi v Uradnem
listu Republike Slovenije in velja do 31. oktobra 2021.«.

Odredba o spremembi Odredbe o začasnih ukrepih
na področju izvajanja pripravništva, sekundariata in specializacije v času
obvladovanja nalezljive bolezni COVID-19 (Uradni list RS, št. 141/21) vsebuje naslednjo končno določbo:
»KONČNA DOLOČBA
2. člen
Ta odredba začne veljati naslednji dan po objavi v Uradnem
listu Republike Slovenije.«.

Odredba o spremembi Odredbe o začasnih ukrepih
na področju izvajanja pripravništva, sekundariata in specializacije v času
obvladovanja nalezljive bolezni COVID-19 (Uradni list RS št. 172/21) spreminja 9. člen odredbe tako,
da se glasi:
»9. člen
Ta odredba začne veljati naslednji dan po objavi v Uradnem
listu Republike Slovenije in velja do 31. decembra 2021.«;
ter vsebuje naslednjo končno določbo:
»KONČNA DOLOČBA
2. člen
Ta odredba začne veljati naslednji dan po objavi v Uradnem
listu Republike Slovenije.«.

Odredba o spremembi Odredbe o začasnih ukrepih
na področju izvajanja pripravništva, sekundariata in specializacije v času
obvladovanja nalezljive bolezni COVID-19 (Uradni list RS št. 205/21) spreminja 9. člen odredbe tako,
da se glasi:
»9. člen
Ta odredba začne veljati naslednji dan po objavi v Uradnem
listu Republike Slovenije in velja do 28. februarja 2022.«;
ter vsebuje naslednjo končno določbo:
»KONČNA DOLOČBA
2. člen
Ta odredba začne veljati naslednji dan po objavi v Uradnem
listu Republike Slovenije.«.