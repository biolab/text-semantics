I. PREDMET IN OBSEG KONCESIJE
1. člen
(1) Ta uredba je koncesijski
akt, na podlagi katerega se podeli koncesija na območju Piranskega zaliva
(Sečoveljski zaliv) za vzrejo avtohtonih morskih rib, na naslednjih območjih
vzreje (v nadaljnjem besedilu: območje koncesije):


Območje vzreje

Koordinata Y

Koordinata X

Površina objektov
  vzreje (m²)


I – 1
2
3
4

389 311
389 493
389 408
389 227

38936
39021
39202
39117

2.835


II – 5
6
7
8

389 142
389 323
389 238
389 057

39298
39383
39564
39479

2.828


(2) Koncesija iz prejšnjega
odstavka se podeli pravnim ali fizičnim osebam, ki izpolnjujejo pogoje te
uredbe za vzrejo avtohtonih morskih rib.
2. člen
Koncesionar lahko rabi morje na območju koncesije izključno
za potrebe vzreje avtohtonih morskih rib v Jadranskem morju.
II. POGOJI ZA PRIDOBITEV IN IZVAJANJE KONCESIJE
3. člen
(1) Pravne ali fizične osebe iz drugega odstavka 1. člena te
uredbe pridobijo pravico do rabe morja za vzrejo avtohtonih morskih rib, če: 
-       
gre za vzrejo avtohtonih morskih rib v Jadranskem morju za trg, 
-       
vzrejna površina območja vzreje ne presega površine iz preglednice iz
prvega odstavka 1. člena te uredbe in 
-       
so usposobljeni in registrirani za opravljanje dejavnosti iz prejšnjega
člena. 
(2) Koncesija se lahko podeli eni ali več fizičnim oziroma
pravnim osebam kot koncesionarjem hkrati, če izpolnjujejo pogoje iz prejšnjega
odstavka.
4. člen
(1) Osebe iz 3. člena te uredbe (v nadaljnjem besedilu:
koncesionarji) morajo poleg pogojev, predpisanih za dejavnost vzreje avtohtonih
morskih rib, zagotavljati tudi naslednje ukrepe: 
-       
ukrepe za nespremenjeno izvajanje pravice za rabo morja drugih
obstoječih uporabnikov, 
-       
izvedbo objektov in naprav tako, da ne bo prišlo do poslabšanja
kakovosti morja, 
-       
smotrno gospodarsko izkoriščanje naravnega vira ob izbiri ustrezne
tehnologije, 
-       
izvedbo predvidenega posega v morsko okolje na način, ki bo omogočal
najmanjšo porabo prostora, snovi in energije med gradnjo in v času trajanja
koncesije, 
-       
ohranjanje biološke raznovrstnosti in avtohtonosti habitatov, 
-       
ukrepe za varnost ljudi, 
-       
ukrepe za varnost rib in drugih prostoživečih morskih organizmov v
neposredni okolici objektov vzreje, 
-       
zaščitne ukrepe pred ribojedimi pticami in drugimi naravnimi dejavniki,
ki mu lahko ogrozijo premoženje, 
-       
ukrepe za varnost plovbe, 
-       
ukrepe v zvezi s sanacijo, vzpostavitvijo novega oziroma nadomestitvijo
prejšnjega stanja po prenehanju koncesije. 
(2) Ukrepi in pogoji iz prejšnjega odstavka se podrobneje
določijo v koncesijski pogodbi.
5. člen
Koncesionar nosi vse stroške v zvezi s koncesijo, ki se
podeli na podlagi te uredbe.
III. ZAČETEK IN ČAS TRAJANJA KONCESIJE
6. člen
(1) Koncesija se podeli za rabo morja za vzrejo avtohtonih morskih
rib na območju koncesije za 20 let. 
(2) Rok iz prejšnjega odstavka začne teči z dnem sklenitve
koncesijske pogodbe. 
(3) Koncesija se lahko podaljša na način in pod pogoji,
določenimi v koncesijski pogodbi.
IV. PLAČILO ZA KONCESIJO
7. člen
(1) Koncesionar mora plačati za koncesijo za vsako leto rabe
morja posebej ves čas trajanja koncesije. 
(2) Višina plačila za koncesijo je sorazmerna površini vseh
objektov za vzrejo avtohtonih morskih rib in vrednosti, ki jo za vzrejene
avtohtone morske ribe koncesionarji pridobijo na trgu. 
(3) Koncesionar krije vse stroške povzročanja obremenitve
okolja v skladu z zakonom, ki ureja varstvo okolja, in nadomestne stroške
ureditve prostora, ki nastanejo zaradi vzreje avtohtonih morskih rib.
8. člen
(1) Prihodki od plačila za koncesijo so vir proračuna
Republike Slovenije in proračuna Občine Piran, na območju katere je območje
koncesije. 
(2) Plačilo za koncesijo se med državo in Občino Piran
razdeli v razmerju 50 : 50. 
(3) Razdelitev plačila za koncesijo med državo in Občino
Piran je določena na podlagi podatkov o razvitosti infrastrukture lokalnih
gospodarskih javnih služb varstva okolja v tej občini v skladu s predpisom, ki
ureja merila za določanje razvitosti infrastrukture in obremenjenosti okolja
zaradi ugotavljanja deleža plačila občini za koncesijo na naravni dobrini.
9. člen
(1) Plačilo za koncesijo se določi za vsako koledarsko leto
posebej na podlagi ocenjene letne količine vzreje avtohtonih morskih rib. 
(2) Osnova plačila za koncesijo je 30 kg vzrejenih avtohtonih
morskih rib (brancin: Dicentrarchus labrax in orada: Sparus aurata)
v preteklem letu na en kvadratni meter skupne površine objektov vzreje. 
(3) Ocenjena letna količina vzrejenih avtohtonih morskih rib
iz prvega odstavka tega člena se izračuna kot zmnožek osnove plačila za
koncesijo in skupne vzrejne vodne površine objektov vzreje na delu vodnega
telesa morja na območju koncesije.
10. člen
(1) Ceno osnove plačila za koncesijo določi minister,
pristojen za okolje, do 31. decembra za naslednje leto s sklepom, ki se objavi
v Uradnem listu Republike Slovenije. 
(2) Cena osnove plačila za koncesijo se določi kot letna
povprečno odkupna cena za 1 kg vzrejenih avtohtonih morskih rib, izračunana na
podlagi statističnih podatkov o odkupni ceni avtohtonih morskih rib. 
(3) Koncesionarju se plačilo za koncesijo obračuna v višini,
ki je enaka dvema odstotkoma prodajne vrednosti ocenjene letne količine vzrejenih
avtohtonih morskih rib, pri čemer je prodajna vrednost ocenjene letne količine
vzrejenih avtohtonih morskih rib enaka zmnožku cene osnove plačila za koncesijo
in ocenjeni letni količini vzrejenih avtohtonih morskih rib iz prejšnjega
člena.
11. člen
(1) Koncesionar mora Agenciji Republike Slovenije za okolje
(v nadaljnjem besedilu: agencija) do 31. januarja tekočega leta posredovati vse
podatke, potrebne za izračun višine plačila za koncesijo za preteklo leto. 
(2) Koncesionar mora agencijo sproti obveščati o vseh
spremembah podatkov, ki se nanašajo na način plačila za koncesijo (npr. višja
sila, sprememba imena registrirane dejavnosti, naslova sedeža dejavnosti). 
(3) Koncesionar, ki je med letom prenehal izvajati dejavnost,
zaradi katere je dolžan plačevati koncesijo po tej uredbi, mora agenciji
poslati dokazila o prenehanju izvajanja te dejavnosti v tridesetih dneh po
prenehanju rabe morja za vzrejo avtohtonih morskih rib. 
(4) Če agencija ugotovi, da koncesionar ni posredoval
podatkov, potrebnih za izračun višine plačila za koncesijo v predpisanem roku,
ali je posredoval napačne podatke, agencija uporabi za določitev višine plačila
za koncesijo podatke o rabi morja iz svojih evidenc o rabi morja.
12. člen
(1) Koncesionar plačuje koncesijo za rabo morja za vzrejo
avtohtonih morskih rib letno v dveh obrokih na račun, določen s predpisom
ministra, pristojnega za finance. 
(2) Plačilo prvega obroka zapade v plačilo zadnji delovni dan
v juniju, drugega obroka pa zadnji delovni dan v decembru. 
(3) Agencija izstavi račun za posamezen obrok v skladu s
prejšnjim odstavkom. 
(4) Znesek obroka znaša polovico zadnjega plačila za
koncesijo, povečanega ali zmanjšanega sorazmerno odstotku spremembe cene osnove
plačila za koncesijo. 
(5) Za nepravočasno plačane zneske plačila za koncesijo mora
koncesionar plačati zakonske zamudne obresti. 
(6) Morebitna razlika med zneskom plačila za koncesijo,
vplačanim z akontacijo, in višino plačila za koncesijo se mora nakazati na
račun iz prvega odstavka tega člena ali vrniti koncesionarju v 60 dneh po tem,
ko je agencija koncesionarju izstavila poračun plačil za koncesijo.
13. člen
V primerih nepredvidljivih okoliščin, nastalih zaradi višje
sile, se lahko plačilo za koncesijo ustrezno zmanjša, kar se natančneje uredi s
koncesijsko pogodbo.
14. člen
O odstranitvi objekta, ki ga je koncesionar zgradil zaradi
rabe morja za vzrejo avtohtonih morskih rib na vodnem ali priobalnem zemljišču
oziroma o njegovem prenosu v last države, odloči ministrstvo po uradni
dolžnosti.
15. člen
(1) Medsebojna razmerja med koncedentom in koncesionarjem se
podrobneje uredijo s koncesijsko pogodbo v skladu z zakonom, ki ureja vode. 
(2) Koncesijsko pogodbo sklene v imenu koncedenta Vlada
Republike Slovenije, v njenem imenu pa jo podpiše minister, pristojen za
okolje. 
(3) V primeru neskladja med določbami te uredbe in
koncesijske pogodbe veljajo določbe te uredbe.
V. NADZOR
16. člen
Nadzor nad izvajanjem te uredbe opravljajo inšpektorji,
pristojni za vode.
VI. PREHODNA IN KONČNI DOLOČBI
17. člen
(1) Oseba, ki ji je bila podeljena koncesija za gospodarsko
izkoriščanje morja za gojenje avtohtonih morskih rib na podlagi Uredbe o
koncesijah za gospodarsko izkoriščanje morja na območju Piranskega zaliva za
gojenje morskih rib (Uradni list RS, št. 53/99 in 41/04 – ZVO-1), se šteje za
koncesionarja po tej uredbi in lahko nadaljuje z vzrejo avtohtonih morskih rib
na območju koncesije v skladu z določbami te uredbe, če sklene koncesijsko
pogodbo v skladu s to uredbo, pri čemer se šteje začetek trajanja koncesije z dnem
podpisa pogodbe o gojenju morskih rib na podlagi Uredbe o koncesijah za
gospodarsko izkoriščanje morja na območju Piranskega zaliva za gojenje morskih
rib (Uradni list RS, št. 53/99 in 41/04 – ZVO-1). 
(2) Koncesionar iz prejšnjega odstavka in agencija morata
najpozneje v šestih mesecih po uveljavitvi te uredbe skleniti koncesijsko
pogodbo v skladu z določbami te uredbe. 
(3) Določbe te uredbe, ki se nanašajo na plačilo za
koncesije, se začnejo uporabljati 1. januarja 2007.
18. člen
Z dnem uveljavitve te uredbe preneha veljati Uredba o
koncesijah za gospodarsko izkoriščanje morja na območju Piranskega zaliva za
gojenje morskih rib (Uradni list RS, št. 53/99 in 41/04 – ZVO-1).
19. člen
Ta uredba začne veljati petnajsti dan po objavi v Uradnem
listu Republike Slovenije.
Št. 00719-87/2006/11
Ljubljana, dne 23. novembra 2006
EVA 2006-2511-0183
Vlada Republike Slovenije
Janez Janša l.r. 
Predsednik