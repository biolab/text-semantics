I. SPLOŠNA DOLOČBA
1. člen
(namen pravilnika)
(1) S tem pravilnikom se določajo organizacijska in kadrovska
merila za kadrovske sestave (kadrovske formacije) enot, služb in organov
vodenja Civilne zaščite ter vrsta in količina zaščitne ter reševalne opreme in
orodij za zaščito, reševanje in pomoč (materialne formacije), ki jih uporablja
posamezna enota, služba oziroma organ vodenja Civilne zaščite. 
(2) Ta pravilnik ne ureja organiziranja in opremljanja
gasilskih enot ter enot, služb in drugih operativnih sestav, ki jih
organizirajo društva in nevladne organizacije in za katere se kadrovske in
materialne formacije določajo v skladu z Uredbo o organiziranju, opremljanju in
usposabljanju sil za zaščito, reševanje in pomoč (Uradni list RS, št. 92/07).
II. ORGANIZIRANJE IN OPREMLJANJE
2. člen
(merila za popolnitev in opremljanje)
(1) Enote, službe in organi vodenja Civilne zaščite, ki jih
ustanovitelj ustanovi na podlagi Uredbe o organiziranju, opremljanju in
usposabljanju sil za zaščito, reševanje in pomoč, se praviloma organizirajo in
kadrovsko popolnijo v skladu z merili, določenimi za posamezne enote, službe in
organe vodenja v prilogi 1 tega pravilnika ter opremijo z zaščitno in reševalno
opremo ter orodji za zaščito, reševanje in pomoč, določenimi v prilogi 2 tega
pravilnika. 
(2) Za ustanovitev enote, službe ali organa vodenja Civilne
zaščite ustanovitelj določi kadrovsko in materialno formacijo v skladu s tem
pravilnikom ter jo nato kadrovsko in materialno popolni. Uprava Republike
Slovenije za zaščito in reševanje vzorčne kadrovske in materialne formacije
posameznih enot, služb in organov vodenja Civilne zaščite, objavi na svoji
spletni strani.
3. člen
(vrste enot, služb in organov)
(1) Osnovne formacije enot, služb in organov vodenja Civilne
zaščite so: 
-       
ekipa, 
-       
oddelek, 
-       
vod, 
-       
četa, 
-       
služba, 
-       
poverjenik za Civilno zaščito, 
-       
poveljnik, namestnik poveljnika in štab Civilne zaščite, 
-       
druge operativne sestave. 
(2) Formacije operativnih sestav Civilne zaščite za izvajanje
določenih posebej specializiranih nalog zaščite, reševanja in pomoči, ki
zahtevajo posebna znanja pripadnikov Civilne zaščite, določi ustanovitelj s
smiselno uporabo meril iz prejšnjega člena, pri čemer upošteva zlasti namen
operativne sestave, obseg, vrsto in pogostnost nalog ter pogoje in razmere v
katerih bo te naloge opravljala. Nalogam in pogojem v katerih se bodo naloge
opravljale, je treba prilagoditi vrsto in količino zaščitne ter reševalne
opreme in orodij za zaščito, reševanje in pomoč. 
(3) Za izvajanje določenih praviloma enkratnih nalog zaščite,
reševanja in pomoči, za pomoč drugi državi ob nesreči oziroma za izvajanje
mednarodnih obveznosti prevzetih v mednarodnih organizacijah ali z mednarodnimi
pogodbami, se lahko organizira začasna sestava Civilne zaščite za katero ustanovitelj
s formacijo določi kadrovsko sestavo ter zaščitno in reševalno opremo oziroma
orodja za zaščito, reševanje in pomoč s smiselno uporabo meril iz prejšnjega
člena.
4. člen
(združevanje enot)
(1) Ekipa je osnovna formacija enot in služb Civilne zaščite,
ki je praviloma sestavljena iz treh do šestih pripadnikov Civilne zaščite glede
na namen in naloge enote ali službe. Ekipo vodi vodja ekipe, ki ima namestnika.
Pri popolnitvi ekipe je treba zbirati pripadnike, ki imajo glede na naloge
ekipe ustrezno splošno izobrazbo in predpisano usposobljenost. 
(2) Glede na namen in naloge enote ali službe se dve oziroma
tri ekipe združujejo v oddelek. Oddelek vodi poveljnik oddelka, ki ima
namestnika. Poveljnik oddelka in njegov namestnik se praviloma določita s
formacijo, če oddelek opravlja zahtevne reševalne naloge in je potrebna stalna
koordinacija ter vodenje ekip v oddelku. Če s formacijo nista določena
poveljnik in njegov namestnik, naloge poveljnika oddelka in njegovega
namestnika opravlja vodja 1. ekipe in njegov namestnik. 
(3) Dva ali trije oddelki se združujejo v vod. Vod vodi
poveljnik voda, ki ima namestnika. V vodstvu voda se s formacijo lahko določi
tudi druge pripadnike, ki zagotavljajo učinkovito delovanje voda in opravljajo
določene specializirane naloge pri vodenju in delovanju (vzdrževanje, oskrba,
zveze) voda. V vod se lahko povezujejo tudi oddelki za različne reševalne
naloge, če je to potrebno zaradi učinkovitejšega vodenja enot. 
(4) Dva ali trije vodi se združujejo v četo. Četo vodi
poveljnik čete, ki ima namestnika. V vodstvu čete se s formacijo lahko določi
tudi druge pripadnike, ki zagotavljajo učinkovito vodenje in delovanje čete. 
(5) Ustanovitelj enote, službe oziroma organa vodenja Civilne
zaščite lahko izjemoma kadrovske formacije številčno zmanjša ali poveča s
smiselno uporabo meril iz prvega odstavka 2. člena tega pravilnika, če zato
obstajajo utemeljeni razlogi glede na vrsto ogroženosti in naloge enote, službe
oziroma organa vodenja Civilne zaščite ter možnosti njihovega kadrovskega
popolnjevanja.
5. člen
(osebna, skupna in dodatna oprema)
(1) Pripadniku Civilne zaščite in javnemu uslužbencu na
področju zaščite in reševanja, pripada delovna uniforma Civilne zaščite in
druga osebna zaščitna in delovna oprema. 
(2) Enoti, službi oziroma organu vodenja Civilne zaščite
pripada določena skupna zaščitna in reševalna oprema ter orodja za zaščito,
reševanje in pomoč, ki jih enota, služba ali organ vodenja uporablja za
izvajanje svojih temeljnih nalog. 
(3) Enoti, službi oziroma organu vodenja Civilne zaščite
ustanovitelj lahko zagotovi tudi dodatno zaščitno in reševalno opremo oziroma
orodja za zaščito, reševanje in pomoč, s katerimi omogoči večjo avtonomnost,
učinkovitost oziroma zmogljivost enote, službe oziroma organa vodenja. 
(4) Ustanovitelj enote, službe oziroma organa vodenja Civilne
zaščite lahko po potrebi prilagodi skupno oziroma določi vrsto in količino
dodatne zaščitne in reševalne opreme ter orodij za zaščito, reševanje in pomoč,
pri čemer mora smiselno upoštevati merila iz prvega odstavka 2. člena tega
pravilnika.
6. člen
(tipizacija)
Materialne formacije, določene v skladu s tem pravilnikom, se
praviloma popolnjujejo z zaščitno in reševalno opremo ter orodji za zaščito,
reševanje in pomoč, ki so zajeta v tipizaciji zaščitne in reševalne opreme ter
orodij za zaščito, reševanje in pomoč, ki jo določa in objavlja na svoji
spletni strani Uprava Republike Slovenije za zaščito in reševanje.
III. KONČNE DOLOČBE
7. člen
Organiziranost enot, služb in organov vodenja Civilne zaščite
morajo ustanovitelji uskladiti s tem pravilnikom do 1. januarja 2010.
8. člen
Z dnem uveljavitve tega pravilnika preneha veljati Odredba o
merilih za organiziranje in opremljanje Civilne zaščite (Uradni list RS, št. 15/00,
88/00 in 24/01 – popr.).
9. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-220/2008-5
Ljubljana, dne 22. oktobra 2008
EVA 2008-1911-0005
Karl Erjavec l.r. 
Minister 
za obrambo

Priloga
1: Kadrovske formacije civilne zaščite
Priloga
2: Materialne formacije civilne zaščite