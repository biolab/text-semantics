1. člen
(vsebina način pridobitve sredstev)
Ta uredba določa financiranje in
sofinanciranje ukrepov na področju razvoja morskega in sladkovodnega ribištva
za leti 2007 in 2008, upravičence, pogoje in postopke pridobivanja sredstev za
izvajanje teh ukrepov.
2. člen
(program)
Na podlagi programov upravičencev (v
nadaljnjem besedilu: program), ki jih potrdi ministrstvo, pristojno za ribištvo
(v nadaljnjem besedilu: ministrstvo), se dodelijo sredstva za izvajanje
biološkega vzorčenja ulova na področju morskega ribištva, vzpostavitev mesta
prve prodaje rib in ribiških proizvodov, v skladu s skupno ribiško politiko s
področja tržne ureditve z ribami in ribiškimi proizvodi ter izdajanje
periodičnih glasil in periodičnih revij s področja ribištva.
3. člen
(izvajanje biološkega vzorčenja ulova na
področju morskega ribištva)
Za izvajanje biološkega vzorčenja ulova na
področju morskega ribištva se namenijo sredstva iz proračuna Republike
Slovenije v višini do 31.000,00 eurov za posamezno leto. Namen ukrepa je
financiranje izvajanja biološkega vzorčenja ulova na področju morskega
ribištva. Biološko vzorčenje ulova na področju morskega ribištva se izvaja po
standardni metodologiji raziskovalnega programa FAO – AdriaMed. Vzorči se ribji
vrsti sardelo (Sardina pilchardus) in sardona (Engraulis
encrasicholus).
4. člen
(vzpostavitev mesta prve prodaje rib in
ribiških proizvodov, v skladu s skupno ribiško politiko s področja tržne
ureditve z ribami in ribiškimi proizvodi)
Za ukrep vzpostavitve mesta prve prodaje
rib in ribiških proizvodov v skladu s skupno ribiško politiko s področja tržne
ureditve z ribami in ribiškimi proizvodi se namenijo sredstva iz proračuna
Republike Slovenije v višini do 29.878,00 eurov za leto 2008. Namen ukrepa je
sofinanciranje vzpostavitve mesta prve prodaje rib in ribiških proizvodov, v
skladu s skupno ribiško politiko s področja skupne tržne ureditve z ribami in
ribiškimi proizvodi.
5. člen
(izdajanje periodičnih glasil in
periodičnih revij s področja ribištva)
Za izdajanje periodičnih glasil in
periodičnih revij s področja ribištva se namenijo sredstva iz proračuna
Republike Slovenije v višini do 21.000,00 eurov za posamezno leto. Namen ukrepa
je sofinanciranje izdajanja periodičnih glasil in periodičnih revij s področja
ribištva.
6. člen
(upravičenci)
(1) Do sredstev za ukrep iz 3. člena
te uredbe so upravičene pravne osebe in samostojni podjetniki posamezniki s
sedežem v Republiki Sloveniji, ki razpolagajo s potrebnimi strokovnimi znanji
in opremo ter so usposobljeni za izvajanje biološkega vzorčenja ulova po
metodologiji raziskovalnega programa FAO – AdriaMed.
(2) Do sredstev za ukrep iz 4. člena
te uredbe so upravičene pravne osebe in samostojni podjetniki posamezniki s
sedežem v Republiki Sloveniji, ki imajo pridobljeno pravnomočno gradbeno
dovoljenje za izgradnjo objekta, ki bo namenjen mestu prve prodaje rib in
ribiških proizvodov, v skladu s skupno ribiško politiko s področja tržne
ureditve z ribami in ribiškimi proizvodi.
(3) Do sredstev za ukrep iz 5. člena te
uredbe so upravičene pravne osebe in samostojni podjetniki posamezniki s
sedežem v Republiki Sloveniji, ki izdajajo periodično glasilo oziroma periodično
revijo s področja ribištva.
7. člen
(pogoji za pridobitev sredstev)
(1) Pogoji za pridobitev sredstev iz
3. člena te uredbe so:
-      
predložitev programa za leto 2007 in programa za leto 2008 z natančnim opisom in finančnim ovrednotenjem,
-      
razpolaganje s potrebnim objektom, opremo in kadri za izvajanje del po
programu iz prejšnje alineje.
(2) Pogoji za pridobitev sredstev iz
4. člena te uredbe so:
-      
predložitev programa za leto 2007 z natančnim opisom in finančnim
ovrednotenjem posameznih aktivnosti,
-      
predložitev pravnomočnega gradbenega dovoljenje za izgradnjo objekta, ki
bo namenjen mestu prve prodaje rib in ribiških proizvodov, v skladu s skupno
ribiško politiko s področja tržne ureditve z ribami in ribiškimi proizvodi,
-      
predložitev izjave, da bo za investicijo pridobljeno in ministrstvu
predloženo uporabno dovoljenje za objekt iz prejšnje alinee najkasneje do
31. 12. 2008.
(3) Pogoji za pridobitev sredstev iz
5. člena te uredbe so:
-      
predložitev programa za leto 2007 in programa del za leto 2008 z natančnim opisom in finančnim ovrednotenjem posameznih aktivnosti,
-      
predložitev dokazila, da je upravičenec izdajal periodično glasilo
oziroma periodično revijo s področja ribištva že v letih 2005 in 2006,
-      
predložitev dokazila, da je bilo vsaj 50 odstotkov obsega posamezne
številke periodičnega glasila oziroma 50 odstotkov obsega posamezne številke
periodične revije iz prejšnje alinee zapolnjeno s članki s področja ribištva,
-      
predložitev dokazila, da je bilo v letih 2005 in 2006 izdano letno vsaj 20.000 izvodov glasila oziroma revije iz druge alinee tega odstavka.
8. člen
(čas financiranja)
(1) Financiranje iz 3. člena te uredbe
se bo izvajalo v letih 2007 in 2008 za vsako posamezno leto.
(2) Sofinanciranje iz 4. člena te uredbe
se bo izvajalo v letu 2008.
(3) Sofinanciranje iz 5. člena te uredbe
se bo izvajalo v letih 2007 in 2008 za vsako posamezno leto.
9. člen
(upravičeni stroški)
(1) Za namen iz 3. člena te uredbe se
financirajo:
-      
stroški vzorcev,
-      
materialni stroški in stroški dela.
(2) Za namen iz 4. člena te uredbe se
sofinancirajo:
-      
stroški opreme.
(3) Za namen iz 5. člena te uredbe se
sofinancirajo:
-      
stroški izdaje posameznega periodičnega glasila oziroma posamezne
periodične revije.
(4) Vsi stroški morajo biti razvidni
iz programa iz 2. člena te uredbe.
10. člen
(višina podpore)
(1) Višina podpore za namen iz 3.
člena te uredbe znaša do 100 odstotkov vrednosti potrjenega programa iz prvega
odstavka 7. člena te uredbe, vendar ne več kot 31.000,00 eurov letno oziroma
62.000,00 eurov v obeh letih skupaj.
(2) Višina podpore za namen iz 4.
člena te uredbe znaša do 50 odstotkov vrednosti investicije iz potrjenega
programa iz drugega odstavka 7. člena te uredbe, vendar ne več kot 29.878,00
eurov za leto 2008.
(3) Višina podpore za namen iz 5.
člena te uredbe znaša do 50 odstotkov vrednosti stroškov izdajanja periodičnega
glasila oziroma periodične revije iz potrjenega programa iz tretjega odstavka
7. člena te uredbe, vendar ne več kot 10.500,00 eurov za posamezno periodično
glasilo oziroma periodično revijo letno. Skupna višina podpore za namen iz 5.
člena te uredbe znaša 21.000,00 eurov letno oziroma 42.000,00 eurov v obeh
letih skupaj.
11. člen
(vloga)
(1) Vlogo za pridobitev sredstev iz 3.
člena te uredbe s priloženim programom iz prvega odstavka 7. člena te uredbe je
potrebno vložiti na naslov: Ministrstvo za kmetijstvo, gozdarstvo in prehrano,
Dunajska 58, 1000 Ljubljana, najkasneje do 31. 3. 2007.
(2) Vlogo za pridobitev sredstev iz 4.
člena te uredbe s priloženim programom in ostalimi zahtevanimi dokazili iz
drugega odstavka 7. člena te uredbe je potrebno vložiti na naslov: Ministrstvo
za kmetijstvo, gozdarstvo in prehrano, Dunajska 58, 1000 Ljubljana, najkasneje
do 15. 2. 2008.
(3) Vlogo za pridobitev sredstev iz 5.
člena te uredbe s priloženim programom in ostalimi zahtevanimi dokazili iz tretjega
odstavka 7. člena te uredbe je potrebno vložiti na naslov: Ministrstvo za
kmetijstvo, gozdarstvo in prehrano, Dunajska 58, 1000 Ljubljana, najkasneje do
30. 4. 2007.
(4) Vloge iz prvega, drugega in
tretjega odstavka tega člena se bodo obravnavale sproti, po vrstnem redu glede
na čas prispetja ter do porabe sredstev.
12. člen
(pogodba)
Ministrstvo na podlagi popolne vloge odloči
o upravičenosti do sredstev in višini dodeljenih sredstev. Z upravičenci
ministrstvo sklene pogodbe, v katerih se navede podrobne pogoje koriščenja
pridobljenih sredstev.

Uredba o financiranju in sofinanciranju
razvoja morskega in sladkovodnega ribištva za leti 2007 in 2008 (Uradni list RS, št. 19/07)
vsebuje naslednjo končno določbo:
»13. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o financiranju in
sofinanciranju razvoja morskega in sladkovodnega ribištva za leti 2007 in 2008 (Uradni list RS, št. 1/08) vsebuje naslednjo končno določbo:
»6. člen
Ta uredba začne veljati naslednji dan po
objavi v Uradnem listu Republike Slovenije.«.