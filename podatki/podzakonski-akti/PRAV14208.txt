I. SPLOŠNE DOLOČBE 
1. člen
(vsebina)
(1) Ta pravilnik določa natančnejše pogoje in način
opravljanja mrliško pregledne službe (v nadaljnjem besedilu: MPS), njeno
organizacijo, delo in financiranje, obveznosti mrliških preglednikov in
dokumentacijo, ki jo morajo voditi, ter postopek, kadar po mrliškemu pregledu
pride do obdukcije.
(2) Ta pravilnik se uporablja za vse osebe, umrle na območju
Republike Slovenije.
2. člen
(obseg MPS)
MPS obsega:
1.     
mrliški pregled, s katerim se ugotavlja nastop smrti oziroma
mrtvorojenost,
2.     
določanje osnovnega vzroka in drugih vzrokov smrti,
3.     
ugotavljanje načina in okoliščin smrti ter razvrščanje smrtnih primerov
v skladu z Mednarodno klasifikacijo bolezni in sorodnih zdravstvenih problemov
za statistične namene in s predpisanimi obrazci,
4.     
takojšnje obveščanje pristojnih organov v primeru suma, da je vzrok
smrti nalezljiva bolezen, v skladu z zakonom, ki ureja nalezljive bolezni,
5.     
prijavo suma smrti zaradi kaznivega dejanja policiji ter pomoč
pravosodnim organom pri odkrivanju in preiskovanju kaznivega dejanja,
6.     
potrditev smrti in prijavo pristojni upravni enoti,
7.     
izdajo zdravniškega potrdila in poročila o vzroku smrti, določenim v
Prilogi, ki je sestavni del tega pravilnika.
3. člen
(opravljanje MPS)
(1) MPS zagotavlja občina, pristojna glede na kraj smrti
umrlega, ki za izvajanje MPS določi zdravstveni dom ali drugega izvajalca javne
zdravstvene službe oziroma izvajalca sodnomedicinske dejavnosti (v nadaljnjem
besedilu: pooblaščeni izvajalec).
(2) MPS opravlja zdravnik, ki je za to delo posebej strokovno
usposobljen (v nadaljnjem besedilu: mrliški preglednik).
(3) Usposabljanje iz prejšnjega odstavka poteka v skladu s
programom, ki ga v sodelovanju z Nacionalnim inštitutom za javno zdravje (v
nadaljnjem besedilu: NIJZ) in zdravniki specialisti sodne medicine izvaja
Zdravniška zbornica Slovenije (v nadaljnjem besedilu: ZZS) ter se zaključi z
izdajo potrdila.
(4) Minister, pristojen za zdravje (v nadaljnjem besedilu:
minister), določi minimalno število mrliških preglednikov v Republiki
Sloveniji.
(5) Smrt osebe, ki umre v bolnišnici, ugotovi zdravnik, ki je
opravil usposabljanje iz tretjega odstavka tega člena.
(6) Zdravstveni domovi, bolnišnice in drugi izvajalci javne
zdravstvene službe se lahko pri opravljanju MPS medsebojno povezujejo.
(7) Kdor razpolaga z zdravstveno dokumentacijo o zdravljenju
umrlega, jo mora dati mrliškemu pregledniku na njegovo zahtevo, podatke o času,
kraju, vzroku, povodu in načinu smrti oziroma mrtvorojenosti ter druge podatke,
potrebne za izpolnitev zdravniškega potrdila o smrti in poročila o vzroku
smrti.
4. člen
(podatki o mrliških preglednikih)
(1) Podatki o mrliških preglednikih so razvidni iz Registra
izvajalcev zdravstvene dejavnosti in delavcev v zdravstvu (v nadaljnjem
besedilu: RIZDDZ), ki ga vodi NIJZ in z avtomatiziranim prenosom zdravnikov
mrliških preglednikov sproti dopolnjuje ZZS.
(2) Občina na svoji spletni strani objavi seznam pooblaščenih
izvajalcev s svojega območja, z navedbo kontaktnih podatkov.
II. OPRAVLJANJE MRLIŠKO PREGLEDNE SLUŽBE
5. člen
(prijava smrti)
(1) Družinski član umrlega oziroma tisti, s katerim je umrli
živel, oziroma vsak, ki je za smrt izvedel, obvesti pooblaščenega izvajalca o
smrti oziroma mrtvorojenosti čimprej, najpozneje v 12 urah od trenutka, ko je
izvedel za smrt oziroma mrtvorojenost.
(2) Mrliški preglednik v čim krajšem času oziroma najpozneje
v osmih urah po tem, ko je bil obveščen o smrti oziroma mrtvorojenosti, opravi
mrliški pregled in potrdi smrt oziroma mrtvorojenost ter izda zdravniško
potrdilo in poročilo o vzroku smrti iz Priloge tega pravilnika ali, če vzrok
smrti ni jasen, odredi obdukcijo.
(3) Mrliški preglednik oziroma zdravnik, ki je ugotovil smrt,
smrt ali mrtvorojenost prijavi pristojni upravni enoti v skladu z zakonom, ki
ureja matični register.
6. člen
(mrliški pregled)
(1) Mrliški pregled se na kraju smrti oziroma mrtvorojenosti
ali na kraju najdbe trupla opravlja v skladu s strokovnimi navodili, ki jih
sprejme Razširjeni strokovni kolegij za patologijo in sodno medicino, in so
objavljena na spletni strani ministrstva, pristojnega za zdravje (v nadaljnjem
besedilu: ministrstvo). Če to zaradi posebnih okoliščin ni mogoče, se mrliški
pregled opravi v mrtvašnici.
(2) Kadar gre za sum nasilne smrti ali za nenadno smrt v
sumljivih okoliščinah, mora mrliški preglednik takoj obvestiti policijo in ji
zagotoviti potrebne podatke. Če gre za sum nasilne smrti, mrliški preglednik do
prihoda policije prekine z mrliškim pregledom in poskrbi, da se ohranijo sledi
kaznivega dejanja in dokazi, ki kažejo na tako smrt. Trupla ni dopustno
premakniti, dokler tega ne dovoli pristojni sodni organ oziroma policija.
Posebno pozornost je treba posvetiti sporočilom in znamenjem, ki kažejo, da je
smrt nastopila zaradi kaznivega dejanja ali nalezljive bolezni.
(3) Kadar gre za smrt zaradi suma nalezljive bolezni, mrliški
preglednik o tem brez odlašanja obvesti pristojne organe, določene v zakonu, ki
ureja nalezljive bolezni.
(4) Če gre za neznano truplo oziroma če ni mogoče ugotoviti
istovetnosti umrlega, se o tem obvesti policijo.
7. člen
(ugotavljanje živorojenosti oziroma smrti ploda)
(1) Za živorojenega otroka se šteje vsak plod, ki pri
izločitvi iz materinega telesa diha ali kaže druge znake življenja (npr. bitje
srca, utripanje popkovnice ali spontana mišična aktivnost), in sicer ne glede
na to, ali je bila popkovnica prekinjena ali posteljica še pritrjena in ne
glede na porodno težo in dolžino otroka, čas trajanja nosečnosti oziroma čas
trajanja življenja. Če tak otrok umre, gre za smrt živorojenega otroka in se ga
prijavi kot živorojenega.
(2) Za mrtvorojenega otroka se šteje mrtev plod ne glede na
njegovo težo in dolžino, če je nosečnost trajala 22 tednov in več.
(3) Za splav (fetalno smrt) se šteje mrtev plod, če je
nosečnost trajala manj kot 22 tednov in je plod lažji od 500 gramov.
8. člen
(ugotavljanje časa, kraja in vzroka smrti)
(1) Mrliški preglednik mora čim bolj natančno ugotoviti čas
(dan, mesec, leto, uro), kraj in vzrok smrti, pri mrtvorojenem otroku pa vzrok
in okoliščine, v katerih se je porod izvršil, ter kdo je pri porodu sodeloval.
(2) Če natančnega časa smrti ni mogoče določiti, mora mrliški
preglednik čas smrti določiti tako, da določi časovni interval med urama in
datumom oziroma datumoma smrti, ki mora biti s strokovnega stališča utemeljen.
III. DOKUMENTACIJA
9. člen
(posredovanje podatkov o vzrokih smrti)
(1) Mrliški preglednik pri svojem delu sestavi:
-       
zapisnik o opravljenem mrliškem pregledu in
-       
zdravniško potrdilo o smrti in poročilo o vzroku smrti iz Priloge tega
pravilnika.
(2) Zapisnik iz prve alineje prejšnjega odstavka mrliški
preglednik hrani kot del zdravstvene dokumentacije in ga na zahtevo v primerih
iz drugega, tretjega in četrtega odstavka 6. člena tega pravilnika posreduje
policiji.
(3) Mrliški preglednik pri izpolnjevanju zdravniškega
potrdila o smrti in poročila o vzroku smrti iz Priloge tega pravilnika upošteva
navodilo za izpolnitev obrazca, ki ga NIJZ objavi na svoji spletni strani.
IV. OBDUKCIJA
10. člen
(obvezna obdukcija)
(1) Po opravljenem mrliškem pregledu se obdukcija opravi v
naslednjih primerih:
-       
kadar se ne da ugotoviti vzroka smrti,
-       
na zahtevo zdravnika, ki je umrlega zdravil,
-       
kadar gre za sum nalezljive bolezni.
(2) V primeru nejasnega ali pomanjkljivega vzroka smrti lahko
obdukcijo pred upepelitvijo zahteva krajevno pristojni mrliški preglednik
krematorija.
(3) Obdukcija se lahko opravi na predlog zakonca,
zunajzakonskega partnerja, partnerja partnerske zveze in nesklenjene partnerske
zveze, otrok in posvojencev, kadar teh oseb ni, pa pokojnikovih staršev, če se
ne strinjajo z ugotovljenim vzrokom smrti.
(4) Plačnik stroškov obdukcije iz prvega in drugega odstavka
tega člena je ministrstvo.
(5) V zvezi z obdukcijo ministrstvo plačuje tudi stroške
tehnične pomoči, ki vključujejo stroške prevozov, hladilnih prostorov in druge
stroške, ki jih določa zakon, ki ureja pogrebno dejavnost, in jo izvaja
občinska dežurna služba.
(6) Plačnik stroškov obdukcije iz tretjega odstavka tega
člena je tisti, ki je zahteval obdukcijo.
11. člen
(potek obdukcije)
(1) Obdukcijo sme opravljati le za to usposobljen zdravnik.
Obdukcija trupel, kjer je podan sum, da je šlo za nalezljivo bolezen, se sme
opraviti le v obdukcijski sobi za infektivna trupla v prosekturi.
(2) Če se šele pri obdukciji ugotovi, da je bila smrt
posledica kaznivega dejanja, je treba obdukcijo prekiniti in o tem takoj
obvestiti policijo.
(3) O vsaki obdukciji se izdela obdukcijski zapisnik z
izčrpno obdukcijsko diagnozo. V zapisniku morajo biti navedeni vsi patološki
znaki in vzroki smrti. Zapisnik mora podpisati zdravnik, ki je opravil
obdukcijo in ga posredovati mrliškemu pregledniku.
V. POKOP
12. člen
(kontrolni mrliški pregled)
(1) Pokop oziroma upepelitev umrle osebe se opravi v skladu z
zakonom, ki ureja pogrebno dejavnost.
(2) Pred upepelitvijo se opravi kontrolni mrliški pregled.
Pregled opravi mrliški preglednik, pristojen za območje, na katerem se opravi
upepelitev.
VI. TUJCI, TUJCI, KI NEZAKONITO VSTOPIJO V DRŽAVO, OZIROMA
PROSILCI ZA MEDNARODNO ZAŠČITO, BREZDOMCI IN OSEBE, KATERIH PREBIVALIŠČE JE
NEZNANO
13. člen
(zagotavljanje mrliških pregledov in obdukcij v primerih
neznanega prebivališča)
(1) Občina zagotovi opravljanje mrliških pregledov tujcev,
brezdomcev oziroma oseb, katerih kraj bivanja je v trenutku smrti neznan,
morebitne obdukcije, tehnično pomoč v zvezi z obdukcijo in pokop oziroma
upepelitev v zvezi s temi osebami, po kraju smrti oziroma kraju najdbe trupla
tujca, brezdomca oziroma osebe, katere bivališče je neznano.
(2) Občina mora v primeru tujcev, katerih bivališče je
neznano, od policije pridobiti vse podatke, ki so potrebni, da se naknadno
ugotovi bivališče umrlega in zahteva plačilo vseh stroškov iz prejšnjega
odstavka od pristojnega tujega organa. Pravica do povrnitve stroškov zastara po
preteku dveh let od pokopa oziroma upepelitve umrlega.
(3) Ko občina v primeru tujcev iz prejšnjega odstavka izvede
ugotovitveni postopek iz prejšnjega odstavka za pridobitev podatkov o
prebivališču umrlega ali njegovih svojcev, račun, skupaj z obrazložitvijo in
zbrano dokumentacijo, pošlje v izplačilo ministrstvu.
(4) Plačnik opravljenih mrliških pregledov tujcev, ki
nezakonito vstopijo v državo, in prosilcev za mednarodno zaščito, morebitnih
obdukcij in tehnične pomoči v zvezi z obdukcijo je ministrstvo, če ni bilo
mogoče zagotoviti plačila na drug način.
VII. STROŠKI IN POSTOPEK UVELJAVLJANJA PLAČILA OPRAVLJENIH
STORITEV
14. člen
(uveljavljanje plačila stroškov)
(1) Plačilo stroškov za opravljene mrliške preglede
zagotavlja ministrstvo na podlagi prejetega zbirnega računa, ki ga pooblaščeni
izvajalec izstavi do 10. v mesecu za pretekli mesec.
(2) Bolnišnica ali izvajalec sodnomedicinske dejavnosti za
opravljene obdukcije posreduje ministrstvu zbirni račun za opravljene obdukcije
do 10. v mesecu za pretekli mesec.
(3) Izvajalec tehnične pomoči iz petega odstavka 10. člena
tega pravilnika posreduje ministrstvu zbirni račun za opravljeno tehnično pomoč
v zvezi z obdukcijami do 10. v mesecu za pretekli mesec.
(4) Izvajalci iz prvega, drugega in tretjega odstavka tega
člena hranijo vso dokumentacijo, na podlagi katere uveljavljajo plačilo
stroškov, in jo na zahtevo ministrstva predložijo v sedmih dneh od zahteve.
(5) Ministrstvo prejete zbirne račune plača 30. dan od
njihovega prejema.
(6) Cene mrliških pregledov, osnovne obdukcije, obdukcij, pri
katerih je treba opraviti določene nujne laboratorijske ali druge preiskave,
ter prevozov določi minister. Ministrstvo cenik objavi na svoji spletni strani
in o tem obvesti občine.
VIII. PREHODNE IN KONČNE DOLOČBE
15. člen
(določitev programa usposabljanja, dolžnosti usposabljanja,
vodenja in posredovanja podatkov ter cene)
(1)Minister določi program usposabljanja iz tretjega odstavka
3. člena tega pravilnika in minimalno število mrliških preglednikov v Republiki
Sloveniji v šestih mesecih od uveljavitve tega pravilnika.
(2) Usposabljanja iz 3. člena tega pravilnika se začnejo
izvajati najpozneje v enem letu od uveljavitve tega pravilnika.
(3) Dosedanji mrliški pregledniki v treh letih od uveljavitve
tega pravilnika opravijo usposabljanje in pridobijo potrdilo iz tretjega
odstavka 3. člena tega pravilnika.
(4) NIJZ vzpostavi možnost vključitve podatkov o mrliških
preglednikih v RIZDDZ in vodenja podatkov o usposobljenosti mrliških
preglednikov v RIZDDZ v dvanajstih mesecih od uveljavitve tega pravilnika.
(5) ZZS začne posredovati podatke o usposobljenih mrliških
preglednikih v RIZDDZ z začetkom izvajanja usposabljanja.
(6) Minister določi cene iz šestega odstavka prejšnjega člena
v 30 dneh od uveljavitve tega pravilnika. Do določitve cen iz šestega odstavka
prejšnjega člena ministrstvo plačuje prejete račune po obstoječih cenah vsakega
izvajalca.
16. člen
(prenehanje veljavnosti)
Z dnem uveljavitve tega pravilnika prenehajo veljati
Pravilnik o pogojih in načinu opravljanja mrliško pregledne službe (Uradni list
RS, št. 56/93 in 15/08) in Strokovna navodila za opravljanje mrliškega pregleda
(Uradni list RS, št. 56/93).
17. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-195/2020
Ljubljana, dne 20. julija 2022
EVA 2020-2711-0149
Danijel Bešič Loredan
minister
za zdravje

Priloga:
Zdravniško potrdilo o smrti in poročilo o vzroku smrti