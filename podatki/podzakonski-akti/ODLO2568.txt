1. člen
(1) S tem odlokom se zaradi zajezitve in obvladovanja
nalezljive bolezni COVID-19 (v nadaljnjem besedilu: COVID‑19) določijo pogoji
vstopa v Republiko Slovenijo na zunanji meji in na kontrolnih točkah na
notranjih mejah Republike Slovenije.
(2) Na letalskih povezavah za mednarodni zračni promet
in na pomorskih povezavah za mednarodni pomorski promet je prestop državne meje
Republike Slovenije dovoljen samo na kontrolnih točkah, določenih v tem odloku.
(3) Ne glede na prejšnji odstavek je izven kontrolnih
točk na letalskih povezavah za mednarodni zračni promet prestop meje dovoljen
za letalski promet znotraj Evropske unije in schengenskega območja.
2. člen
(1) Kontrolne točke na letalskih povezavah za mednarodni
zračni promet so:
-       
Ljubljana (Brnik) (Letališče Jožeta Pučnika Ljubljana),
-       
Maribor (Slivnica) (Letališče Edvarda Rusjana Maribor) in
-       
Portorož (Sečovlje/Sicciole) (Letališče Portorož).
(2) Obratovalec javnega letališča za mednarodni zračni
promet zagotovi pogoje za vzpostavitev kontrolne točke in izvajanje higienskih
ukrepov za preprečevanje širjenja bolezni COVID-19 v skladu z zahtevami
Nacionalnega inštituta za javno zdravje (v nadaljnjem besedilu: NIJZ),
objavljenimi na spletni strani NIJZ.
3. člen
(1) Kontrolni točki na pomorskih povezavah za mednarodni
pomorski promet sta:
-       
Koper (Capodistria) (Mejni prehod za mednarodni pomorski promet) in
-       
Piran (Pirano) (Mejni prehod za mednarodni pomorski promet).
(2) Upravljavec javnega pristanišča za mednarodni
pomorski promet zagotovi pogoje za vzpostavitev kontrolne točke in izvajanje
higienskih ukrepov za preprečevanje širjenja bolezni COVID-19 v skladu z
zahtevami NIJZ, objavljenimi na spletni strani NIJZ.
4. člen
Mednarodni potniški železniški promet z Italijansko
republiko, Republiko Avstrijo in Madžarsko se kontrolira na vstopnih in
izstopnih železniških postajah ob prihodu oziroma odhodu vlaka.
5. člen
Policija za kontrolne točke in železniške postaje iz 2., 3.
in 4. člena tega odloka vzpostavi nadzor prehajanja v dogovoru z
obratovalcem letališča, železniških postaj oziroma upravljavcem pristanišča.
6. člen
(1) Brez napotitve v karanteno na domu lahko v Republiko
Slovenijo vstopi oseba, ki izpolnjuje pogoj prebolevnosti, cepljenosti ali
testiranja, kar dokazuje z dokazili, določenimi v odloku, ki ureja začasne
ukrepe za preprečevanje in obvladovanje okužb z nalezljivo boleznijo COVID-19, pri
čemer je pogoj testiranja izpolnjen, če oseba izpolnjuje pogoj testiranja, ki
velja za osebe, ki so uporabniki storitev ali udeleženi ali prisotni pri
izvajanju dejavnosti ali v okoljih v Republiki Sloveniji. Izpolnjevanja pogoja
testiranja ni mogoče dokazovati s testom HAG za samotestiranje.
(2) Oseba, ki ne predloži dokazila iz prejšnjega
odstavka, se napoti v karanteno na domu za sedem dni. Če je oseba iz prejšnjega
stavka tujec brez prebivališča v Republiki Sloveniji, se ji vstop v Republiko
Slovenijo dovoli in se jo napoti v karanteno na domu za sedem dni, le če
nedvomno dokaže, da ima zagotovljen prostor, kjer bo prestajala karanteno,
sicer pa se ji vstop v Republiko Slovenijo ne dovoli. Osebi, ki je v primeru
vstopa v Republiko Slovenijo napotena v karanteno na domu in ne more zagotoviti
izvajanja ukrepa karantene na naslovu svojega stalnega ali začasnega
prebivališča ali drugem primernem prostoru v Republiki Sloveniji, se zagotovi
nastanitvena zmogljivost za potrebe izvajanja karantene na domu v skladu z Zakonom
o začasnih ukrepih za omilitev in odpravo posledic COVID-19 (Uradni list RS,
št. 152/20, 175/20 – ZIUOPDVE, 82/21 – ZNB-C in 112/21 – ZNUPZ).
(3) Tujcu, ki nima prebivališča v Republiki Sloveniji,
se vstop v Republiko Slovenijo ne dovoli, če se predvideva, da zaradi ukrepov
sosednjih držav ne bo mogel zapustiti ozemlja Republike Slovenije.
(4) Tujcu, ki nima prebivališča v Republiki Sloveniji in
ob prehodu meje pove, da je pozitiven na SARS-CoV-2, ali izkazuje očitne
bolezenske znake, značilne za okužbo z virusom SARS‑CoV‑2, se vstop v Republiko
Slovenijo in tranzit čez Republiko Slovenijo dovoli ob upoštevanju priporočil
NIJZ, če ob vstopu v Republiko Slovenijo nedvomno izkaže, da je namen vstopa le
tranzit čez Republiko Slovenijo.
(5) Osebi, ki ji je bila v tujini odrejena karantena
zaradi stika z okuženo osebo s SARS-CoV-2 in želi prestajati karanteno v drugi
državi, za vstop v katero izpolnjuje pogoje, policija na podlagi najave
pristojnega organa v Republiki Sloveniji dovoli vstop in tranzit čez Republiko
Slovenijo z lastnim vozilom po najkrajši poti v šestih urah po vstopu.
(6) Državljanu Republike Slovenije ali tujcu s
prebivališčem v Republiki Sloveniji, ki jima je bila v tujini odrejena
karantena zaradi stika z okuženo osebo s SARS-CoV-2 ali kažeta očitne znake
okužbe z virusom SARS-CoV-2, vendar ne potrebujeta sanitetnega prevoza, ter
želita prestajati karanteno oziroma izolacijo v Republiki Sloveniji, policija
na podlagi najave pristojnega organa v Republiki Sloveniji dovoli vstop in
potovanje z lastnim vozilom po najkrajši poti do naslova, kjer bosta prestajala
karanteno oziroma izolacijo.
(7) Po navodilu epidemiološke službe NIJZ na mejnih
prehodih na zunanji meji in na kontrolnih točkah na notranjih mejah Republike
Slovenije lahko zdravstvena služba preverja zdravstveno stanje oseb, ki
prehajajo mejo.
7. člen
(1) Vstop v Republiko Slovenijo se brez napotitve v
karanteno na domu dovoli tudi naslednjim kategorijam oseb:
1.     
osebi, ki opravlja naloge v sektorju mednarodnega prevoza in Republiko
Slovenijo zapusti v 12 urah po prehodu meje. Oseba iz te točke se mora ob
prehodu meje izkazati s »Spričevalom za delavce v sektorju mednarodnega
prevoza« iz Priloge 3 Sporočila Komisije o izvajanju zelenih voznih pasov iz
Smernic glede ukrepov za upravljanje meja za zaščito zdravja in zagotovitev
razpoložljivosti blaga in bistvenih storitev (UL C št. 96 z dne
24. 3. 2020, str. 1) ali z drugo ustrezno listino, iz katere je mogoče
razbrati, da jo je napotil delodajalec;
2.     
otroku, ki še ni dopolnil 12 let in prehaja mejo skupaj z ožjim
družinskim članom, ki ni napoten v karanteno na domu oziroma mu ni zavrnjen
vstop v Republiko Slovenijo, ali v organizirani skupini v spremstvu
vzgojitelja, učitelja ali skrbnika, ki ni napoten v karanteno na domu oziroma
mu ni zavrnjen vstop v Republiko Slovenijo, ali skupaj z osebo, ki ga prevaža
zaradi njegove vključenosti v vzgojo in izobraževanje, če ta oseba ni napotena
v karanteno na domu oziroma ji ni zavrnjen vstop v Republiko Slovenijo;
3.     
dvolastniku ali najemniku zemljišča v obmejnem območju ali na obeh
straneh državne meje, ki prehaja državno mejo s sosednjo državo zaradi
opravljanja kmetijsko-poljedelsko-gozdarskih del in se vrača čez mejo
najpozneje v desetih urah po prehodu meje. Izjema velja tudi za ožje družinske
člane posameznika in druge osebe, ki imajo s posameznikom na istem naslovu
prijavljeno prebivališče, kadar potujejo skupaj;
4.     
čezmejnemu delovnemu migrantu, ki ima delovno razmerje v eni od držav
članic Evropske unije ali drugi državi schengenskega območja in ki ima
prebivališče v razdalji največ 10 km zračne črte od skupne mejne črte Republike
Slovenije in sosednje države, in se vrača v petih dneh po prehodu meje;
5.     
osebi brez prebivališča v Republiki Sloveniji, ki potuje v tranzitu čez
Republiko Slovenijo in zapusti Republiko Slovenijo v najkrajšem času oziroma
najpozneje v 12 urah po vstopu;
6.     
osebi, ki prevaža otroka, ki še ni dopolnil 15 let, zaradi njegove
vključenosti v vzgojo in izobraževanje in se čez mejo vrne v dveh urah po
prehodu meje;
7.     
osebi, ki ima dokazilo o načrtovanem nujnem zdravstvenem pregledu ali
posegu v Republiki Sloveniji, drugi državi članici Evropske unije ali
schengenskega območja ter se vrača čez mejo neposredno po končanem zdravstvenem
pregledu ali posegu oziroma takoj, ko ji zdravstveno stanje to dopušča.
(2) Oseba, ki uveljavlja izjemo iz tega člena, mora
policiji predložiti dokaze za obstoj teh izjem, sicer se napoti v karanteno na
domu. Če je oseba iz prejšnjega stavka tujec brez prebivališča v Republiki
Sloveniji, se ji vstop v Republiko Slovenijo dovoli in se jo napoti v karanteno
na domu za sedem dni, le če nedvomno dokaže, da ima zagotovljen prostor, kjer
bo prestajala karanteno, sicer pa se ji vstop v Republiko Slovenijo ne dovoli.
7.a člen
(črtan)
8. člen
Vlada Republike Slovenije preverja utemeljenost ukrepov iz
tega odloka na podlagi strokovnih mnenj.

Odlok o določitvi pogojev vstopa v Republiko
Slovenijo zaradi zajezitve in obvladovanja nalezljive bolezni COVID-19 (Uradni
list RS, št. 129/21) vsebuje naslednjo končno določbo:
»KONČNA DOLOČBA
9. člen
Ta odlok začne veljati 16. avgusta 2021 in velja do
vključno 22. avgusta 2021.«.

Odlok o spremembah določenih odlokov, izdanih
na podlagi Zakona o nalezljivih boleznih (Uradni list RS, št. 132/21) spreminja 9. člen odloka tako, da
se glasi:
»9. člen
Ta odlok začne veljati 16. avgusta 2021 in velja do
vključno 29. avgusta 2021.«;
ter vsebuje naslednjo končno določbo:
»KONČNA DOLOČBA
2. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o spremembah in dopolnitvah Odloka o
določitvi pogojev vstopa v Republiko Slovenijo zaradi zajezitve in obvladovanja
nalezljive bolezni COVID-19 (Uradni list RS, št. 135/21) spreminja 9. člen odloka tako, da
se glasi:
»9. člen
Ta odlok začne veljati 16. avgusta 2021 in velja do vključno
5. septembra 2021.«;
ter vsebuje naslednjo končno določbo:
»KONČNA DOLOČBA
4. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o spremembi in dopolnitvi Odloka o
določitvi pogojev vstopa v Republiko Slovenijo zaradi zajezitve in obvladovanja
nalezljive bolezni COVID-19 (Uradni list RS, št. 140/21) spreminja 9. člen odloka tako, da
se glasi:
»9. člen
Ta odlok začne veljati 16. avgusta 2021 in velja do
vključno 12. septembra 2021.«;
ter vsebuje naslednjo končno določbo:
»KONČNA DOLOČBA
3. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o spremembah Odloka o določitvi pogojev
vstopa v Republiko Slovenijo zaradi zajezitve in obvladovanja nalezljive
bolezni COVID-19 (Uradni list RS, št. 144/21) spreminja 9. člen odloka tako, da
se glasi:
»9. člen
Ta odlok začne veljati 16. avgusta 2021 in velja do
vključno 19. septembra 2021.«;
ter vsebuje naslednjo končno določbo:
»KONČNA DOLOČBA
3. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o spremembi Odloka o določitvi pogojev
vstopa v Republiko Slovenijo zaradi zajezitve in obvladovanja nalezljive
bolezni COVID-19 (Uradni list RS, št. 149/21) spreminja 9. člen odloka tako, da
se glasi:
»9. člen
Ta odlok začne veljati 16. avgusta 2021.«;
ter vsebuje naslednjo končno določbo:
»KONČNA DOLOČBA
2. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o spremembah Odloka o določitvi pogojev
vstopa v Republiko Slovenijo zaradi zajezitve in obvladovanja nalezljive
bolezni COVID-19 (Uradni list RS, št. 177/21) vsebuje naslednjo končno določbo:
»KONČNA DOLOČBA
3. člen
Ta odlok začne veljati 15. novembra 2021.«.

Odlok o dopolnitvi Odloka o določitvi pogojev
vstopa v Republiko Slovenijo zaradi zajezitve in obvladovanja nalezljive
bolezni COVID-19 (Uradni list RS, št. 185/21) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
Osebe, ki so iz držav ali območij iz prvega odstavka novega
7.a člena odloka vstopile v Republiko Slovenijo v obdobju 14 dni pred
uveljavitvijo tega odloka, morajo o tem obvestiti številko za interventne klice
113 in se napotijo v karanteno na domu za deset dni. Zanje se uporablja tretji
odstavek novega 7.a člena odloka.
3. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o spremembi Odloka o določitvi pogojev
vstopa v Republiko Slovenijo zaradi zajezitve in obvladovanja nalezljive
bolezni COVID-19 (Uradni list RS, št. 188/21) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
V Odloku o dopolnitvi Odloka o določitvi pogojev vstopa v
Republiko Slovenijo zaradi zajezitve in obvladovanja nalezljive bolezni
COVID-19 (Uradni list RS, št. 185/21) se 2. člen spremeni tako, da
se glasi:
»2. člen
Osebe, ki so iz držav iz prvega odstavka novega 7.a člena
odloka vstopile v Republiko Slovenijo v obdobju 14 dni pred uveljavitvijo tega
odloka, morajo o tem obvestiti številko za interventne klice 113 in se napotijo
v karanteno na domu za deset dni od datuma vstopa v Republiko Slovenijo. Te
osebe morajo opraviti testiranje na virus SARS-CoV-2 s testom PCR takoj po
obvestilu iz prejšnjega stavka in na zadnji dan karantene na domu, karantene pa
ne glede na peti odstavek 6. člena tega odloka ne smejo predčasno prekiniti.«.
3. člen
Ta odlok začne veljati naslednji dan po objavi v Uradnem
listu Republike Slovenije.

Odlok o spremembah in dopolnitvi Odloka o
določitvi pogojev vstopa v Republiko Slovenijo zaradi zajezitve in obvladovanja
nalezljive bolezni COVID-19 (Uradni list RS, št. 4/22) vsebuje naslednjo končno določbo:
»KONČNA DOLOČBA
4. člen
Ta odlok začne veljati 10. januarja 2022.«.

Odlok o spremembi Odloka o določitvi pogojev
vstopa v Republiko Slovenijo zaradi zajezitve in obvladovanja nalezljive
bolezni COVID-19 (Uradni list RS, št. 7/22) vsebuje naslednjo končno določbo:
»KONČNA DOLOČBA
2. člen
Ta odlok začne veljati 17. januarja 2022.«.