I. SPLOŠNE DOLOČBE
1. člen
(vsebina)
Ta pravilnik ureja razvrščanje radioaktivnih odpadkov glede
na stopnjo in vrsto radioaktivnosti, ravnanje z radioaktivnimi odpadki in
izrabljenim gorivom, obseg poročanja o nastajanju radioaktivnih odpadkov in
izrabljenega goriva ter način in obseg vodenja centralne evidence nastajanja
radioaktivnih odpadkov in izrabljenega goriva in vodenja evidenc skladiščenih
in odloženih radioaktivnih odpadkov in izrabljenega goriva.
2. člen
(uporaba)
Določbe tega pravilnika se uporabljajo za: 
1.     
snovi v plinasti, tekoči ali trdni obliki, predmete ali opremo, ki
vsebujejo radioaktivne snovi ali so radioaktivno kontaminirani, tako da
presegajo ravni opustitve, če nastanejo kot odpadek sevalnih dejavnosti ali
intervencijskih ukrepov ali če jih njihov imetnik namerava ali mora zavreči,
ker zanje ni predvidena nadaljnja uporaba ali za njihovo uporabo nima
dovoljenja v skladu s predpisi, ki urejajo varstvo pred ionizirajočimi sevanji
(v nadaljnjem besedilu: radioaktivni odpadki), in 
2.     
izrabljeno gorivo.
3. člen
(pomen izrazov)
Izrazi, uporabljeni v tem pravilniku, imajo naslednji pomen: 
1.     
embalaža so izdelki, namenjeni temu, da radioaktivne odpadke ali
izrabljeno gorivo obdajajo ali držijo skupaj zaradi shranjevanja ali varovanja,
zaradi ravnanja z njimi, zaradi njihove dostave ali prestavitve na poti od
kraja nastanka v predelavo, med skladiščenjem ali med odlaganjem. V embalažo so
vloženi radioaktivni odpadki ali izrabljeno gorivo neposredno ali že predhodno
embalirani; 
2.     
imetnik je povzročitelj radioaktivnih odpadkov ali izrabljenega goriva
ali oseba, ki ima radioaktivne odpadke ali izrabljeno gorivo v posesti; 
3.     
javna služba je obvezna državna gospodarska javna služba ravnanja z
radioaktivnimi odpadki v skladu z zakonom, ki ureja varstvo pred ionizirajočimi
sevanji in jedrsko varnost; 
4.     
merila sprejemljivosti za prevzem v skladiščenje ali odlaganje so
kakovostno ali količinsko izražene zahteve v zvezi z lastnostmi radioaktivnih
odpadkov ali izrabljenega goriva, ki jih morajo izpolnjevati radioaktivni
odpadki ali izrabljeno gorivo zaradi varnosti njihovega skladiščenja ali
odlaganja; 
5.     
kritičnost je stanje snovi, ko v njej poteka stabilna jedrska verižna
reakcija, ki se sama vzdržuje; 
6.     
odlagališče je jedrski objekt, v katerega se namestijo radioaktivni
odpadki ali izrabljeno gorivo brez namena, da bi jih ponovno prevzeli; 
7.     
odležavanje je začasno shranjevanje ali zadrževanje radioaktivnih
odpadkov ali izrabljenega goriva za določen čas, zato da se zmanjša aktivnost
radionuklidov ali njihova toplotna moč; 
8.     
opustitev nadzora je postopek v skladu predpisom, ki ureja sevalne
dejavnosti, na podlagi katerega se z radioaktivnimi odpadki ne ravna več po
predpisih, ki urejajo varstvo pred ionizirajočimi sevanji; 
9.     
paket je embalaža skupaj z notranjimi pregradami ali absorpcijskim
materialom, radioaktivnimi odpadki ali izrabljenim gorivom. Paket je tudi
nepakiran kosovni radioaktivni odpadek ali nepakirano izrabljeno gorivo; 
10.  
pisni postopki so zapisana navodila, po katerih se ravna z
radioaktivnimi odpadki ali izrabljenim gorivom; 
11.  
povzročitelj je oseba, katere dejavnost povzroča nastajanje
radioaktivnih odpadkov ali izrabljenega goriva; 
12.  
prehodni radioaktivni odpadki so radioaktivni odpadki, pri katerih se
prej kot v petih letih odležavanja ali skladiščenja specifična aktivnost vsebovanih
radionuklidov zniža na raven, pri kateri imetnik v skladu s predpisom, ki ureja
sevalne dejavnosti, opusti nadzor nad radioaktivnimi odpadki; 
13.  
predelava so naslednji postopki obdelave radioaktivnih odpadkov ali
izrabljenega goriva pred skladiščenjem, prevozom ali odlaganjem: 
- 
postopki predobdelave, s katerimi se radioaktivne odpadke ali izrabljeno
gorivo pripravi na obdelavo; 
- 
postopki obdelave, s katerimi se spremenijo lastnosti radioaktivnih
odpadkov ali izrabljenega goriva zaradi tehničnih, ekonomskih ali varnostnih
razlogov, ter 
- 
postopki priprave, s katerimi se pripravijo pakirani ali nepakirani
radioaktivni odpadki ali izrabljeno gorivo v obliko, ki ustreza zahtevam za
prevoz, skladiščenje ali odlaganje; 
14.  
premeščanje je interni transport radioaktivnih odpadkov ali izrabljenega
goriva na območju objekta, v katerem se izvaja sevalna dejavnost; 
15.  
ravnanje so vse organizacijske in fizične aktivnosti, ki se izvajajo pri
shranjevanju, premeščanju, predelavi, skladiščenju ali odlaganju radioaktivnih
odpadkov ali izrabljenega goriva; 
16.  
specifična površinska kontaminacija je aktivnost, izražena v Bq na enoto
površine; 
17.  
skladišče je jedrski objekt, v katerem se za določeno časovno obdobje
skladiščijo radioaktivni odpadki ali izrabljeno gorivo; 
18.  
shramba je prostor, v katerem povzročitelj ali imetnik lahko začasno
shranjuje radioaktivne odpadke do njihove predaje v skladišče ali izvajalcu
javne službe; 
19.  
zaostala toplota je toplota, ki nastaja zaradi radioaktivnega razpada v
radioaktivnih odpadkih ali izrabljenem gorivu.
II. RAZVRŠČANJE RADIOAKTIVNIH ODPADKOV
4. člen
(razvrščanje radioaktivnih odpadkov)
(1) Radioaktivni odpadki se glede na agregatno stanje delijo
na trdne, tekoče in plinaste. 
(2) Radioaktivni odpadki v trdni obliki se glede na stopnjo
in vrsto radioaktivnosti razvrščajo v naslednje kategorije: 
1.     
prehodno radioaktivni odpadki; 
2.     
zelo nizko radioaktivni odpadki (v nadaljnjem besedilu: ZNRAO), za
katere lahko upravni organ, pristojen za jedrsko in sevalno varnost (v
nadaljnjem besedilu: Uprava), odloči o opustitvi nadzora; 
3.     
nizko in srednje radioaktivni odpadki (v nadaljnjem besedilu: NSRAO), za
katere pri ravnanju z njimi ni treba upoštevati njihove toplotne moči,
razvrščajo pa se v dve skupini: 
3.1  
kratkoživi NSRAO, pri katerih je specifična aktivnost v radioaktivnih
odpadkih vsebovanih sevalcev alfa z razpolovnim časom, daljšim kot 30 let,
enaka ali nižja od 4000 Bq/g v posameznem paketu, vendar v povprečju ne več kot
400 Bq/g v celotni količini NSRAO; 
3.2  
dolgoživi NSRAO, pri katerih specifična aktivnost sevalcev alfa presega
omejitve za kratkožive NSRAO; 
4.     
visoko radioaktivni odpadki (v nadaljnjem besedilu: VRAO), ki vsebujejo
radionuklide, katerih razpad sprošča toliko toplote, da jo je potrebno
upoštevati pri ravnanju z njimi; 
5.     
radioaktivni odpadki z naravnimi radionuklidi, ki nastajajo pri
pridobivanju in predelavi jedrskih mineralnih surovin ali v drugih
industrijskih procesih in niso zaprti vir sevanja v skladu s predpisom, ki
ureja uporabo virov sevanja in sevalne dejavnosti.
III. SPLOŠNE ZAHTEVE ZA RAVNANJE Z RADIOAKTIVNIMI ODPADKI IN
IZRABLJENIM GORIVOM
5. člen
(pisni postopki)
(1) Ravnanje z radioaktivnimi odpadki ali izrabljenim gorivom
se mora izvajati v skladu s pisnimi postopki, katerih izdelavo zagotovi
imetnik. 
(2) Obseg in vsebina pisnih postopkov sta določeni v prilogi
1, ki je sestavni del tega pravilnika. 
(3) Če je imetnik upravljavec sevalnega ali jedrskega
objekta, morajo biti pisni postopki iz prvega odstavka tega člena pripravljeni
v skladu z imetnikovim programom zagotovitve kakovosti in morajo vsebovati
sestavine, ki so določene v prilogi 1 tega pravilnika.
6. člen
(program gospodarjenja z radioaktivnimi odpadki ali
izrabljenim gorivom)
(1) Imetnik, ki je upravljavec sevalnega ali jedrskega
objekta, mora zagotoviti, da se z radioaktivnimi odpadki ali izrabljenim
gorivom ravna v skladu s programom gospodarjenja z radioaktivnimi odpadki ali
izrabljenim gorivom (v nadaljnjem besedilu: Program), ki mora biti izdelan v
skladu z operativnimi programi Nacionalnega programa ravnanja z radioaktivnimi
odpadki in izrabljenim gorivom. 
(2) Program je samostojen dokument, katerega vsebina mora
biti v skladu z vsebino varnostnega poročila in ki je izdelan v skladu s
prilogo 2, ki je sestavni del tega pravilnika, in imetnikovim programom
zagotavljanja kakovosti, ter mora vsebovati najmanj podatke o: 
1.     
organizaciji dejavnosti ravnanja z radioaktivnimi odpadki ali
izrabljenim gorivom, vključno z opredelitvijo odgovornosti in navedbo
usposobljenosti odgovornih oseb v skladu s predpisom, ki ureja pogoje, ki jih
morajo izpolnjevati delavci, ki opravljajo za varnost pomembna dela v jedrskih
in sevalnih objektih; 
2.     
pisnih postopkih iz prejšnjega člena, standardih in drugih dokumentih, v
skladu s katerimi se ravna z radioaktivnimi odpadki ali izrabljenim gorivom; 
3.     
načinu nastajanja radioaktivnih odpadkov ali izrabljenega goriva ter o
kategorijah, vrstah, količinah in predvidenih količinah njihovega nastajanja po
letih; 
4.     
načinih ravnanja z radioaktivnimi odpadki oziroma izrabljenim gorivom v
času nastanka Programa in predvidenih načinih ravnanja z radioaktivnimi odpadki
in izrabljenim gorivom; 
5.     
tehničnih, organizacijskih in drugih ukrepih za zmanjševanje nastajanja
radioaktivnih odpadkov ali izrabljenega goriva in preprečitev škodljivih
vplivov na zdravje ljudi in radioaktivne kontaminacije življenjskega okolja v
času priprave Programa in o predvidenih tovrstnih ukrepih v prihodnosti; 
6.     
predvidenem ravnanju v zvezi s predajo radioaktivnih odpadkov ali
izrabljenega goriva izvajalcu javne službe, njihovim odlaganjem, njihovem
izvozom oziroma iznosom v druge države članice Evropske unije (v nadaljnjem
besedilu: EU), opustitvijo nadzora in drugem ravnanju v zvezi z vodenjem
evidence radioaktivnih odpadkov ali izrabljenega goriva; 
7.     
zmogljivostih ter stopnjah zasedenosti zmogljivosti za vsa ravnanja z
radioaktivnimi odpadki ali izrabljenim gorivom v času priprave Programa in o
predvidenih zmogljivostih ter stopnjah zasedenosti v prihodnosti za ta
ravnanja; 
8.     
uporabi, izbiri in načrtovanju ravnanja z radioaktivnimi odpadki ali
izrabljenim gorivom, pri čemer morajo biti ravnanje zasnovano tako, da so
upoštevane medsebojne odvisnosti vseh korakov ravnanja od nastanka do odlaganja
radioaktivnih odpadkov ali izrabljenega goriva, in 
9.     
načinu vodenja evidence skladiščenih oziroma odloženih radioaktivnih
odpadkov ali izrabljenega goriva in načinu poročanja v centralno evidenco
radioaktivnih odpadkov in izrabljenega goriva. 
(3) Program se revidira najmanj vsaki dve leti po postopku,
določenem za odobritev sprememb v skladu z določbami 83. člena Zakona o varstvu
pred ionizirajočimi sevanji in jedrski varnosti (Uradni list RS, št. 102/04 –
uradno prečiščeno besedilo; v nadaljnjem besedilu: Zakon).
7. člen
(načrt ravnanja z radioaktivnimi odpadki)
(1) Imetnik, ki ni upravljavec sevalnega ali jedrskega
objekta, mora izdelati načrt ravnanja z radioaktivnimi odpadki. 
(2) V načrtu ravnanja z radioaktivnimi odpadki iz prejšnjega
odstavka se smiselno prikažejo vsebine iz drugega odstavka prejšnjega člena. 
(3) Načrt ravnanja z radioaktivnimi odpadki iz prvega
odstavka tega člena odobri Uprava v postopku izdaje dovoljenja za uporabo vira
sevanja.
IV. POSEBNE ZAHTEVE ZA RAVNANJE Z RADIOAKTIVNIMI ODPADKI IN
IZRABLJENIM GORIVOM
8. člen
(sortiranje)
(1) Imetnik mora radioaktivne odpadke sortirati glede na
agregatno stanje ter po kategorijah in vrstah. 
(2) Imetnik mora določiti vrsto radioaktivnih odpadkov iz
prejšnjega odstavka kot tipsko določeno opredelitev lastnosti glede na
stisljivost, hlapljivost, topnost, gorljivost, korozivnost in druge fizikalne,
kemijske in biološke lastnosti, če so pomembne za nadaljnje ravnanje z
radioaktivnimi odpadki.
9. člen
(predelava in pakiranje)
(1) Predelava radioaktivnih odpadkov ali izrabljenega goriva
se mora izvajati v skladu z načrtom ravnanja z radioaktivnimi odpadki oziroma v
skladu s Programom. 
(2) Predelani radioaktivni odpadki ali izrabljeno gorivo
morajo biti pakirani v pakete, ki ustrezajo merilom sprejemljivost za prevzem v
skladiščenje ali odlaganje. 
(3) Embalaža, ki se uporablja za pakiranje radioaktivnih
odpadkov ali izrabljenega goriva, mora sama in skupaj z vloženimi
radioaktivnimi odpadki ali izrabljenim gorivom zagotavljati varnost za
predvideni način in predvideno obdobje ravnanja s paketi. 
(4) Embalaža mora izpolnjevati tudi zahteve v zvezi z
označevanjem, evidentiranjem, merjenjem in drugimi varnostnimi, tehničnimi in
organizacijskimi zahtevami v skladu s predpisom, ki ureja vsebino varnostnega
poročila za jedrske in sevalne objekte. 
(5) Uporabo posamezne vrste embalaže odobri Uprava v postopku
za izdajo dovoljenja za uporabo vira sevanja ali odobritve varnostnega poročila
ali njegove spremembe. 
(6) Imetnik mora k vlogi za odobritev embalaže priložiti
načrt in opis embalaže ter rezultate postopkov in analiz ter drugo
dokumentacijo, ki potrjuje, da embalaža ustreza predvidenemu namenu.
10. člen
(označevanje)
(1) Vsi paketi z radioaktivnimi odpadki ali izrabljenim
gorivom morajo biti opremljeni s simbolom za radioaktivnost, ki je določen v
predpisu, ki ureja uporabo virov sevanja in sevalne dejavnosti, in oznako, ki
omogoča identifikacijo paketa in njegove vsebine. 
(2) Oznaka iz prejšnjega odstavka mora vsebovati najmanj
naslednje podatke: 
1.     
enolično identifikacijo paketa v čitljivi in digitalni obliki; 
2.     
maso paketa; 
3.     
kategorijo radioaktivnih odpadkov; 
4.     
vrsto radioaktivnih odpadkov; 
5.     
največjo izmerjeno hitrost doze na površini paketa. 
(3) Simbol in oznaka iz prvega odstavka tega člena morata
glede trajnosti ustrezati predvidenim načinom ravnanja in biti nameščeni na
vidnih mestih ter jasno čitljivi. 
(4) S paketov, nad katerimi je bil opuščen nadzor po
predpisu, ki ureja sevalne dejavnosti, se morajo odstraniti simboli in oznake
iz prvega odstavka tega člena.
11. člen
(shranjevanje)
(1) Imetnik radioaktivnih odpadkov mora radioaktivne odpadke
do predaje v skladišče ali opustitve nadzora shranjevati v shrambi. 
(2) Zahteve, ki jih mora izpolnjevati shramba, in pogoji
shranjevanja so določeni v predpisu, ki ureja uporabo virov sevanja in sevalne
dejavnosti.
12. člen
(skladiščenje)
(1) Radioaktivni odpadki se morajo skladiščiti v skladišču
radioaktivnih odpadkov, izrabljeno gorivo pa v skladišču izrabljenega goriva. 
(2) Uprava v soglasju h gradnji, odobritvi poskusnega
obratovanja in dovoljenju za obratovanje jedrskega objekta preveri
izpolnjevanje zahtev, ki jih morajo izpolnjevati skladišče in uskladiščeni
radioaktivni odpadki ali izrabljeno gorivo, ter pogoje skladiščenja. 
(3) Imetnik mora zagotoviti skladiščenje za vse radioaktivne
odpadke in vse izrabljeno gorivo, ki niso v postopku predelave, premeščanja,
ali shranjevanja. 
(4) V skladišču je dovoljeno skladiščiti radioaktivne odpadke
ali izrabljeno gorivo, ki ustrezajo merilom sprejemljivosti za prevzem v
skladiščenje ali odlaganje iz 19. člena tega pravilnika. 
(5) Radioaktivne odpadke ali izrabljeno gorivo je dovoljeno
skladiščiti le v embalaži, odobreni za skladiščenje. 
(6) Imetnik mora z občasnimi pregledi preverjati, če embalaža
ustreza pogojem skladiščenja. Pogostnost in način pregledov embalaže odobri
Uprava v postopku odobritve varnostnega poročila. 
(7) Imetnik mora skladiščenje izrabljenega goriva in VRAO
izvajati tako, da je preprečena kritičnost ter zagotovljeno odvajanje zaostale
toplote. 
(8) Imetnik, ki ga zavezuje upoštevanje mednarodnih
obveznosti glede varovanja in nadzora jedrskih snovi, mora radioaktivne odpadke
in izrabljeno gorivo skladiščiti tako, da je omogočeno izvajanje teh
obveznosti.
13. člen
(odležavanje)
(1) Imetnik mora izvajati odležavanje trdnih, tekočih ali
plinastih radioaktivnih odpadkov v shrambah ali skladiščih radioaktivnih
odpadkov. 
(2) Imetnik mora izvajati odležavanje izrabljenega goriva v
skladiščih izrabljenega goriva. 
(3) Ne glede na določbo prvega odstavka tega člena lahko
imetnik izvaja odležavanje neembaliranih plinastih ali tekočih radioaktivnih
odpadkov v skladu z dovoljenjem za uporabo virov sevanja ali dovoljenjem za
obratovanje sevalnega ali jedrskega objekta. 
(4) Imetnik mora z občasnimi pregledi preverjati, če embalaža
ustreza pogojem shranjevanja. Pogostnost in način pregledov embalaže se določi
v varnostnem poročilu. 
(5) Če odležavanje radioaktivnih odpadkov oziroma
izrabljenega goriva iz prvega oziroma drugega odstavka tega člena poteka v
skladiščih, se za skladišča uporabljajo določbe prejšnjega člena. 
(6) Če se pri odležavanju specifična aktivnost vsebovanih
radionuklidov zniža pod ravni za opustitev nadzora v skladu s predpisom, ki
ureja sevalne dejavnosti, se nad radioaktivnimi odpadki opusti nadzor.
14. člen
(oddajanje in prevzemanje)
(1) Imetnik lahko radioaktivne odpadke ali izrabljeno gorivo
odda le izvajalcu javne službe. 
(2) Določba prejšnjega odstavka se ne uporablja za izpuste in
za radioaktivne odpadke, nad katerimi je opuščen nadzor, ter za radioaktivne
odpadke ali izrabljeno gorivo, ki jih imetnik začasno zaradi predelave ali
trajno zaradi odlaganja izvozi ali iznese v države članice EU. 
(3) Imetnik mora pri izvajalcu javne službe pridobiti
informacije o merilih sprejemljivosti, ki jih morajo izpolnjevati radioaktivni
odpadki ali izrabljeno gorivo za prevzem v skladiščenje ali odlaganje. 
(4) Imetnik mora pred oddajo radioaktivnih odpadkov ali
izrabljenega goriva izvajalcu javne službe izročiti kopijo dokumentacijo o
radioaktivnih odpadkih ali izrabljenem gorivu iz evidence imetnika, ki je
pomembna za nadaljnje ravnanje z njimi. 
(5) Imetnik in izvajalec javne službe morata ob prevzemu
dokumentirati prevzem lastništva radioaktivnih odpadkov ali izrabljenega
goriva. 
(6) Imetnik, ki je radioaktivne odpadke oddal izvajalcu javne
službe, mora o tem v sedmih dneh obvestiti Upravo.
15. člen
(premeščanje)
Imetnik lahko izvaja premeščanje radioaktivnih odpadkov ali
izrabljenega goriva znotraj jedrskega ali sevalnega objekta v skladu z varnostnim
poročilom in pisnimi postopki.
16. člen
(izpuščanje tekočih ali plinastih radioaktivnih odpadkov)
(1) Izvajanje sevalne dejavnosti mora potekati tako, da
izpusti tekočih ali plinastih radioaktivnih odpadkov v okolje ne presegajo
odobrenih mejnih vrednosti. 
(2) Uprava odobri mejne vrednosti iz prejšnjega odstavka v
postopku izdaje dovoljenja za izvajanje sevalne dejavnosti ali dovoljenja za
uporabo vira sevanja ali odobritve varnostnega poročila. 
(3) Imetnik radioaktivnih odpadkov mora skrbeti, da je izpuščanje
tekočih oziroma plinastih radioaktivnih odpadkov v okolje nadzorovano in čim
manjše. 
(4)Tekoče ali plinaste radioaktivne odpadke, ki niso prehodno
radioaktivni odpadki ali jih ni dovoljeno izpuščati v okolje, se morajo
predelati v trdno obliko.
17. člen
(prepoved redčenja)
Prepovedano je redčenje radioaktivnih odpadkov ali delitev na
več delov z manjšo aktivnostjo, da bi na ta način zadostili pogojem za
opustitev nadzora, razen če gre za odobreno izpuščanje tekočih in plinastih
radioaktivnih odpadkov iz prejšnjega člena.
18. člen
(odlaganje)
(1) Izrabljeno gorivo in radioaktivne odpadke, ki niso ZNRAO
ali odpadki z naravnimi radionuklidi, je dovoljeno odlagati le v odlagališče
radioaktivnih odpadkov ali izrabljenega goriva. 
(2) Izpolnjevanje zahtev, ki jih mora zagotavljati
odlagališče, ter pogojev odlaganja preveri Uprava v postopku izdaje dovoljenj
za gradnjo, poskusno obratovanje in obratovanje odlagališča ter njegovo
zaprtje. 
(3) V odlagališče je dovoljeno odlagati radioaktivne odpadke
ali izrabljeno gorivo, ki ustrezajo merilom sprejemljivosti za prevzem v
odlaganje iz 19. člena tega pravilnika. 
(4) Pakirane radioaktivne odpadke ali izrabljeno gorivo je
dovoljeno odlagati le v embalaži, odobreni za odlaganje. 
(5) Odlaganje radioaktivnih odpadkov ali izrabljenega goriva
se mora izvajati tako, da je poleg izpolnjevanja ostalih zahtev preprečena
kritičnost ter zagotovljeno odvajanje zaostale toplote.
19. člen
(merila sprejemljivosti za prevzem v skladiščenje ali
odlaganje)
(1) Merila sprejemljivosti za prevzem v skladiščenje ali
odlaganje radioaktivnih odpadkov ali izrabljenega goriva morajo vsebovati
omejitve za: 
1.     
vsebnost sevalcev in specifično aktivnost; 
2.     
hitrost doze na površini in na referenčnih razdaljah od površine paketa;
3.     
specifično površinsko kontaminacijo; 
4.     
trdnost; 
5.     
izlužljivost; 
6.     
korozivnost; 
7.     
kemijsko stabilnost; 
8.     
tvorjenje toplote; 
9.     
degradacijske učinke sevanja, tj. spremembe lastnosti snovi zaradi
izpostavljenosti ionizirajočim sevanjem; 
10.  
vnetljivost; 
11.  
tvorjenje in vsebnost plinov; 
12.  
vsebnost strupenih snovi; 
13.  
vsebnost organskih snovi, ki lahko vplivajo na mikrobiološko
degradacijo; 
14.  
vsebnost proste tekočine; 
15.  
prisotnost kelatnih in drugih kompleksov; 
16.  
eksplozivnost; 
17.  
gorljivost; 
18.  
odpornost proti koroziji; 
19.  
kritičnost; 
20.  
ustreznost načina označevanja paketov z radioaktivnimi odpadki ali
izrabljenim gorivom; 
21.  
ustreznost embalaže in način pakiranja radioaktivnih odpadkov ali
izrabljenega goriva. 
(2) Ne glede na določbe prejšnjega odstavka morajo merila
sprejemljivosti za prevzem v skladiščenje ali odlaganje zajemati tudi druge
omejitve, opredeljene v varnostnem poročilu za posamezno skladišče ali
odlagališče, oziroma so lahko omejitve glede posameznih lastnosti iz prejšnjega
odstavka izvzete iz meril sprejemljivosti za prevzem v skladiščenje ali
odlaganje, če je tako opredeljeno v varnostnem poročilu za posamezno skladišče
ali odlagališče. 
(3) Merila sprejemljivosti za prevzem v skladiščenje ali
odlaganje se morajo določiti za posamezni paket, za skladiščno ali odlagalno
enoto in za celotno skladišče ali odlagališče. 
(4) Merila sprejemljivosti za prevzem v skladiščenje ali
odlaganje pripravi upravljavec skladišča oziroma odlagališča. Uprava jih odobri
v soglasju h gradnji, pri odobritvi poskusnega obratovanja in v dovoljenju za
obratovanje skladišča oziroma odlagališča.
20. člen
(odpadki pri pridobivanju in predelavi jedrskih mineralnih
surovin)
(1) Rudarska in hidrometalurška jalovina, ki nastane pri
pridobivanju jedrskih mineralnih surovin in vsebuje radioaktivne snovi nad
ravnjo opustitve nadzora v skladu s predpisom, ki ureja sevalne dejavnosti, se
razvršča v kategorijo radioaktivnih odpadkov z naravnimi radionuklidi. 
(2) Rudarska in hidrometalurška jalovina iz prejšnjega
odstavka se mora odlagati na odlagališča rudarske ali hidrometalurške jalovine.
(3) Uprava v soglasju h gradnji, odobritvi poskusnega
obratovanja, v dovoljenju za obratovanje oziroma zaprtje odlagališča presoja
izpolnjevanje zahtev, ki jih mora zagotavljati odlagališče rudarske ali
hidrometalurške jalovine, ter pogojev odlaganja. 
(4) Na odlagališča rudarske in hidrometalurške jalovine se
lahko odlagajo tudi drugi radioaktivni odpadki z naravnimi radionuklidi razen
zaprtih virov. 
(5) Z radioaktivnimi odpadki z naravnimi radionuklidi se mora
v času obratovanja objekta za predelavo in pridobivanje jedrskih mineralnih
surovin ravnati v skladu z odobrenim varnostnim poročilom.
21. člen
(ravnanje z zelo nizko radioaktivnimi odpadki)
(1) ZNRAO se lahko odlaga kot druge odpadke, reciklira in
ponovno uporabi, pod pogojem, da skupinska doza in efektivna doza, ki jo prejme
katerikoli posameznik iz prebivalstva, ne presežeta ravni, pri kateri Uprava v
skladu s predpisom, ki ureja sevalne dejavnosti, odloči o opustitvi nadzora nad
radioaktivnimi odpadki. 
(2) Izpolnitev pogoja iz prejšnjega odstavka se za predlagani
način odlaganja, recikliranja ali ponovne uporabe dokazuje v postopku za
odobritev pogojne opustitve nadzora v skladu s predpisom, ki ureja sevalne
dejavnosti.
V. EVIDENTIRANJE IN POROČANJE
22. člen
(evidence imetnikov)
(1) Imetnik, ki shranjuje, skladišči, obdeluje ali odlaga
radioaktivne odpadke ali izrabljeno gorivo, ter imetnik, ki izpušča
radioaktivne odpadke, mora o radioaktivnih odpadkih ali izrabljenem gorivu
voditi evidence o: 
-       
njihovem shranjevanju, 
-       
njihovi obdelavi v tehnološkem procesu, 
-       
njihovem skladiščenju ali izpuščanju, 
-       
opustitvi nadzora in 
-       
njihovi oddaji izvajalcu javne službe. 
(2) Evidence iz prejšnjega odstavka morajo za vsak paket
vsebovati podatke o preteklem ravnanju in podatke, ki so pomembni za
izpolnjevanje meril sprejemljivosti za prevzem v skladiščenje ali odlaganje ter
za nadaljnje postopke ravnanja z radioaktivnimi odpadki ali izrabljenim
gorivom. 
(3) Evidenca o izpuščanju radioaktivnih odpadkov mora za vsak
posamezni izpust vsebovati najmanj podatke o izvoru, količini izpuščenih
radioaktivnih snovi in podatke, iz katerih je možno ugotoviti, da niso bile
prekoračene odobrene vrednosti izpusta. 
(4) Imetnik mora voditi evidence iz prvega odstavka tega
člena v skladu s Programom oziroma načrtom ravnanja z radioaktivnimi odpadki. 
(5) Imetnik mora shranjevati dokumentacijo in podatke iz
evidence o: 
-       
shranjevanju: še dve leti po prenehanju shranjevanja, 
-       
obdelavi v tehnološkem procesu: še dve leti po zaključku obdelave, 
-       
skladiščenju ali izpuščanju: še deset let po prenehanju skladiščenja ali
izpuščanja, 
-       
opustitvi nadzora: še dve leti po opustitvi in 
-       
oddaji radioaktivnih odpadkov ali izrabljenega goriva izvajalcu javne
službe: še dve leti po oddaji. 
(6) Imetnik mora v primeru stečaja ali likvidacije predati
dokumentacijo iz prejšnjega odstavka in evidence iz prvega odstavka tega člena
pravni ali fizični osebi, ki prevzema odgovornost za nadaljnje ravnanje, ter o
tem obvestiti Upravo. 
(7) Izvajalec javne službe mora shranjevati podatke o odloženih
radioaktivnih odpadkih do konca izvajanja dolgoročnega nadzora odlagališča.
23. člen
(centralna evidenca radioaktivnih odpadkov in izrabljenega
goriva)
(1) V centralni evidenci radioaktivnih odpadkov in
izrabljenega goriva, ki jo vodi Uprava (v nadaljnjem besedilu: centralna
evidenca), se vodijo podatki o radioaktivnih odpadkih in izrabljenem gorivu,
ki: 
-       
se nahajajo pri imetnikih, 
-       
so bili izpuščeni v okolje, 
-       
se nahajajo v tujini zaradi predelave, 
-       
so bili oddani izvajalcu javne službe, 
-       
jim je bil opuščen nadzor in 
-       
so bili trajno izvoženi v tujino. 
(2) V centralni evidenci se vodijo tudi podatki o letnih
napovedih nastajanja radioaktivnih odpadkov, ki bodo predvidoma nastali v času
obratovanja jedrskih in sevalnih objektov in pri njihovi razgradnji. 
(3) Centralna evidenca se vodi po koledarskih letih nastanka
radioaktivnih odpadkov ali izrabljenega goriva. 
(4) Oblika podatkov v centralni evidenci je določena v
prilogi 3, ki je sestavni del tega pravilnika, za: 
1.     
trdne ali tekoče radioaktivne odpadke: v Preglednicah I. in I.a; 
2.     
radioaktivne odpadke, ki so bili izpuščeni v okolje: v Preglednicah II.
in II.a; 
3.     
letne napovedi nastajanja radioaktivnih odpadkov: v Preglednicah III.,
III.a in III.b.
24. člen
(posredovanje podatkov v centralno evidenco)
(1) Imetnik radioaktivnih odpadkov ali izrabljenega goriva
mora posredovati podatke v centralno evidenco v obliki iz četrtega odstavka
prejšnjega člena. 
(2) Uprava v posvetovanju z imetnikom določi v zvezi s
posredovanjem podatkov v centralno evidenco: 
1.     
izraze, ki niso določeni s tem pravilnikom ali Zakonom in se uporabljajo
v centralni evidenci; 
2.     
uporabo enega od splošno uveljavljenih zapisov podatkov v elektronski
obliki. 
(3) Imetnik mora vsako leto do konca februarja posredovati v
centralno evidenco v elektronski obliki poročilo o: 
1.     
stanju ob koncu preteklega koledarskega leta; 
2.     
o spremembah inventarja radioaktivnih odpadkov ali izrabljenega goriva v
preteklem koledarskem letu. 
(4) K poročilu iz prejšnjega odstavka mora imetnik priložiti
informacije, ki pojasnjujejo spremembe inventarja radioaktivnih odpadkov ali
izrabljenega goriva. 
(5) Na zahtevo Uprave mora imetnik posredovati ostale podatke
in dokumentacijo iz evidenc iz 22. člena tega pravilnika.
25. člen
(izguba, najdba)
(1) Imetnik mora v primeru izgube ali izginotja radioaktivnih
odpadkov ali izrabljenega goriva o tem takoj obvestiti Upravo. 
(2) Oseba, ki najde radioaktivne odpadke ali izrabljeno
gorivo, mora o tem takoj obvestiti Upravo ter omejiti dostop ljudi do najdenih
radioaktivnih odpadkov ali izrabljenega goriva.
VI. PREHODNA IN KONČNI DOLOČBI
26. člen
(uskladitev)
(1) Imetnik mora v šestih mesecih po uveljavitvi tega
pravilnika: 
1.     
uskladiti ali izdelati pisne postopke za ravnanje z radioaktivnimi
odpadki ali izrabljenim gorivom iz 5. člena tega pravilnika; 
2.     
izdelati Program iz 6. člena in načrt ravnaja z radioaktivnimi odpadki
iz 7. člena tega pravilnika; 
3.     
določiti merila sprejemljivosti za prevzem v skladiščenje iz 19. člena
tega pravilnika; 
4.     
uskladiti vodenje evidenc imetnikov z določbami 22. člena tega
pravilnika. 
(2) Izvajalec javne službe mora v enem letu po uveljavitvi
tega pravilnika izdelati merila sprejemljivosti za prevzem v odlaganje iz 19.
člena tega pravilnika. 
(3) Imetnik mora začeti s posredovanjem podatkov v centralno
evidenco radioaktivnih odpadkov in izrabljenega goriva v skladu s 24. členom
tega pravilnika 1. januarja 2007. 
(4) Imetnik mora v enem letu po uveljavitvi tega pravilnika
začeti z označevanjem novonastalih paketov z radioaktivnimi odpadki ali
izrabljenim gorivom v skladu z 10. členom tega pravilnika, pakete, ki so
nastali pred tem rokom, pa mora opremiti z oznakami v skladu s tem pravilnikom,
če jih je treba zaradi ravnanja z radioaktivnimi odpadki ali izrabljenim
gorivom premeščati.
27. člen
(prenehanje veljavnosti)
Z dnem uveljavitve tega pravilnika se prenehata uporabljati: 
1.     
Pravilnik o načinu zbiranja, evidentiranja, obdelave, hrambe, dokončne
odložitve in izpuščanja radioaktivnih snovi v človekovo okolje (Uradni list
SFRJ, št. 40/86 in Uradni list RS, št. 67/02-ZVISJV in 48/04), razen določbe
20. člena, ki se preneha uporabljati eno leto po uveljavitvi tega pravilnika,
in 
2.     
Pravilnik o nevarnih snoveh, ki se ne smejo spuščati v vode (Uradni list
SFRJ, št. 3/66 in 7/66 – popr.)
28. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0071-40/2006
Ljubljana, dne 6. marca 2006
EVA 2006-2511-0091
Janez Podobnik l.r. 
Minister 
za okolje in prostor

Priloga
1: Vsebina pisnih postopkov za ravnanje z radioaktivnimi odpadki in izrabljenim
gorivom
Priloga
2: Vsebina Programa gospodarjenja z radioaktivnimi odpadki ali izrabljenim gorivom
Priloga
3: Vodenje centralne evidence