I. SPLOŠNE DOLOČBE
1. člen
(vsebina pravilnika)
Ta pravilnik določa dokumentacijo, ki se
vodi oziroma izdaja za program za predšolske otroke ter za prilagojeni program
za predšolske otroke.
Določbe tega pravilnika se uporabljajo za
vse vrtce, vpisane v razvid javno-veljavnih programov.
2. člen
(dokumentacija v skladu z drugimi
predpisi)
Vrtec poleg dokumentacije, določene s tem
pravilnikom, vodi tudi dokumentacijo v skladu z drugimi predpisi.
3. člen
(način vodenja dokumentacije)
Zbirke osebnih podatkov, ki jih vrtec vodi
v skladu z zakonom, se vodijo v predpisani dokumentaciji. Vrtec mora voditi
dokumentacijo tako, da je zagotovljeno varstvo osebnih podatkov v skladu s
predpisi.
Dokumentacija se praviloma vodi v
elektronski obliki na način, da je omogočen tudi izpis na papir. Če vrtec vodi
dokumentacijo v elektronski obliki v enotni podatkovni bazi, si mora z ustrezno
programsko opremo zagotoviti dejansko ločitev uporabe in varovanje podatkov
glede na njihovo naravo in pravico do razpolaganja z njimi.
Vrtec mora dokumentacijo, ki jo vodi v
elektronski obliki, hraniti tudi v rezervnih kopijah v elektronski obliki.
II. VRSTE DOKUMENTACIJE
4. člen
(vrste dokumentacije)
Vrtec vodi naslednjo dokumentacijo:
-      
knjige in splošne dokumente,
-      
dokumentacijo o delu oddelkov,
-      
dokumentacijo o otrocih,
-      
dokumentacijo o delu strokovnih delavcev,
-      
dokumentacijo o delu strokovnih organov,
-      
drugo dokumentacijo.
Dokumenti, ki jih vsebuje dokumentacija iz
prejšnjega odstavka, so določeni v Prilogi 1, ki je sestavni del tega pravilnika in vsebuje: naziv dokumenta,
vsebino dokumenta, podatek ali se dokument vodi na predpisanem obrazcu, ki ga
določi minister, pristojen za predšolsko vzgojo, ter čas hranjenja dokumenta.
Obrazce dokumentov, ki jih izpolnjujejo
starši, mora vrtec objaviti na svojih spletnih straneh.
4.a člen
(potrdilo pediatra o zdravstvenem stanju
otroka)
Pred vključitvijo otroka v vrtec morajo
starši predložiti potrdilo pediatra o zdravstvenem stanju otroka, ki ga izda
izbrani pediater, ki izvaja zdravstveno dejavnost na območju Republike
Slovenije, na obrazcu, ki je kot Priloga 2 sestavni del tega pravilnika.
Če je iz potrdila pediatra o zdravstvenem
stanju otroka razvidno, da otrok ni bil cepljen proti ošpicam, mumsu in
rdečkam, pa zato ne obstajajo medicinski razlogi, ugotovljeni z odločbo o
opustitvi cepljenja, kot to določa zakon, ki ureja nalezljive bolezni, javni
vrtec oziroma javno sofinancirani zasebni vrtec, vključitev otroka zavrne. Če
ima javni vrtec oziroma javno sofinancirani zasebni vrtec s starši že sklenjeno
pogodbo o ureditvi medsebojnih pravic in obveznosti, ki določa datum vključitve
otroka v vrtec, je pogodba razvezana, če do datuma, navedenega v pogodbi, starši ne predložijo potrdila, iz katerega je
razvidno, da je otrok cepljen.
Če je otrok vključen v javni vrtec oziroma
javno sofinancirani zasebni vrtec, čeprav ob vključitvi ni bil cepljen proti
ošpicam, mumsu in rdečkam, je pa bil v času vključitve že v postopku pridobitve
odločbe o opustitvi cepljenja, morajo starši po preteku enega leta po
vključitvi otroka v vrtec, ponovno predložiti potrdilo pediatra o zdravstvenem
stanju otroka. Če je iz potrdila pediatra o zdravstvenem stanju otroka
razvidno, da otrok še vedno ni cepljen proti ošpicam, mumsu in rdečkam ali če
starši potrdila o zdravstvenem stanju otroka ne prinesejo, otrok ne more biti
več vključen v vrtec. Dokler starši ne izpišejo otroka iz vrtca, jim vrtec
mesečno izstavi račun, zmanjšan za stroške neporabljenih živil, razen če ima
občina sprejet sklep, s katerim staršem priznava dodatne ugodnosti.
Če starši za otroka iz prejšnjega odstavka
vrtcu v roku enega leta po vključitvi otroka v vrtec niso predložili potrdila o
zdravstvenem stanju, iz katerega je razvidno, da je otrok cepljen oziroma da
obstajajo medicinski razlogi za opustitev cepljenja, se v primeru, ko gre za
drugega in nadaljnjega otroka, za katerega zagotavlja plačilo staršev državni
proračun, šteje, da so starši otroka, po preteku enega leta od dneva vključitve
v vrtec, izpisali iz vrtca.
III. VODENJE DOKUMENTACIJE
5. člen
(sestavine dokumentov)
Vsi dokumenti, ki jih vodi vrtec, morajo
vsebovati ime in sedež vrtca, ime in priimek podpisnika dokumenta in njegov
podpis, posamezni dokumenti pa tudi pečat. Pečat mora vsebovati izhodna
dokumentacija.
Vsi dokumenti, ki jih vrtec izdaja, morajo
vsebovati tudi evidenčno številko in datum izdaje.
6. člen
(specifično dokumentarno gradivo)
Dokumentacija iz 4. člena tega pravilnika
sodi med specifično dokumentarno gradivo in se ne evidentira v skladu s
predpisi, ki urejajo upravno poslovanje. Dokumentacija se vodi in hrani v
skladu s tem pravilnikom po kronološkem redu nastanka, šolskih letih,
programih, oddelkih ter abecednem redu otrok.
7. člen
(popravljanje podatkov v dokumentih)
Če se naknadno ugotovi, da so podatki v
dokumentu nepopolni, netočni ali neažurni, vrtec podatke ustrezno dopolni
oziroma popravi. Vrtec podatke popravi tako, da v dokumentu prečrta neustrezen
podatek, zapiše pravilen podatek in popravek opremi s pečatom, podpisom
odgovorne osebe in datumom popravka ter obrazložitev zapiše v opombe. Prečrtan
neustrezen podatek mora ostati viden.
8. člen
(posredovanje dokumentacije)
Če se otrok vključi v drug vrtec, lahko
vrtec na podlagi soglasja staršev pošlje drugemu vrtcu zdravniško spričevalo in
osebno mapo otroka.
9. člen
(arhivsko gradivo)
Za dokumente, ki imajo s tem pravilnikom
čas hranjenja določen v letih, začne čas teči 1. januarja naslednjega
leta.
Ne glede na roke hranjenja, določene v
prilogi, mora vrtec v rokih in po navodilih pristojnega arhiva odbrati gradivo
iz dokumentacije vrtca, ki je arhivskega pomena.
Dokumentacijo, ki jo vrtec trajno hrani in
dokumentacijo, ki jo hrani kot arhivsko gradivo do izročitve pristojnemu arhivu,
mora vrtec arhivirati in varovati po predpisih o arhivskem gradivu in varstvu
osebnih podatkov.
Vrtec lahko v soglasju z ustanoviteljem
zagotovi in organizira arhiviranje in hranjenje dokumentacije zunaj prostorov
vrtca ali pa v skupnih prostorih za več vrtcev na določenem območju.
10. člen
(uničenje dokumentacije)
Vrtec mora uničiti dokumentacijo z osebnimi
podatki po preteku predpisanega roka o hrambi, tako da ni več mogoče ugotoviti
njene vsebine.
Za brisanje podatkov iz elektronsko vodenih
zbirk podatkov se uporabi metoda brisanja podatkov, ki onemogoča delno ali
celotno obnovo brisanih podatkov.
Dokumentacija v obliki izpisa na papir se
uniči na način, ki onemogoča branje uničenih podatkov. Fizično uničenje
dokumentacije se izvede komisijsko, o čemer se sestavi zapisnik o načinu
uničenja, času in kraju ter predmetu uničenja ter navzočih članih komisije, ki
je to izvedla.
Vrtec na način, določen v tem členu, uniči
tudi neveljavno, neuporabno oziroma poškodovano dokumentacijo.

Priloga 1: Dokumentacija v vrtcih
Priloga
2: Potrdilo pediatra o zdravstvenem stanju otroka

Pravilnik o dokumentaciji v vrtcih (Uradni
list RS, št. 61/12)
vsebuje naslednje prehodne in končne določbe:
»IV. PREHODNE IN KONČNE DOLOČBE
11. člen
(uveljavitev
pravilnika)
Z dnem začetka uporabe tega pravilnika
preneha veljati Pravilnik o dokumentaciji v vrtcu (Uradni list RS,
št. 41/97).
12. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne
1. septembra 2012.«.

Pravilnik
o spremembah in dopolnitvi Pravilnika o dokumentaciji v vrtcih (Uradni list RS,
št. 52/22)
vsebuje naslednjo končno določbo:
»KONČNA DOLOČBA
4. člen
Ta pravilnik začne veljati petnajsti dan po
objavi v Uradnem listu Republike Slovenije.«.