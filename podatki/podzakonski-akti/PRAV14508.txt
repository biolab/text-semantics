I. UVODNE DOLOČBE
1. člen
(vsebina)
Ta pravilnik ureja način prijave in postopek izbire kandidata
za policijskega atašeja, priprave na napotitev, postopek napotitve in
prenehanje dela napotenega policijskega atašeja v tujini, poročanje o delu ter
finančno spremljanje napotitve.
2. člen
(policijski ataše)
(1) Policijski ataše je policist, ki je napoten za
določen čas na delo v predstavništvo Republike Slovenije v tujini (v nadaljnjem
besedilu: predstavništvo) za opravljanje nalog iz 4. člena tega pravilnika.
(2) Policijski ataše je član osebja predstavništva in
sodeluje pri delu predstavništva. O svojem delu redno seznanja vodjo
predstavništva in z njim usklajuje aktivnosti ter obveznosti.
(3) Določba prejšnjega odstavka se uporablja tudi v
primerih, če je policijski ataše nerezidenčno pristojen za eno ali več tujih
držav.
(4) Policijski ataše je dolžan spoštovati
mednarodnopravne akte s področja mednarodnih odnosov, pravila mednarodne
prakse, predpise države napotitve in pravila, ki urejajo notranji red v
predstavništvu.
3. člen
(odločitev vlade)
(1) O državi napotitve policijskega atašeja v tujino
odloči Vlada Republike Slovenije na predlog ministra za notranje zadeve (v
nadaljnjem besedilu: minister).
(2) Predlog iz prejšnjega odstavka vsebuje zlasti:
-       
določbe mednarodnega pravnega akta Republike Slovenije, ki predstavlja
pravno podlago za napotitev policijskega atašeja v tujino,
-       
strateško odločitev Ministrstva za notranje zadeve (v nadaljnjem
besedilu: ministrstvo) na predlog policije za okrepljeno sodelovanje z državo
napotitve,
-       
analizo varnostnih in drugih družbenih dogajanj v državi napotitve, ki
vplivajo na stanje javne varnosti v Republiki Sloveniji,
-       
posebne potrebe policije in
-       
vzajemen interes države napotitve in Republike Slovenije.
4. člen
(delovno področje in naloge)
(1) Policijski ataše v državi napotitve opravlja zlasti
naslednje naloge:
-       
predstavlja in zastopa interese ministrstva ter policije,
-       
spodbuja, pospešuje in krepi mednarodno policijsko sodelovanje,
-       
sodeluje z varnostnimi in drugimi organi ter organizacijami države napotitve,
-       
spremlja stanje javne varnosti v državi ter regiji napotitve in
-       
opravlja druge naloge na podlagi odločitve osebe iz prvega odstavka 19.
člena tega pravilnika.
(2) Podrobnejši opis del in nalog se opredeli v aneksu k
pogodbi o zaposlitvi.
5. člen
(sistemizacija delovnih mest)
Delovna mesta policijskih atašejev so določena z aktom o
notranji organizaciji, sistemizaciji, delovnih mestih in nazivih v policiji.
Število delovnih mest policijskih atašejev na posameznih predstavništvih se
določi po predhodnem dogovoru z Ministrstvom za zunanje zadeve.
II. NAČIN PRIJAVE IN POSTOPEK IZBIRE KANDIDATA
6. člen
(notranja seznanitev)
(1) Postopek izbire policijskega atašeja se začne z
notranjo seznanitvijo o prostem delovnem mestu. Obvestilo o notranji seznanitvi
objavi notranja organizacijska enota ministrstva, pristojna za kadrovske zadeve
(v nadaljnjem besedilu: notranja organizacijska enota za kadrovske zadeve). Rok
za prijavo ne sme biti krajši od osmih dni od dneva objave obvestila na interni
spletni strani policije.
(2) Obvestilo o notranji seznanitvi mora vsebovati
najmanj naslednje podatke o:
-       
državi napotitve in kraju opravljanja dela,
-       
delovnem mestu, na katerega bo izbrani kandidat premeščen,
-       
pogojih za izbiro kandidata,
-       
predvidenem času trajanju dela,
-       
dokazilih, ki jih mora kandidat priložiti prijavi,
-       
okvirni vsebini dela,
-       
datumu objave obvestila,
-       
roku in naslovu za vlaganje prijav ter o roku za obveščanje o izbiri in
-       
imenu ter priimku, telefonski številki in elektronskem naslovu osebe,
zadolžene za dajanje informacij o izvedbi postopka izbire.
7. člen
(komisija)
(1) Komisijo za izbirni postopek (v nadaljnjem besedilu:
komisija) s sklepom imenuje minister.
(2) Komisijo sestavljata dva predstavnika Generalne
policijske uprave, imenovana na predlog generalnega direktorja policije, in
predstavnik ministrstva.
(3) Komisiji zagotavlja strokovno-tehnično pomoč
notranje organizacijska enota za kadrovske zadeve.
8. člen
(predložitev vlog)
Notranja organizacijska enota za kadrovske zadeve pravočasne
in popolne vloge pošlje komisiji v sedmih dneh po izteku roka za prijavo.
Vlogam predloži podatke iz kadrovske evidence kandidatov o izpolnjevanju
pogojev za izbiro kandidata, kot izhajajo iz obvestila o notranji seznanitvi.
9. člen
(izbirni postopek)
V izbirnem postopku se za preverjanje usposobljenosti
kandidata lahko uporabi ena ali več naslednjih metod:
-       
pregled prijave;
-       
vpogled v kadrovsko evidenco;
-       
pisni preizkus;
-       
razgovor (intervju);
-       
druge metode, skladne s strokovnimi spoznanji na področju ravnanja z
ljudmi pri delu.
10. člen
(izbira kandidata)
(1) Komisija generalnemu direktorju policije posreduje poročilo
o izvedbi izbirnega postopka, ki vsebuje predlog o izbiri kandidata, ki se v
izbirnem postopku izkaže kot najbolj strokovno usposobljen in ki izpolnjuje
pogoje za izbiro. Za strokovno usposobljenost se šteje strokovno znanje in
druga znanja, veščine in sposobnosti, ki so potrebni za uspešno opravljanje
dela. Komisija lahko predlaga tudi, da se ne izbere noben kandidat.
(2) Policijskega atašeja določi minister na predlog
generalnega direktorja policije. Če generalni direktor policije ne predlaga
kandidata ali če minister oceni, da predlagani kandidat ni primeren, se
postopek izbire policijskega atašeja ponovi.
(3) Komisija pisno obvesti kandidate o odločitvi.
III. PRIPRAVE NA NAPOTITEV
11. člen
(premestitev)
Izbrani kandidat se za čas priprav na delo v tujino in za čas
napotitve premesti v notranje organizacijsko enoto generalne policijske uprave,
pristojno za mednarodne policijske operacije (v nadaljnjem besedilu: notranje
organizacijska enota za mednarodne policijske operacije).
12. člen
(priprave za delo v tujini)
Izbrani kandidat se udeleži v policiji verificiranega
programa usposabljanja za policijskega atašeja in priprav za delo v tujini, ki
jih organizira Ministrstvo za zunanje zadeve, po potrebi pa še:
-       
tečaja jezika države napotitve;
-       
usposabljanja v posameznih notranjih organizacijskih enotah ministrstva
in policije, po potrebi tudi v drugih državnih organih in organizacijah.
IV. POSTOPEK NAPOTITVE IN PRENEHANJE DELA V TUJINI
13. člen
(aneks k pogodbi o zaposlitvi)
Z izbranim kandidatom se za čas napotitve sklene aneks k
pogodbi o zaposlitvi, v katerem se poleg sestavin, določenih z zakonom, ki
ureja sistem javnih uslužbencev, v skladu s predpisi, ki urejajo plače in druge
prejemke javnih uslužbencev za delo v tujini, opredeli vsaj:
-       
državo in kraj opravljanja dela,
-       
obdobje napotitve,
-       
plačo in druge prejemke za delo v tujini ter
-       
medsebojne obveznosti in pravice pogodbenih strank v času napotitve.
14. člen
(napotitev)
Policijski ataše se v tujino napoti, ko je uspešno zaključil
priprave za delo v tujini in ima zagotovljene pogoje za delo v tujini.
15. člen
(obdobje napotitve)
(1) Policijski ataše se v državo napotitve praviloma
napoti za obdobje štirih let.
(2) Obdobje napotitve se lahko podaljša za največ dve
leti zaradi potreb službe ali zaradi utemeljenih osebnih razlogov. Za
utemeljene osebne razloge se šteje zlasti dokončanje šolanja otroka
policijskega atašeja na osnovni in srednji stopnji.
16. člen
(obveščanje Ministrstva za zunanje zadeve)
Ministrstvo o napotitvi policijskega atašeja na delo v tujino
obvesti Ministrstvo za zunanje zadeve.
17. člen
(prenehanje dela v državi napotitve)
(1) Policijskemu atašeju preneha delo v državi
napotitve:
-       
s potekom obdobja napotitve,
-       
z odpovedjo pogodbe o zaposlitvi,
-       
s sporazumno razvezo pogodbe o zaposlitvi ali
-       
zaradi skrajšanja časa napotitve.
(2) Minister ali generalni direktor policije zahtevata
skrajšanje časa napotitve policijskega atašeja, če je podan eden od naslednjih
razlogov:
-       
če iz zdravstvenih razlogov ne more več opravljati del in nalog
policijskega atašeja,
-       
če je bil ocenjen z veljavno oceno nezadovoljivo,
-       
če mu preneha delovno razmerje v policiji,
-       
če mu je z dokončnim sklepom izrečen disciplinski ukrep za težjo
disciplinsko kršitev obveznosti iz delovnega razmerja ali
-       
če so prenehali razlogi za napotitev.
(3) Policijskemu atašeju se čas napotitve skrajša tudi
na podlagi lastne prošnje, predloga države napotitve ali vodje predstavništva.
(4) Sklep o skrajšanju napotitve izda generalni direktor
policije.
18. člen
(vrnitev)
(1) Javni uslužbenec po prenehanju dela v tujini
nadaljuje z delom na delovnem mestu, za katero izpolnjuje pogoje in ustreza
nazivu, v katerega je imenovan, v skladu s predpisi, ki urejajo delovnopravni
status javnih uslužbencev in s splošnimi internimi akti delodajalca.
(2) Javni uslužbenec je lahko po postopku, določenem s
tem pravilnikom, ponovno napoten za policijskega atašeja po poteku dveh let od
vrnitve iz tujine.
V. POROČANJE O DELU
19. člen
(odgovornost, koordinacija, usmerjanje in nadzor)
(1) Policijski ataše je v času napotitve za svoje delo
odgovoren generalnemu direktorju policije oziroma policistu, ki ga generalni
direktor za to pooblasti (v nadaljnjem besedilu: pristojna oseba).
(2) Pristojna oseba koordinira in usmerja delo
policijskega atašeja.
(3) Nadzor nad delom policijskega atašeja se opravlja
skladno s pravili za izvajanje nadzora v policiji.
20. člen
(poročanje)
(1) Policijski ataše o svojem delu, materialno-tehničnem
in finančnem poslovanju pisno poroča pristojni osebi mesečno in letno, po
potrebi pa tudi na njeno zahtevo.
(2) Pristojna oseba posreduje poročila policijskega
atašeja pristojnim notranje organizacijskim enotam ministrstva in policije.
21. člen
(upravno poslovanje)
(1) Policijski ataše vodi računalniško podprt pregled
poslovanja in dela na način, ki je v uporabi v policiji. Dokumentarno gradivo
ureja in hrani v skladu s predpisi, ki urejajo poslovanje z dokumentarnim
gradivom.
(2) V primeru večjega obsega upravnega poslovanja se
policijskemu atašeju lahko zagotovi administrativno-tehnična pomoč.
22. člen
(delovno srečanje)
(1) Pristojna oseba najmanj enkrat letno organizira
skupno delovno srečanje policijskih atašejev.
(2) Poročilo skupnega delovnega srečanja policijskih
atašejev pristojna oseba pošlje v seznanitev ministru in generalnemu direktorju
policije.
VI. FINANČNO SPREMLJANJE NAPOTITVE
23. člen
(merila)
Materialno-tehnična sredstva, oprema in druga sredstva za
opravljanje dela policijskega atašeja se zagotavljajo v skladu s tipizacijo
tehničnih sredstev in opreme ter normativi v policiji.
24. člen
(poslovni prostor in oprema)
(1) Poslovni prostor policijskega atašeja se praviloma
zagotovi v prostorih predstavništva, v katerem ministrstvo poleg osnovne
pisarniške opreme zagotovi še:
-       
blagajno ustrezne protivlomne stopnje,
-       
rezalnik papirja za uničevanje tajnih podatkov in
-       
avdiovizualna opremo.
(2) Velikost in število posameznih elementov pohištva
sta odvisna od velikosti poslovnega prostora, oblikovno in po kakovosti pa se
prilagajajo ostalemu pohištvu v predstavništvu.
25. člen
(informacijska oprema)
(1) Ministrstvo policijskemu atašeju v poslovnih
prostorih zagotovi:
1.     
računalniško strojno opremo:
- 
prenosni računalnik po splošnem standardu za varno delo v tujini z
dodatnim namiznim monitorjem in tipkovnico ter zvočniki in
- 
integrirano napravo za tiskanje, optično branje in fotokopiranje ali
funkcionalno enakovredno opremo, ločeno na posamezne komponente;
2.     
računalniško programsko opremo:
- 
standardni operacijski sistem,
- 
sistem kriptografske zaščite podatkov,
- 
sistem kriptografske zaščite komunikacij,
- 
standardno aplikativno programsko opremo za pisarniško poslovanje in
komunikacije,
- 
dodatno aplikativno programsko opremo (slovarje, imenike, načrtovalce
potovanj, ipd.) in
- 
dostop do storitev informacijsko-telekomunikacijskega sistema policije;
3.     
telekomunikacijsko opremo:
- 
vklop v lokalno javno telekomunikacijsko omrežje za govorne in
podatkovne komunikacije z možnostjo kriptografske zaščite,
- 
internetne storitve lokalnega ponudnika in
- 
stacionarni telefon z možnostjo snemanja sporočil;
4.     
opremo tehničnega varovanja:
- 
protivlomno in protipožarno varovanje,
- 
opremo za prenos alarmnih signalov in sporočil,
- 
sistem televizije zaprtega kroga (videonadzor) in
- 
hišno govorilno napravo.
(2) Oprema iz prejšnjega odstavka se praviloma prilagaja
in usklajuje s finančnimi sredstvi in organizacijo varovanja v predstavništvu.
26. člen
(finančno spremljanje napotitve)
Zaradi sledljivosti stroškov in finančnega spremljanja
napotitve policijskih atašejev se v okviru finančnega načrta policije vodi
analitika proračunskega uporabnika za obdobje napotitve skladno z internim
aktom ministrstva, ki ureja finančno poslovanje.
27. člen
(uniforma in oborožitev)
(1) Policijskemu atašeju pripada komplet svečane
uniforme v skladu s pravilnikom, ki ureja policijsko uniformo in nadomestila.
(2) Policijski ataše poseduje orožje in strelivo iz
osebne zadolžitve pred napotitvijo, nosi pa ga v skladu s pravilnikom, ki ureja
posest in nošenje orožja in streliva v policiji ter v skladu s predpisi države
napotitve.
28. člen
(koordinacija in spremembe)
Za koordinacijo pri zagotavljanju materialno-tehničnih
sredstev, opreme in drugih sredstev za opravljanje dela policijskega atašeja je
pristojna notranje organizacijska enota za mednarodne policijske operacije.
Generalni direktor policije odloča o potrebnih spremembah materialno-tehničnih
sredstev in opreme.

Pravilnik o policijskih atašejih (Uradni list
RS, št. 29/22) vsebuje naslednjo prehodno in
končni določbi:
»VII. PREHODNA IN KONČNI DOLOČBI
29. člen
(uskladitev)
Aneksi k pogodbam o zaposlitvi policijskih atašejev,
sklenjeni na podlagi 16. člena Pravilnika o policijskih atašejih, številka
007-284/2007/1 z dne 24. 9. 2007 in številka 007-409/2021/6 z dne
2. 7. 2021, se uskladijo s tem pravilnikom v 15 dneh po njegovi
uveljavitvi.
30. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o policijskih atašejih, številka 007-284/2007/1 z dne 24. 9. 2007 in
številka 007-409/2021/6 z dne 2. 7. 2021.
31. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah Pravilnika o
policijskih atašejih (Uradni list RS, št. 120/22) vsebuje naslednjo prehodno in
končno določbo:
»PREHODNA IN KONČNA DOLOČBA
4. člen
(uskladitev)
Aneksi k pogodbam o zaposlitvi policijskih atašejev se
uskladijo s tem pravilnikom v 15 dneh po njegovi uveljavitvi.
5. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.