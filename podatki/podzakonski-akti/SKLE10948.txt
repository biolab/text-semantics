1. UVODNE DOLOČBE
1. člen
(vsebina sklepa)
(1) Ta sklep določa:
1.     
podrobnejša pravila o vsebini in načinu poročanja o poslih iz 275. člena
Zakona o trgu finančnih instrumentov (Uradni list RS, št. 108/10 – UPB3, 78/11,
55/12, 105/12 – ZBan-1J, 63/13 – ZS-K, 30/16 in 44/16 – ZRPPB; v nadaljevanju
ZTFI),
2.     
v zvezi z razkritjem informacij o poslih iz 276. člena ZTFI:
(a) 
podrobnejša pravila o načinu razkritja teh informacij,
(b) 
podrobnejša pravila o uporabi 276. člena ZTFI za posle, pri katerih so
delnice uporabljene kot zavarovanje, za posojilne in druge posle, pri katerih
je vrednost delnic določena na podlagi drugih dejavnikov in ne na podlagi
trenutne tržne vrednosti delnic,
3.     
podrobnejše organizacijske zahteve za večstranske sisteme trgovanja (v
nadaljevanju: MTF),
4.     
podrobnejša pravila v zvezi s preglednostjo ponudbe in povpraševanja v
MTF iz 286. člena ZTFI:
(a) 
o razponu ponudbenih nakupnih in prodajnih cen oziroma kotacij izbranih
vzdrževalcev trga in informacij o globini interesa za trgovanje, ki jih je
treba razkriti,
(b) 
o velikosti in vrsti naročil ter o tržnih modelih, v zvezi s katerimi je
lahko upravljavec MTF oproščen obveznosti v skladu s tretjim odstavkom 286.
člena ZTFI,
5.     
podrobnejša pravila v zvezi s preglednostjo informacij o poslih,
sklenjenih v MTF, iz 287. člena ZTFI:
(a) 
o obsegu in vsebini informacij, ki jih je treba javno razkriti,
(b) 
o pogojih za odložitev teh razkritij,
6.     
v zvezi s sistematičnimi internalizatorji:
(a) 
podrobnejša merila sistematičnosti, organiziranosti in pogostosti
poslovanja investicijskega podjetja za lasten račun z izvrševanjem naročil
strank zunaj organiziranega trga ali MTF, (drugi odstavek 16. člena ZTFI),
(b) 
podrobnejša merila za uporabo 288. in 289. člena ZTFI,
(c) 
podrobnejša merila za določitev, kdaj je ponudba sistematičnega internalizatorja
objavljena redno in stalno ter tako, da je enostavno dostopna (prvi odstavek
290. člena ZTFI),
(d) 
podrobnejšo opredelitev sredstev in načina javne objave ponudb
sistematičnih internalizatorjev, pri čemer morajo ta sredstva vključevati:
zmogljivosti tistega organiziranega trga, v kotacijo katerega je bil sprejet
finančni instrument, ki je predmet ponudbe, poslovalnice drugih oseb in lastne
zmogljivosti,
(e) 
pogoje za spremembo zavezujočih ponudb (drugi odstavek 290. člena ZTFI),
(f)  
podrobnejša splošna merila za določitev izrednih tržnih razmer in
okoliščin, v katerih je dovoljen umik zavezujočih ponudb (tretji odstavek 290.
člena ZTFI),
(g) 
podrobnejša splošna merila za uporabo četrtega in petega odstavka 291.
člena ZTFI,
(h) 
podrobnejša merila za določitev, kdaj število naročil strank ali skupna
količina, ki je predmet teh naročil, znatno presega običajno število oziroma
količine (drugi odstavek 293. člena ZTFI).
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(pojmi)
(1) Pojmi, uporabljeni v tem sklepu, imajo enak pomen
kot v določbah ZTFI, kot na primer:
1.     
stranka v 12. členu,
2.     
MTF in upravljavec MTF v 13. členu,
3.     
sistematični internalizator v drugem odstavku 16. člena,
4.     
zavezujoča ponudba v prvem odstavku 289. člena.
(2) Za namene drugega odstavka 16. člena ZTFI in 288.
člena ZTFI ter tega sklepa veljajo naslednje opredelitve pojmov:
1.     
»likviden trg« za posamezno delnico obstaja, če so izpolnjeni pogoji iz
22. člena Uredbe Komisije (ES) št. 1287/2006 z dne 10. avgusta 2006 o
izvajanju Direktive 2004/39/ES Evropskega parlamenta in Sveta v zvezi z
obveznostmi vodenja evidenc za investicijske družbe, poročanjem o transakcijah,
tržno preglednostjo, sprejemanjem finančnih instrumentov v trgovanje in pojmi,
opredeljenimi v navedeni direktivi (UL L 241, 2. 9. 2006, str. 1; v
nadaljevanju Uredba 1287/2006/EU) in tretjega ter četrtega odstavka 277. člena
ZTFI,
2.     
»standardna tržna velikost« za delnico, za katero obstaja likviden trg,
je določena v skladu s 23. členom Uredbe 1287/2006/EU in petim odstavkom 277.
člena ZTFI.
2. OBVEZNOST POROČANJA PO 275. ČLENU ZTFI
3. člen
(načini poročanja)
(1) Borznoposredniška družba oziroma oseba iz petega odstavka
275. člena ZTFI (v nadaljevanju: zavezanci za poročanje) mora poročila o poslih
s finančnimi instrumenti, o katerih mora poročati na podlagi 275. člena ZTFI,
Agenciji za trg vrednostnih papirjev (v nadaljevanju: Agencija) predložiti v
obliki in na način, kot je določen v prvem odstavku 12. člena Uredbe
1287/2006/EU in funkcionalnimi specifikacijami, ki jih izda Agencija.
(2) Agencija v skladu s šestim odstavkom 275. člena ZTFI
oprosti posamezne zavezance za poročanje obveznosti poročanja o tistih poslih,
za katere v skladu z drugim odstavkom 12. člena Uredbe 1287/2006/EU ugotovi, da
prejema enakovredna poročila o teh poslih od oseb iz petega odstavka 275. člena
ZTFI. Agencija oprosti obveznosti poročanja na ta način vse zavezance, ki bi
morali poročati o poslih, o katerih enakovredno poroča posamezna oseba iz
petega odstavka 275. člena ZTFI.
4. člen
(vsebina poročila)
Poročilo o poslih iz 275. člena ZTFI mora vsebovati podatke, ki
jih določata prvi in drugi odstavek 13. člena Uredbe 1287/2006/EU v obliki,
določeni s funkcionalnimi specifikacijami, ki jih izda Agencija.
3. RAZKRITJE INFORMACIJ O POSLIH IZ 276. ČLENA ZTFI
5. člen
(razkritje podatkov o poslih)
(1) Borznoposredniška družba, sistematični internalizator
in upravljavec MTF (v nadaljevanju: zavezanec za objavo) morajo razkriti
podatke o poslih iz 276. člena ZTFI v skladu s 27. členom v zvezi s 3. členom
Uredbe 1287/2006/EU.
(2) Ne glede na prvi odstavek tega člena lahko zavezanec
za objavo odloži objavo podatkov o poslih v skladu z 28. členom Uredbe
1287/2006/EU.
6. člen
(pravilo o uporabi 276. člena ZTFI)
Borznoposredniška družba mora pri poslih, pri katerih so
delnice uporabljene kot zavarovanje, za posojilne in druge posle, in pri
katerih je vrednost delnic določena na podlagi drugih dejavnikov in ne na
podlagi trenutne tržne vrednosti delnic, izdelati natančno analizo tveganj v
skladu s Sklepom o ureditvi notranjega upravljanja, upravljalnem organu in
procesu ocenjevanja ustreznega notranjega kapitala za borznoposredniške družbe
(Uradni list RS, št. 72/16, v nadaljevanju sklep o ureditvi).
4. ORGANIZACIJSKE IN DRUGE ZAHTEVE ZA MTF
7. člen
(organizacijske zahteve za MTF)
(1) Upravljavec MTF mora opravljanje MTF organizirati
tako, da ne vpliva na opravljanje drugih investicijskih storitev in poslov ali
drugih storitev.
(2) Upravljavec MTF mora za opravljanje MTF zagotoviti
ustrezne kadrovske, tehnične in organizacijske pogoje.
(3) Upravljavec MTF mora za potrebe opravljanja MTF izdelati
natančno analizo tveganj v skladu s sklepom o ureditvi.
8. člen
(preglednost informacij o ponudbi in povpraševanju iz 286.
člena ZTFI)
(1) Upravljavec MTF mora v skladu z 286. členom ZTFI
razkriti tiste podatke o ponudbi in povpraševanju po delnicah, ki so za
posamezno vrsto trgovalnega sistema določeni v drugem do petem odstavku 17.
člena Uredbe 1287/2006/EU.
(2) Ne glede na prvi odstavek tega člena Agencija
upravljavca MTF oprosti razkrivanja podatkov o ponudbi in povpraševanju, če so
izpolnjeni pogoji, določeni v 18. do 20. členu v zvezi s 3. členom Uredbe
1287/2006/EU.
9. člen
(preglednost informacij o poslih iz 287. člena ZTFI)
(1) Upravljavec MTF mora v skladu z 287. členom ZTFI
razkriti tiste podatke o poslih z delnicami, ki so za posamezno vrsto
trgovalnega sistema določeni v 27. členu Uredbe 1287/2006/EU.
(2) Agencija lahko upravljalcu MTF dovoli odložiti
razkritje informacij iz 1. odstavka tega člena ob upoštevanju 28. člena Uredbe
1287/2006/EU.
10. člen
(obveznost objave informacij in mesto objave informacij)
(1) Upravljavec MTF mora informacije o preglednosti
ponudbe in povpraševanja iz 8. člena tega sklepa objavljati v rokih, kot so
določeni v 29. členu Uredbe 1287/2006/EU.
(2) Upravljavec MTF mora informacije o poslih iz 9.
člena tega sklepa objavljati na mestih, ki so strankam in potencialnim strankam
iz držav članic dostopna preko sistemov iz 30. člena Uredbe 1287/2006/EU.
(3) Upravljavec MTF mora zagotoviti, da sistemi, ki jih
ima vzpostavljene za objavo informacij v skladu s prvim in drugim odstavkom
tega člena, izpolnjujejo pogoje iz 32. člena Uredbe 1287/2006/EU.
5. POSEBNE DOLOČBE ZA SISTEMATIČNE INTERNALIZATORJE
11. člen
(merila sistematičnosti, organiziranosti in pogostosti
poslovanja sistematičnega internalizatorja)
Za sistematičnega internalizatorja se šteje, da sistematično,
organizirano in pogosto posluje za lasten račun z izvrševanjem naročil strank
zunaj organiziranega trga ali MTF, v kolikor izpolnjuje kriterije iz 21. člena
Uredbe 1287/2006/EU.
12. člen
(podrobnejša merila za uporabo 288. in 289. člena ZTFI)
Sistematični internalizator mora za delnice, v zvezi s
katerimi obstaja likviden trg, in za posle do standardne tržne velikosti,
objavljati zavezujoče ponudbe v skladu s 24. členom Uredbe 1287/2006/EU. V
primeru delnic, za katere likvidni trg ne obstaja, sistematični
internalizatorji razkrijejo ponudbo svojim strankam na njihovo zahtevo.
13. člen
(merila za stalnost in rednost ponudbe ter dostopnost)
Šteje se, da je ponudba sistematičnega internalizatorja redna
in stalna ter enostavno dostopna, v kolikor je dejavnost sistematičnega
internalizatorja neprekinjeno na razpolago strankam, hkrati pa so informacije o
ponudbi in povpraševanju objavljene v skladu z 29. in 30. členom Uredbe
1287/2006/EU in ob izpolnjevanju pogojev iz 32. člena Uredbe 1287/2006/EU.
14. člen
(sredstva in način javne objave ponudb sistematičnega
internalizatorja)
(1) Sistematični internalizator mora zagotavljati javno
objavo ponudb iz prvega, drugega in tretjega odstavka 29. člena Uredbe
1287/2006/EU v skladu s 30. in 32. členom Uredbe 1287/2006/EU.
(2) Sistematični internalizator mora zagotoviti javno
objavo informacij o poslih iz drugega, četrtega in petega odstavka 29. člena
Uredbe 1287/2006/EU v skladu s 30. in 32. členom Uredbe 1287/2006/EU.
15. člen
(sprememba ali umik zavezujoče ponudbe)
(1) Sistematični internalizator lahko spremeni svoje
zavezujoče ponudbe, če je to potrebno v skladu s posebnimi tržnimi razmerami in
v primeru, ko bi bil sistematični internalizator izpostavljen neprimernim
tveganjem.
(2) Sistematični internalizator lahko umakne svoje
zavezujoče ponudbe, če je to potrebno zaradi izrednih tržnih razmer in v
primeru, ko bi bil sistematični internalizator izpostavljen znatni
izpostavljenosti tveganju.
16. člen
(izvrševanje naročil pri sistematičnih internalizatorjih)
(1) Sistematični internalizator lahko ravna na način iz
četrtega odstavka 291. člena ZTFI, če je naročilo večje od obsega, ki je
določen v 26. členu Uredbe 1287/2006/EU, na način iz petega odstavka 291. člena
ZTFI pa v primerih, kot jih določa prvi odstavek 25. člena v zvezi z drugim
odstavkom 3. člena Uredbe 1287/2006/EU.
(2) Sistematični internalizator ravna na način iz
drugega odstavka 293. člena ZTFI, tako da v okviru ukrepov, ki jih sprejema v
skladu z zahtevami sklepa o ureditvi, ravna na način iz drugega pododstavka
drugega odstavka 25. člena Uredbe 1287/2006/EU.
6. PREHODNA IN KONČNA DOLOČBA
17. člen
(prenehanje veljavnosti)
Z dnem uveljavitve tega sklepa preneha veljati Sklep o
pravilih v zvezi s preglednostjo in celovitostjo trga za borznoposredniške družbe
ter večstranske sisteme trgovanja (MTF) (Uradni list RS, št. 106/07).
18. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00700-21/2016-3
Ljubljana, dne 21. decembra 2016
EVA 2016-1611-0143
Predsednik Sveta
Agencije za trg vrednostnih papirjev
mag. Miloš Čas l.r.