1. člen
Ta pravilnik določa postopek in način zagotavljanja sredstev
iz državnega proračuna javnim in zasebnim vrtcem za namen sofinanciranja plačil
staršev v obsegu, kot to določa zakon.
2. člen
Sredstva za sofinanciranje plačil staršev se vrtcem zagotavljajo
v okviru finančnega načrta Ministrstva za šolstvo in šport (v nadaljevanju:
ministrstvo) in se nakazujejo na podlagi pravilno izpolnjenih zahtevkov za
posamezni mesec, praviloma vsakega zadnjega dne v tekočem mesecu za pretekli
mesec na transakcijski račun posameznega vrtca.
3. člen
Vrtci posredujejo zahtevke ministrstvu s posebno spletno
aplikacijo, ki deluje v okviru informacijskega sistema ministrstva. Aplikacija
vsebuje naslednje podatke: 
a)    
Podatke iz evidence upravičencev do sofinanciranja plačil staršev iz
državnega proračuna, ki jo v skladu s 46.a členom Zakona o vrtcih vodi
posamezen vrtec. 
b)    
Podatke o višini sredstev, ki se vrtcu zagotavljajo za posameznega
upravičenca, in sicer: 
- 
cena, ki je podlaga za plačilo staršev v posameznem mesecu z upoštevanjem
ustreznega znižanja za stroške neporabljenih živil za čas odsotnosti otroka, 
- 
število dni odsotnosti otroka, 
- 
višina sredstev, ki jo za otroka v posameznem mesecu zagotavlja
ministrstvo; 
c)    
Podatke o vrtcu in skupnem seštevku sredstev za vse upravičence za
tekoči mesec, in sicer: 
- 
ime, naslov in poštna številka kraja sedeža vrtca, 
- 
davčna številka vrtca, 
- 
številka transakcijskega računa vrtca, na katerega bo opravljeno
nakazilo subvencije, 
- 
organizacijska oblika vrtca, ki je lahko samostojni javni zavod, vrtec
pri osnovni šoli ali zasebni vrtec, 
- 
skupni seštevek sredstev za vse upravičence do sofinanciranja plačil
staršev v vrtcu za tekoči mesec.
4. člen
Vrtci oblikujejo zahtevke na podlagi podatkov, ki jih
pridobijo iz dokumentacije in evidenc, ki jih vodijo v skladu z zakonom in
podzakonskimi predpisi in iz veljavnih odločb o znižanem plačilu staršev za
vrtec. 
Podatek o ceni programa in podatek o stroških neporabljenih
živil zaradi odsotnosti otroka mora temeljiti na sklepu o določitvi cen programov
v vrtcu, ki ga je sprejela občina ustanoviteljica vrtca, in s katerim je vrtec
v skladu z drugim odstavkom 31. člena Zakona o vrtcih seznanil starše, občino
zavezanko za plačilo in ministrstvo. Vrtec ministrstvo seznani s cenami, tako
da podatke vpiše v spletno aplikacijo, ki jo je ministrstvo vzpostavilo v
skladu z Zakonom o vrtcih in z namenom oblikovanja informacijske točke na
nivoju države.
5. člen
Vrtci so odgovorni za pravilnost podatkov, ki jih vnašajo v
spletno aplikacijo. Podatke za posamezni vrtec vnaša oseba, ki jo za to
pooblasti ravnatelj. Podatke, ki morajo biti ažurni, se vnaša mesečno najkasneje
do 10. dne v mesecu za pretekli mesec. Po tem datumu vnos podatkov za pretekli
mesec ni možen, morebitne spremembe ali dopolnitve pa vrtci lahko uveljavljajo
s posebno vlogo, ki jo odobri ministrstvo. Odobritev spremembe oziroma
dopolnitve se upošteva v naslednjem mesecu.

Pravilnik o zagotavljanju sredstev iz
državnega proračuna vrtcem za namen sofinanciranja plačil staršev (Uradni list
RS, št. 76/08) vsebuje naslednjo prehodno in
končno določbo:
»6. člen
Ta pravilnik se začne uporabljati v skladu z 31. členom
Zakona o spremembah in dopolnitvah zakona o vrtcih (Uradni list RS, št. 25/08).
7. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o dopolnitvah Pravilnika o
zagotavljanju sredstev iz državnega proračuna vrtcem za namen sofinanciranja
plačil staršev (Uradni list RS, št. 40/18) vsebuje naslednjo končno določbo:
»4. člen
Ta pravilnik začne veljati petnajsti dan po objavi v Uradnem
listu Republike Slovenije.«.