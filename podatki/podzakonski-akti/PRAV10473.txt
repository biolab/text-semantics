1. člen
Ta pravilnik določa način dostopa prosilcev
za mednarodno zaščito (v nadaljnjem besedilu: prosilec) do svetovalcev za
begunce (v nadaljnjem besedilu: svetovalec) ter merila za določitev nagrade za
opravljeno delo in povračilo stroškov svetovalcem za opravljeno pravno pomoč v
zvezi s postopki po Zakonu o mednarodni zaščiti (Uradni list RS, št. 11/11 –
uradno prečiščeno besedilo in 98/11 – odl. US; v nadaljnjem besedilu: zakon) na
Upravnem sodišču Republike Slovenije in Vrhovnem sodišču Republike Slovenije.
2. člen
(1) Prosilec lahko za podporo in
pravno pomoč izbere svetovalca iz imenika svetovalcev, se z njim dogovori in ga
pooblasti za zastopanje. Izbrani svetovalec je dolžan pooblastilo pred začetkom
opravljanja zastopanja posredovati Ministrstvu za notranje zadeve (v nadaljnjem
besedilu: ministrstvo).
(2) Če svetovalec, ki si ga za pomoč
in podporo izbere prosilec, zavrne nudenje podpore in pravne pomoči prosilcu
ali če se svetovalec ne odziva na njegove pozive, je prosilec o tem dejstvu
dolžan pisno ali ustno obvestiti ministrstvo. Če prosilec o zavrnitvi nudenja
podpore in pravne pomoči svetovalca ali neodzivanju svetovalca na pozive
prosilca ministrstvo obvesti ustno, ministrstvo to dejstvo zabeleži z uradnim
zaznamkom. Ministrstvo o zavrnitvi nudenja podpore in pravne pomoči prosilcu
obvesti ministrstvo, pristojno za pravosodje, ki mora svetovalca pozvati, da
navede razloge za zavrnitev podpore in pravne pomoči.
(3) Če prosilec svetovalca ne izbere
po postopku iz prvega odstavka tega člena ali če je izbrani svetovalec zavrnil
nudenje podpore in pravne pomoči, lahko za podporo in pravno pomoč svetovalca v
ustni ali pisni obliki zaprosi ministrstvo. Ministrstvo prosilcu dodeli
svetovalca po abecednem vrstnem redu priimkov svetovalcev iz imenika
svetovalcev.
(4) Za potrebe dodelitve svetovalca iz
prejšnjega odstavka ministrstvo vzpostavi dnevnik, v katerega se po zaporednih
številkah vpisuje datum in ura vpisa v dnevnik, priimek in ime dodeljenega
svetovalca ter priimek in ime prosilca, ki mu je bil svetovalec dodeljen.
(5) S svetovalcem, ki je izbran v
skladu s tretjim odstavkom tega člena, ministrstvo vzpostavi prvi stik in
svetovalca obvesti o izbiri, ta pa mora ministrstvu podporo in pravno pomoč v
izbranem primeru v roku treh ur od vzpostavljenega stika potrditi pisno po
elektronski pošti ali po faksu, ministrstvu pa do začetka opravljanja
zastopanja posredovati tudi pooblastilo za zastopanje prosilca. O dodeljenem
svetovalcu ministrstvo prosilca obvesti z obvestilom, ki je določen v prilogi 1
tega pravilnika.
(6) Če izbrani svetovalec zavrne
nudenje podpore in pravne pomoči, ministrstvo to dejstvo ustrezno zabeleži v
dnevniku iz četrtega odstavka tega člena ter prosilcu dodeli svetovalca, ki je
naslednji po vrstnem redu iz tretjega odstavka tega člena.
(7) Če svetovalec v 12 mesecih
neupravičeno zavrne nudenje podpore in pravne pomoči v treh zadevah ali če
ministrstvo prejme obvestilo prosilca ali njegovega zakonitega zastopnika o
nerednem in nevestnem delu dodeljenega svetovalca ali če ministrstvo prejme
obvestilo prosilca ali njegovega zakonitega zastopnika, da ga svetovalec ne obvešča
o postopku za priznanje mednarodne zaščite, ministrstvo o tem obvesti
ministrstvo, pristojno za pravosodje.
(8) Če se svetovalec ne odziva na
obvestila ministrstva iz petega odstavka tega člena, ministrstvo o tem obvesti
ministrstvo, pristojno za pravosodje, ki svetovalca pisno pozove, da navede
opravičljive razloge za svoje ravnanje. Če svetovalec opravičljivih razlogov ne
navede, se šteje, da je svetovalec za vsak primer neodzivanja na pozive
ministrstva zavrnil nudenje podpore in pravne pomoči.
(9) Svetovalci so ministrstvo dolžni
ažurno obveščati o daljših odsotnostih.
(10) Prosilec lahko med postopkom
zamenja svetovalca. O tem je dolžan nemudoma pisno obvestiti ministrstvo in
navesti razloge za zamenjavo. Izjavo prosilca ministrstvo posreduje
ministrstvu, pristojnemu za pravosodje.
(11) Svetovalec lahko odpove
pooblastilo v posamezni zadevi, če svoje dolžnosti ne more več opravljati. O
odpovedi pooblastila in razlogih za odpoved je svetovalec dolžan nemudoma pisno
obvestiti ministrstvo. Izjavo svetovalca o odpovedi pooblastila ministrstvo
posreduje ministrstvu, pristojnemu za pravosodje.
3. člen
Svetovalca lahko pri posameznih dejanjih
zastopanja nadomešča drug svetovalec, če je to izrecno navedeno v pooblastilu
in če z nadomeščanjem soglaša prosilec, kar mora izhajati iz pooblastila.
4. člen
Svetovalec je za vsak postopek, v katerem
je nudil podporo in pravno pomoč prosilcu, dolžan predložiti ministrstvu
stroškovnik z dokazili, ki izkazujejo upravičenost do nagrade in povračila
stroškov. Svetovalec lahko stroškovnik predloži po pravnomočnosti odločitve
sodišča v zadevi ali v roku 60 dni po izvršljivosti postopka priznanja
mednarodne zaščite.
5. člen
(1) (črtan).
(2) Za dejanja pravne pomoči pred
Upravnim sodiščem Republike Slovenije in Vrhovnim sodiščem Republike Slovenije
so svetovalci upravičeni do nagrade in povračila stroškov, pri čemer se
smiselno uporabljajo drugi odstavek 25. člena, 36. člen ter 1., 2. in 3.
poglavje 3. dela in 6. del tarife, razen tarifne številke 6002, iz Zakona o odvetniški
tarifi (Uradni list RS, št. 67/08 in 35/09).
6. člen
(1) O odmeri nagrade in povračilu
stroškov na podlagi stroškovnika odloči ministrstvo v roku 30 dni od prejema
stroškovnika s sklepom.
(2) Izplačilo odmerjene nagrade in
stroškov se opravi na podlagi računa, ki ga svetovalec izstavi po dokončnosti
sklepa iz prejšnjega odstavka, ali v primeru, da svetovalec ni zavezanec po
zakonu, ki ureja davek na dodano vrednost, pisne izjave svetovalca, da se
strinja s sklepom, ki mora vsebovati številko transakcijskega računa svetovalca
ter naziv banke.

Priloga
1: Obvestilo

Pravilnik o načinu dostopa prosilcev za
mednarodno zaščito do svetovalcev za begunce ter nagrajevanju in povračilu
stroškov svetovalcem za begunce (Uradni list RS, št. 3/12)
vsebuje naslednji končni določbi:
»KONČNI DOLOČBI
7. člen
Z dnem uveljavitve tega pravilnika preneha
veljati Pravilnik o nagrajevanju in povračilu stroškov svetovalcem za begunce
(Uradni list RS, št. 34/09 in 66/10).
8. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o načinu
dostopa prosilcev za mednarodno zaščito do svetovalcev za begunce ter
nagrajevanju in povračilu stroškov svetovalcem za begunce (Uradni list RS, št. 29/13) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
V primerih iz drugega odstavka 16. člena
Zakona o spremembah in dopolnitvah Zakona o mednarodni zaščiti (Uradni list RS,
št. 83/12) se nagrada in stroški svetovalcem za begunce odmerijo na podlagi
prvega odstavka 5. člena Pravilnika o načinu dostopa prosilcev za mednarodno
zaščito do svetovalcev za begunce ter nagrajevanju in povračilu stroškov
svetovalcem za begunce (Uradni list RS, št. 3/12).
4. člen
Ta pravilnik začne veljati naslednji dan po
objavi v Uradnem listu Republike Slovenije.«.