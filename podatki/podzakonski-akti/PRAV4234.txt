I. TEMELJNE DOLOČBE
1. člen
Ta pravilnik določa količnike za določitev
osnovnih plačil za delo, kriterije in merila za ocenjevanje uspešnosti ter
rezultatov dela v zavodih za prestajanje kazni zapora (v nadaljnjem besedilu:
zavod), način odmerjanja in obračunavanja plačila za delo, dodatke k plačilu,
obračunavanje nadomestil in drugih prejemkov ter nagrade mladoletnikom v
prevzgojnem domu.
2. člen
Ta pravilnik velja za obsojence, ki delajo
v gospodarskih dejavnostih zavoda, obsojence, ki delajo na delih, potrebnih za
normalno poslovanje zavoda, in za obsojence, ki delajo pri delodajalcih zunaj
zavoda.
Za pripornike in osebe na
prestajanju uklonilnega zapora se uporabljajo določbe tega
pravilnika, če zakon zanje ne določa drugače.
3. člen
Obsojencem, ki izpolnjujejo pogoje iz 45.
člena zakona o izvrševanju kazenskih sankcij (v nadaljnjem besedilu:
obsojenci), pripadajo poleg plačila za delo tudi dodatki za nočno delo, delo
preko polnega delovnega časa, delo na praznike in na po zakonu dela proste
dneve ter regres za letni dopust.
Obsojencem in mladoletnikom ne pripada
plačilo za dela, ki so jih dolžni opravljati po 51. členu zakona o izvrševanju
kazenskih sankcij (v nadaljnjem besedilu: zakon).
4. člen
Obsojencem se odsotnost z dela zaradi
odziva na vabilo sodišča ali drugega državnega organa šteje kot neplačana
odsotnost z dela.
Odsotnost iz prejšnjega odstavka se šteje v
čas delovne obveznosti.
5. člen
Mladoletnikom, ki se poklicno izobražujejo,
se čas izobraževanja šteje v čas delovne obveznosti.
6. člen
Če so obsojencu na podlagi 49. člena zakona
priznane pravice iz študija ob delu, se čas njihovega koriščenja šteje v čas
delovne obveznosti.
7. člen
Obsojenke, ki so bile zaradi nosečnosti
razporejene na drugo delovno mesto, imajo pravico do plačila za delo, kot bi ga
prejemale na prejšnjem delovnem mestu, razen če je plačilo na delovnem mestu,
na katerega so bile razporejene, ugodnejše.
II. KRITERIJI IN MERILA ZA ODMERJANJE PLAČILA ZA DELO
8. člen
Podlaga za višino plačila za delo
obsojencev je zahtevnost in težavnost delovnega mesta, na katerega je obsojenec
razporejen, kakovost in količina opravljenega dela, obsojenčev prispevek k
zmanjšanju stroškov proizvodnje ter delovni pogoji.
9. člen
Plačilo za delo obsojencev se odmerja in
obračunava po rezultatih dela. Rezultati dela se merijo po količinskih ali
kakovostnih normativih oziroma po enoti proizvoda. Količinske oziroma
kakovostne normative določi direktor javnega gospodarskega zavoda s soglasjem generalnega
direktorja Uprave Republike Slovenije za izvrševanje kazenskih
sankcij (v nadaljnjem besedilu: generalni direktor).
Za dela, ki jih ni mogoče meriti po
normativih iz prejšnjega odstavka, se plačilo odmerja in obračunava po urah
dejansko opravljenega dela.
10. člen
Plačilo za delo obsojencev je sestavljeno
iz osnovnega plačila in dodatkov.
Osnovno plačilo se določi na podlagi
števila dejansko opravljenih delovnih ur, osnove za izračun plačila za delo
obsojencev in količnikov, določenih s tem pravilnikom.
Količniki za določitev osnovnega plačila se
razvrščajo v tarifne skupine glede na zahtevnost dela. Znotraj tarifnih skupin
se količniki razvrščajo v plačilne razrede (kategorije dela).
Tarifne skupine in plačilni razredi so:

Tarifna skupina

Količnik

 


 

najnižji 

najvišji


I. 

enostavna dela 

0,527

0,579


II. 

manj zahtevna dela 

0,580

0,648


III. 

srednje zahtevna
  dela 

0,649

0,721


IV. 

zahtevna dela 

0,722

0,816


V. 

bolj zahtevna dela 

0,817

0,974


VI. 

zelo zahtevna dela 

0,975

1,106


VII.

visoko zahtevna dela
  

1,107

1,317


VIII. 

najbolj zahtevna
  dela 

1,318

1,580


IX. 

izjemno zahtevna
  dela 

1,581

2,107

11. člen
Na podlagi plačilnih razredov (kategorij
dela) iz prejšnjega člena se za potrebe obračuna plačil obsojencev ugotovijo
urne postavke tako, da se zmnožek količnika za posamezno kategorijo dela in
osnovo za izračun plačila za delo obsojencev (25 odstotkov
osnovne plače 1. plačnega razreda iz Zakona o sistemu plač v javnem sektorju
(Uradni list RS, št. 95/07 – uradno prečiščeno besedilo, 110/07 – skl. US,
17/08, 58/08, 69/08 – ZTFI-A, 69/08 – ZZavar-E, 80/08, 120/08 – odl. US, 20/09
– ZZZPF in 48/09)) deli z mesečnim številom rednih ur (174 ur).
12. člen
Izračun plačila za delo za normirana dela
se izračuna na podlagi evidence dela tako, da se mesečno število opravljenih
delovnih ur poveča ali zmanjša sorazmerno z doseganjem norme in pomnoži s
pripadajočo urno postavko po prejšnjem členu.
13. člen
Za dela, kjer se delo ne more meriti, se
plačilo za delo izračuna tako, da se mesečno število dejansko opravljenih
delovnih ur pomnoži s pripadajočo urno postavko iz 10. člena tega pravilnika.
14. člen
Za nadpovprečni oziroma podpovprečni uspeh
pri delu se obsojencu plačilo za delo poveča oziroma zmanjša v odstotkih po
naslednjih merilih in kriterijih:

Uspeh/kriterij

Nadpovprečen

Povprečen

Podpovprečen


Obseg opravljenega
  dela

+ 1 do + 20

0

– 1 do – 10


Kvaliteta
  opravljenega dela

+ 1 do + 20

0

– 1 do – 10


Gospodarnost

+ 1 do + 10

0

– 1 do – 5


Delovna disciplina

+ 1 do + 10

0

– 1 do – 5

Plačilo za nadpovprečen uspeh pri delu se
lahko poveča za največ 60 odstotkov, za podpovprečen uspeh pri delu pa zmanjša
za največ 30 odstotkov osnovnega plačila iz 10. člena tega pravilnika.
Kriterije in merila iz tega člena
podrobneje opredelita in določita direktor javnega gospodarskega zavoda oziroma
direktor zavoda s soglasjem generalnega direktorja.
Predlog mesečne ocene uspeha pri delu
pripravi inštruktor. Predlagano oceno potrdi direktor javnega gospodarskega
zavoda oziroma direktor zavoda.
III. DODATKI K PLAČILU ZA DELO IN REGRES ZA LETNI DOPUST
1. Dodatki za delo v manj ugodnem času
15. člen
Za delo v delovnem času, ki je za obsojence
manj ugodno, pripadajo obsojencem dodatki v naslednjih odstotkih od osnovnega
plačila za polni delovni čas:

dodatek

%


– za nočno delo
  

30


– za delo preko
  polnega delovnega časa 

30


– za delo na po
  zakonu dela prost dan 

50

Dodatki se obračunavajo in izplačujejo le
za čas, ko je obsojenec delal v pogojih, zaradi katerih mu dodatek pripada.
Dodatki za delo v manj ugodnem delovnem času se med seboj ne izključujejo.
16. člen
Osnova za obračun dodatka za delo preko
polnega delovnega časa je višina osnovnega plačila, ki obsojencu pripada za
delo v rednem delovnem času.
2. Stimulativni dodatek za stalnost pri delu
17. člen
Če obsojenec dosega najmanj povprečen uspeh
pri delu, redno dela poln delovni čas in ni bil odsoten z dela zaradi bolezni,
mu pripada dodatek za stalnost pri delu, in sicer v višini:
a) 
4 odstotke osnovnega plačila, če izpolnjuje
pogoje v obračunskem mesecu;
b) 
8 odstotkov osnovnega plačila, če izpolnjuje
pogoje najmanj 3 mesece zaporedoma;
c) 
12 odstotkov osnovnega plačila, če izpolnjuje
pogoje najmanj 5 mesecev zaporedoma.
Obsojencu pripada odstotek za stalnost pri
delu po točki a) iz prejšnjega odstavka tudi v primeru, če mu v javnem
gospodarskem zavodu, v katerem dela, ni omogočeno redno delo, potem ko je bil
že razporejen na delo.
Osnova za obračun dodatka je osnovno
plačilo iz 10. člena tega pravilnika.
Pooblaščeni delavec vodi za vsakega
obsojenca evidenco o izpolnjevanju obveznosti in pogojev iz tega člena.
Če obsojenec izgubi pravico do
stimulativnega dodatka, začne doba za njegovo pridobitev teči znova.
3. Dodatek za delo v posebno težkih delovnih razmerah
18. člen
Za delo v posebno težkih delovnih razmerah
pripada obsojencem dodatek v višini 20 odstotkov od osnovnega plačila za delo.
Dela v posebno težkih delovnih razmerah se določijo v sistemizaciji del in
nalog obsojencev.
4. Regres za letni dopust
19. člen
Regres za letni dopust pripada obsojencu
enkrat letno v višini 10 odstotkov regresa, ki pripada delavcem v državni
upravi, če izpolnjuje pogoje iz 56. člena zakona.
Če obsojenec v koledarskem letu pridobi
sorazmerni del letnega dopusta, mu pripada sorazmerni del regresa.
Regres za letni dopust se obsojencem
izplača do konca julija tekočega leta oziroma najkasneje do konca novembra
tekočega leta, pri sorazmernem delu dopusta pa ob koncu leta oziroma ob odpustu
s prestajanja kazni zapora.
IV. NADOMESTILA PLAČILA
20. člen
Nadomestilo plačila za delo v času
odsotnosti z dela zaradi letnega dopusta znaša 100 odstotkov povprečnega
mesečnega plačila, ki ga je obsojenec dobival za delo v rednem delovnem času v
zadnjih šestih mesecih. Če je delal manj kot šest mesecev, je obsojenec
upravičen do nadomestila v višini 100 odstotkov povprečnega plačila za čas,
kolikor je delal.
21. člen
Obsojenka, ki zaradi varstva in nege otroka
v zavodu dela polovico polnega delovnega časa na dan, ima pravico do plačila za
delo po dejanskem delu.
22. člen
Za obsojence, ki se poklicno izobražujejo,
veljajo za obračunavanje nagrad enaki kriteriji, kot veljajo za mladoletnike,
ki se poklicno izobražujejo.
V. SREDSTVA ZA PLAČILO ZA DELO OBSOJENCEV IN POSTOPEK
OBRAČUNAVANJA PLAČILA
23. člen
Sredstva za plačilo za delo obsojencev, ki
delajo v okviru javnega gospodarskega zavoda, zagotavlja javni gospodarski
zavod.
Sredstva za plačilo za delo obsojencev, ki
delajo v okviru zavoda, se zagotavljajo iz materialnih stroškov zavoda.
24. člen
Plačilo za delo obsojencev se obračunava
mesečno za nazaj. Obračun plačila za delo se izroči obsojencu najkasneje do 15.
dne v mesecu za pretekli mesec. Obračun plačila vsebuje naslednje podatke: ime
in priimek obsojenca, mesec obračuna, urno postavko, število ur in znesek
plačil po vrstah dela, dodatke, nadomestila, pravni pouk, po potrebi pa tudi
druge podatke.
25. člen
Zoper obračun plačila ima obsojenec pravico
vložiti ugovor direktorju javnega gospodarskega zavoda, če dela pri delih,
potrebnih za normalno poslovanje zavoda, pa direktorju
zavoda.
Ugovor je treba podati ustno na zapisnik
ali pisno v treh dneh po prejemu obračuna. Direktor javnega gospodarskega
zavoda oziroma direktor zavoda mora odločiti o ugovoru
najpozneje v petih dneh po prejemu ugovora.
Zoper odločitev direktorja javnega
gospodarskega zavoda oziroma direktorja zavoda se
obsojenec lahko pritoži generalnemu direktorju.
V.A PLAČILO ZA DELO OBSOJENCEV V DELOVNI TERAPIJI
25.a člen
Obsojenci, ki so vključeni v delovno
terapijo na podlagi 247. člena zakona, imajo pravico do plačila za delo.
Plačilo za delo v delovni terapiji se
izračuna na podlagi evidence dela tako, da se mesečno število opravljenih ur
pomnoži z urno postavko za manj zahtevna dela, ovrednoteno z najnižjim
količnikom v tarifni skupini iz 10. člena tega pravilnika.
Nadomestilo plačila za čas odsotnosti z
dela zaradi dopusta znaša 100 odstotkov plačila za
delo v delovni terapiji za pretekli mesec.
Sredstva za plačilo
obsojencev, ki delajo v delovni terapiji, se zagotavljajo iz sredstev za
materialne stroške zavoda.
VI. NAGRADE ZA DELO IN IZOBRAŽEVANJE MLADOLETNIKOV
26. člen
Za mladoletnike, ki delajo, se uporabljajo
določbe tega pravilnika, ki se nanašajo na plačilo za delo obsojencev.
27. člen
Mladoletniki, ki se poklicno izobražujejo,
prejemajo denarne nagrade, ki so odvisne od letnika in uspešnosti izobraževanja
udeleženca.
Osnova za nagrado je 50 odstotkov vrednosti
povprečne plače v RS. Ta osnova se obračunava po posameznih letnikih in po
uspešnosti izobraževanja, in sicer:

Letnik

%

 

 

% na uspešnost

 

 


izobraževanja

osnove

nezad.

zad.

dober

prav dober

odličen


I. letnik

10

+ 0

+ 10

+ 20

+ 30

+ 40


II. letnik

15

+ 0

+ 10

+ 20

+ 30

+ 40


III. letnik

20

+ 0

+ 10

+ 20

+ 30

+ 40


IV. letnik

20

+ 0

+ 10

+ 20

+ 30

+ 40

Osnova oziroma odstotek osnove za posamezno
stopnjo izobraževanja velja za izpolnjeno mesečno učno obvezo.
Za mladoletnike, ki se izobražujejo, se
denarne nagrade zagotavljajo iz sredstev prevzgojnega doma, namenjenih za
materialne stroške.

Pravilnik o količnikih za določitev osnovnih
plačil, o kriterijih in merilih za ocenjevanje uspešnosti in rezultatov dela
obsojencev ter o nagradah mladoletnikov (Uradni list RS, št. 52/02)
vsebuje naslednji prehodni in končno določbo:
»VII. PREHODNI IN KONČNA DOLOČBA
28. člen
Sistemizacijo del in nalog obsojencev
predpiše direktor uprave najkasneje v treh mesecih po uveljavitvi tega
pravilnika.
Količinski in kakovostni normativi iz 9.
člena ter kriteriji in merila iz tretjega odstavka 14. člena tega pravilnika
morajo biti določeni najkasneje v treh mesecih po uveljavitvi tega pravilnika.
29. člen
Za obsojence, ki ob uveljavitvi tega
pravilnika delajo pri delodajalcih zunaj zavoda, se določbe tega pravilnika ne
uporabljajo.
30. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o količnikih za določitev osnovnih plačil, o kriterijih in merilih
za ocenjevanje uspešnosti in rezultatov dela obsojencev ter o nagradah
mladoletnikov (Uradni list RS, št. 86/09) spreminja 28. člen pravilnika
tako, da se glasi:
»28. člen
Sistemizacijo del in nalog obsojencev
predpiše generalni direktor najkasneje v treh mesecih
po uveljavitvi tega pravilnika.
Količinski in kakovostni normativi iz 9.
člena ter kriteriji in merila iz tretjega odstavka 14. člena tega pravilnika
morajo biti določeni najkasneje v treh mesecih po uveljavitvi tega pravilnika.«;
ter vsebuje naslednjo končno določbo:
»9. člen
Ta pravilnik začne veljati naslednji dan po
objavi v Uradnem listu Republike Slovenije.«.