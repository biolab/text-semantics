1. člen
(vsebina)
Ta uredba določa zahteve navzkrižne
skladnosti za izvajanje:
-       
Uredbe (EU) št. 1305/2013 Evropskega parlamenta in Sveta z dne
17. decembra 2013 o podpori za razvoj podeželja iz Evropskega kmetijskega
sklada za razvoj podeželja (EKSRP) in razveljavitvi Uredbe Sveta (ES) št.
1698/2005 (UL L št. 347 z dne 20. 12. 2013, str. 487), zadnjič
spremenjene z Delegirano uredbo Komisije (EU) št. 994/2014 z dne 13. maja
2014 o spremembi prilog VIII in VIIIc k Uredbi Sveta (ES) št. 73/2009,
Priloge I k Uredbi (EU) št. 1305/2013 Evropskega parlamenta in Sveta ter
prilog II, III in VI k Uredbi (EU) št. 1307/2013
Evropskega parlamenta in Sveta (UL L 280, 24. 9. 2014,
str. 1), (v nadaljnjem besedilu: Uredba 1305/2013/EU);
-       
Uredbe (EU) št. 1306/2013 Evropskega parlamenta in Sveta z dne
17. decembra 2013 o financiranju, upravljanju in spremljanju skupne
kmetijske politike in razveljavitvi uredb Sveta (EGS) št. 352/78, (ES) št.
165/94, (ES) št. 2799/98, (EC) No 814/2000, (ES) št. 1290/2005 in (ES) št.
485/2008 (UL L št. 347 z dne 20. 12. 2013, str. 549), zadnjič
spremenjene z Uredbo (EU) št. 1310/2013 Evropskega parlamenta in Sveta z
dne 17. decembra 2013 o določitvi nekaterih prehodnih določb glede podpore
za razvoj podeželja iz Evropskega kmetijskega sklada za razvoj podeželja
(EKSRP), o spremembi Uredbe (EU) št. 1305/2013 Evropskega parlamenta in
Sveta glede sredstev in njihove razdelitve za leto 2014 in o spremembi Uredbe
Sveta (ES) št. 73/2009 in uredb (EU) št. 1307/2013, (EU)
št. 1306/2013 in (EU) št. 1308/2013 Evropskega parlamenta in Sveta v
zvezi z njihovo uporabo v letu 2014 (UL L št. 347 z dne
20. 12. 2013, str. 865), (v nadaljnjem besedilu: Uredba
1306/2013/EU);
-       
Uredbe (EU) št. 1307/2013 Evropskega parlamenta in Sveta z dne
17. december 2013 o pravilih za neposredna plačila kmetom na podlagi shem
podpore v okviru skupne kmetijske politike ter razveljavitvi Uredbe Sveta (ES)
št. 637/2008 in Uredbe Sveta (ES) št. 73/2009 (UL L 347,
20. 12. 2013, str. 608), zadnjič spremenjene z Delegirano uredbo
Komisije (EU) št. 1001/2014 z dne 18. julija 2014 o spremembi Priloge X k
Uredbi (EU) št. 1307/2013 Evropskega parlamenta in Sveta o pravilih za
neposredna plačila kmetom na podlagi shem podpore v okviru skupne kmetijske
politike (UL L št. 281 z dne 25. 9. 2014, str. 1), (v nadaljnjem
besedilu: Uredba 1307/2013/EU);
-       
Uredbe (EU) št. 1308/2013 Evropskega parlamenta in Sveta z dne
17. decembra 2013 o vzpostavitvi skupne ureditve trgov kmetijskih
proizvodov in razveljavitvi uredb Sveta (EGS) št. 922/72, (EGS) št. 234/79,
(ES) št. 1037/2001 in (ES) št. 1234/2007 (UL L št. 347 z dne
20. 12. 2013, str. 671), zadnjič spremenjene z Izvedbeno uredbo
Komisije (EU) št. 1271/2014 z dne 28. novembra 2014 o odobritvi zvišanja
mejnih vrednosti za obogatitev vina, proizvedenega iz grozdja, potrganega v
letu 2014 z nekaterih sort vinske trte na nekaterih vinorodnih območjih ali v
delu teh območij (UL L št. 344 z dne 29. 11. 2014, str. 10), (v
nadaljnjem besedilu: Uredba 1308/2013/EU);
-       
Delegirane uredbe Komisije (EU) št. 640/2014 z dne 11. marca 2014 o
dopolnitvi Uredbe (EU) št. 1306/2013 Evropskega parlamenta in Sveta glede
integriranega administrativnega in kontrolnega sistema, pogojev za zavrnitev
ali ukinitev plačil in za upravne kazni, ki se uporabljajo za neposredna
plačila, podporo za razvoj podeželja in navzkrižno skladnost (UL L št. 181 z
dne 20. 6. 2014, str. 48; v nadaljnjem besedilu: Uredba 640/2014/EU)
in
-       
Izvedbene uredbe Komisije (EU) št. 809/2014 z dne 17. julija 2014 o
pravilih za uporabo Uredbe (EU) št. 1306/2013 Evropskega parlamenta in Sveta v
zvezi z integriranim administrativnim in kontrolnim sistemom, ukrepi za razvoj
podeželja in navzkrižno skladnostjo (UL L št. 227 z dne 31. 7. 2014,
str. 69; v nadaljnjem besedilu: Uredba 809/2014/EU).
2. člen
(pojmi)
Izrazi uporabljeni v tej uredbi pomenijo:
-       
upravna kazen je upravna kazen iz Uredbe 1306/2013/EU, Uredbe
640/2014/EU in Uredbe 809/2014/EU in pomeni ustrezen znesek zmanjšanja plačil
iz predpisa, ki ureja neposredna plačila v kmetijstvu, plačil na podlagi točk
(a) in (b) prvega odstavka 21. člena ter 28. do 31., 33. in 34. člena
Uredbe 1305/2013/EU, ter plačil na podlagi 46. in 47. člena Uredbe
1308/2013/EU;
-       
sistem zgodnjega opozarjanja je sistem zgodnjega opozarjanja iz drugega
pododstavka drugega odstavka 99. člena Uredbe 1306/2013/EU;
-       
trajni pašniki so trajni pašniki iz 37. člena Uredbe 640/2014/EU.
3. člen
(zahteve navzkrižne skladnosti)
(1) Zahteve navzkrižne skladnosti so
predpisane zahteve ravnanja in standardi za ohranjanje dobrega kmetijskega in
okoljskega stanja zemljišč in predstavljajo minimalne zahteve s področja
okolja, podnebnih sprememb, dobrega kmetijskega stanja zemljišč, s področja
javnega zdravja, zdravja živali in rastlin ter s področja dobrobiti živali.
Primerjalni prikaz zahtev navzkrižne skladnosti je v prilogi 1, ki je sestavni
del te uredbe.
(2) V prilogi 4, ki je sestavni del te
uredbe, je določen obrazec za vodenje evidence uporabe živinskih in mineralnih
gnojil za posamezno koledarsko leto, za potrebe izpolnjevanja zahtev iz
predpisanih zahtev ravnanja za nitrate iz priloge 1 te uredbe.
4. člen
(zavezanci)
(1) Zavezanci za izpolnjevanje zahtev
navzkrižne skladnosti iz te uredbe so vlagatelji zahtevkov za:
a)     neposredna plačila iz predpisa, ki ureja neposredna plačila v
kmetijstvu (v nadaljnjem besedilu: neposredna plačila);
b)     plačila na podlagi točk (a) in (b) prvega odstavka 21. člena ter
28. do 31., 33. in 34. člena Uredbe 1305/2013/EU (v nadaljnjem besedilu:
plačila PRP).
(2) Zavezanci za izpolnjevanje zahtev
navzkrižne skladnosti so tudi prejemniki podpore na podlagi 46. in 47. člena
Uredbe 1308/2013/EU (v nadaljnjem besedilu: plačila za prestrukturiranje in
preusmeritev vinogradov ter zeleno trgatev).
5. člen
(pristojni organ)
Za kontrolo navzkrižne skladnosti in
določitev zneska zmanjšanja neposrednih plačil, plačil PRP in plačil za prestrukturiranje
in preusmeritev vinogradov ter zeleno trgatev je pristojna Agencija Republike
Slovenije za kmetijske trge in razvoj podeželja (v nadaljnjem besedilu:
agencija).
6. člen
(kontrola)
(1) Izpolnjevanja zahtev iz te uredbe
preverja agencija v skladu s 65. do 72. členom Uredbe 809/2014/EU in v skladu s
predpisom, ki ureja izvedbo ukrepov kmetijske politike, pri najmanj enem
odstotku zavezancev iz 3. člena te uredbe. Agencija obravnava tudi ugotovljene
nepravilnosti, na katere opozorijo drugi organi, pristojni za nadzor nad
izvajanjem predpisov iz te uredbe.
(2) Pri pregledih na kraju samem se za
določitev višje ali nižje stopnje kršitve pri zahtevah, kjer je določena samo
ena vrednost odstotka zmanjšanja plačila samo v stolpcu »Srednja kršitev« iz
priloge 1 te uredbe, uporabi preglednica določanja stopnje kršitve iz
malomarnosti iz priloge 2, ki je sestavni del te uredbe, v skladu z 38. členom
Uredbe 640/2014/EU in predpisom, ki ureja izvajanje ukrepov kmetijske politike.
7. člen
(zmanjšanje plačila)
(1) Če agencija ugotovi, da zahteve
navzkrižne skladnosti iz te uredbe niso izpolnjene, določi odstotek zmanjšanja
plačila za neposredno plačilo, plačilo PRP ter za plačilo za prestrukturiranje
in preusmeritev vinogradov in zeleno trgatev v skladu s prvo alinejo 2. člena
te uredbe. Odstotek zmanjšanja plačila je določen z vrednostmi 1  %, 3  % ali
5  % za posamezno neizpolnjevanje zahtev, pri čemer 1  % pomeni najnižjo, 3  %
srednjo in 5  % najvišjo težo kršitve.
(2) Upravičencu, ki ne izpolnjuje
zahtev navzkrižne skladnosti iz te uredbe, se določi zmanjšanje ali izključitev
skupnega zneska plačil iz prvega in drugega odstavka 4. člena te uredbe, v
skladu z 99. členom Uredbe 1306/2013/EU, 38. do 41. členom Uredbe 640/2014/EU
in 73. do 75. členom Uredbe 809/2014/EU ter predpisom, ki ureja izvajanje
ukrepov kmetijske politike.
(3) Ne glede na prejšnji odstavek se v
zvezi s petim odstavkom 17. člena Uredbe 1305/2013/EU, ne upošteva teža kršitve
pri določitvi odstotka zmanjšanja plačila neposrednega plačila, plačila PRP,
plačila za prestrukturiranje vinogradov in zeleno trgatev za izpolnjevanje
obstoječih predpisanih zahtev ravnanja s področja nitratov in zaščite rejnih
živali, če so te naložbe opredeljene v poslovnem načrtu iz četrtega odstavka
19. člena Uredbe 1305/2013/EU, v obdobju 24 mesecev od dneva pravnomočnosti
odločbe o dodelitvi statusa mladega kmeta iz alineje (i) točke (a) prvega odstavka
19. člena Uredbe 1305/2013/EU.
(4) Določbe prvega, drugega in
tretjega odstavka tega člena se ne uporabljajo za upravičence, ki sodelujejo v
shemi za male kmete iz naslova V Uredbe 1307/2013/EU in za podporo, navedeno v
devetem odstavku 28. člena Uredbe 1305/2013/EU.
(5) Določbe prvega, drugega in
tretjega odstavka tega člena se ne uporabljajo za upravičence, ki so pridobili
zaraščene površine in jih morajo očistiti v enem letu od vpisa v Register
kmetijskih gospodarstev ali od vročitve odločbe pristojnega inšpektorja v
skladu s 7. členom Zakona o kmetijskih zemljiščih (Uradni list RS, št. 71/11 –
uradno prečiščeno besedilo in 58/12).
8. člen
(sistem zgodnjega opozarjanja)
(1) Sistem zgodnjega opozarjanja se
uporablja za primere neskladnosti iz te uredbe, ki bistveno ne vplivajo na
okolje in zdravje ljudi, živali ali rastlin in zaradi njih niso oziroma ne bodo
nastale škodljive posledice ter se dajo odpraviti na kraju samem ali v razumno
kratkem roku in so ugotovljene ob pregledu na kraju samem ali upravnem pregledu
agencije.
(2) Primeri iz prejšnjega odstavka so
navedeni v prilogi 1 te uredbe in so označeni z okrajšavo »(MK)«.
(3) Odprava neskladnosti iz prvega
odstavka tega člena se preverja v skladu s predpisom, ki ureja izvajanje
ukrepov kmetijske politike.
9. člen
(namerna neskladnost)
(1) Če agencija v postopku preverjanja
in po predhodnem opozorilu, naj se odpravijo določene neskladnosti iz te
uredbe, ali med vodenjem postopka ugotovi, da gre za namerno ali namerno
ponavljajočo se neskladnost, nosilcu pa po pisnem pozivu, naj se razjasni
dejansko stanje, ne uspe dokazati nasprotnega, se določi zmanjšanje plačila iz
prve alineje 2. člena te uredbe.
(2) Če agencija ugotovi namerno
neizpolnjevanje zahtev iz prejšnjega odstavka, določi odstotek zmanjšanja
neposrednega plačila, plačila PRP, plačila za prestrukturiranje in preusmeritev
vinogradov in zeleno trgatev v skladu s preglednico določanja stopnje namerne
kršitve iz priloge 3, ki je sestavni del te uredbe, in v skladu z 38. členom
Uredbe 640/2014/EU.
10. člen
(ohranjanje trajnih pašnikov)
(1) Agencija iz prijavljenih površin
kmetijskih zemljišč na zbirnih vlogah za leti 2004 in 2005 ugotovi in izračuna
razmerje med površino trajnih pašnikov in površino kmetijskih zemljišč na
območju Republike Slovenije v skladu s 37. členom Uredbe 640/2014/EU.
(2) Če se ugotovljeno razmerje iz
prejšnjega odstavka zmanjša za več kot pet odstotkov, se uporabi 37. člen
Uredbe 640/2014/ES.

Priloga
1: Zahteve navzkrižne skladnosti
Priloga
2: Preglednica določanja stopnje kršitve iz malomarnosti
Priloga
3: Preglednica določanja stopnje namerne kršitve
Priloga
4: Evidenca uporabe živinskih in mineralnih gnojil za tekoče koledarsko leto

Uredba o navzkrižni skladnosti (Uradni list
RS, št. 96/14) vsebuje naslednjo prehodno in
končni določbi:
»PREHODNA IN KONČNI DOLOČBI
11. člen
(dokončanje
postopkov)
Postopki, začeti na podlagi Uredbe o
predpisanih zahtevah ravnanja ter dobrih kmetijskih in okoljskih pogojih pri
kmetovanju (Uradni list RS, št. 98/11, 1/13 in 113/13), se končajo v skladu z
Uredbo o predpisanih zahtevah ravnanja ter dobrih kmetijskih in okoljskih
pogojih pri kmetovanju (Uradni list RS, št. 98/11, 1/13 in 113/13).
12. člen
(prenehanje
veljavnosti)
Z dnem uveljavitve te uredbe preneha
veljati Uredba o predpisanih zahtevah ravnanja ter dobrih kmetijskih in okoljskih
pogojih pri kmetovanju (Uradni list RS, št. 98/11, 1/13 in 113/13).
13. člen
(začetek
veljavnosti)
Ta uredba začne veljati 1. januarja
2015.«.

Uredba o spremembah in dopolnitvi Uredbe o
navzkrižni skladnosti (Uradni list RS, št. 62/15) vsebuje naslednjo prehodno in
končno določbo:
»7. člen 
Postopki, začeti na podlagi Uredbe o
navzkrižni skladnosti (Uradni list RS, št. 96/14), se končajo v skladu s to
uredbo.
8. člen 
Ta uredba začne veljati naslednji dan po
objavi v Uradnem listu Republike Slovenije.«.