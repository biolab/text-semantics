I. SPLOŠNE DOLOČBE
1. člen
(namen pravilnika)
(1) S tem pravilnikom se določata način in postopek
preverjanja izpolnjevanja pogojev za napredovanje delavcev na delovnem mestu v
višji plačni razred oziroma v istem nazivu v višji plačni razred na Univerzi v
Mariboru.
(2) Napredovanje delavcev v plačne razrede po tem
pravilniku ne izključuje hkratnega napredovanja delavca v habilitacijskem nazivu.
(3) Delavci Univerze v Mariboru lahko ob izpolnjevanju
predpisanih pogojev napredujejo v višji plačni razred vsaka tri leta.
2. člen
(pomen izrazov)
(1) Odgovorna oseba po tem pravilniku je:
-       
dekan za pedagoške, raziskovalne in ostale zaposlene na članici,
-       
direktor, ravnatelj za zaposlene na drugi članici,
-       
glavni tajnik za zaposlene na rektoratu univerze.
(2) Napredovalno obdobje je čas od zadnjega napredovanja
oziroma prve zaposlitve v javnem sektorju, ko je delavec delal na delovnih
mestih, za katere je predpisana enaka stopnja strokovne izobrazbe in v katerem
delavec pridobi tri letne ocene delovne uspešnosti, ki mu omogočajo
napredovanje.
(3) Uporabljeni izrazi, zapisani v moški spolni
slovnični obliki, so uporabljeni kot nevtralni za moške in ženske.
3. člen
(pogoj napredovanja)
(1) Pogoj za napredovanje v višji plačni razred je delovna
uspešnost, izkazana v napredovalnem obdobju.
(2) Delovna uspešnost se ocenjuje po naslednjih
elementih:
-       
rezultatih dela,
-       
samostojnosti, ustvarjalnosti in natančnosti pri opravljanju dela,
-       
zanesljivosti pri opravljanju dela,
-       
kakovost sodelovanja in organizaciji dela,
-       
drugih sposobnostih v zvezi z opravljanjem dela.
II. NAČIN IN POSTOPEK PREVERJANJA IZPOLNJEVANJA POGOJEV
4. člen
(način preverjanja in izpolnjevanja pogojev)
(1) Preverjanje pogojev se izvede na osnovi ocene
elementov delovne uspešnosti iz drugega odstavka 3. člena tega pravilnika.
(2) Posamezni elementi delovne uspešnosti se lahko
ocenijo z oceno:
-       
nadpovprečno,
-       
povprečno,
-       
podpovprečno.
(3) Elementi delovne uspešnosti po Prilogi I se za
nepedagoške, pedagoške in raziskovalne delavce lahko podrobneje opredelijo v
Izvedbenih navodilih, ki jih sprejme upravni odbor univerze.
(4) Negativna ocena o pedagoškem delu, pridobljena na
podlagi študentske ankete o pedagoškem delu za zaposlenega na delovnih mestih
skupine D, pomeni, da je delavec po elementu rezultati dela lahko ocenjen
največ z oceno povprečno.
5. člen
(postopek ocenjevanja)
(1) Postopek ocenjevanja delavcev se izvede vsako leto
najkasneje do 10. marca za preteklo leto.
(2) Ocenjevalno obdobje je obdobje od 1. januarja
do 31. decembra.
(3) V roku iz prvega odstavka tega člena mora odgovorna oseba
oziroma nadrejeni po pooblastilu odgovorne osebe izpolniti Ocenjevalni list za
delovno uspešnost delavca v ocenjevalnem obdobju, iz Priloge II, ki je sestavni
del pravilnika.
(4) Oceni se tiste delavce, ki imajo z Univerzo v
Mariboru sklenjeno pogodbo o zaposlitvi za določen ali nedoločen čas, za polni
delovni čas ali delovni čas, krajši od polnega delovnega časa.
(5) Ocenijo se delavci, ki v posameznem koledarskem letu
niso bili odsotni več kot šest mesecev in tisti, ki so bili odsotni več kot
šest mesecev zaradi sobotnega leta, zaradi poškodbe pri delu, poklicne ali
druge bolezni ali starševskega varstva.
(6) V primeru, ko je delavec odsoten tri leta, ne
napreduje, razen v primeru porodniškega dopusta oziroma dopusta za nego in
varstvo otroka, kjer je napredovanje za en plačni razred avtomatično.
(7) Delavca se v roku iz prvega odstavka tega člena
pisno seznani z oceno delovne uspešnosti in utemeljitvijo, kot izhaja iz
ocenjevalnega lista. Ocenjevalni list se hrani v personalni mapi zaposlenega.
(8) Delavec lahko zahteva preizkus ocene skladno z
določili Zakona o sistemu plač v javnem sektorju.
(9) V postopku preizkusa ocene deluje tri članska
komisija za preizkus ocene, ki jo imenuje rektor univerze.
6. člen
(postopek preverjanja izpolnjevanja pogojev)
(1) Postopek preverjanja
pogojev za napredovanje se izvede enkrat letno, in sicer do 15. novembra
tekočega leta, ko odgovorna oseba predlaga napredovanje oziroma spremembo
pogodbe o zaposlitvi, da se zaposlenega uvrsti v višji plačni razred.
(2) Za en plačni razred napreduje kdor je ocenjen z
oceno nadpovprečno po treh elementih delovne uspešnosti v treh posameznih
ocenjevalnih obdobjih znotraj napredovalnega obdobja, pri čemer mora biti po
ostalih dveh elementih ocenjen z oceno povprečno.
(3) Delavec, ki je ocenjen nadpovprečno po vseh
posameznih elementih delovne uspešnosti v posameznem ocenjevalnem obdobju,
lahko po vsakem napredovalnem obdobju napreduje za dva plačna razreda.
(4) Za delavca, ki ni izpolnil pogojev za napredovanje
po tem pravilniku, se izpolnjevanje pogojev za napredovanje ponovno preveri
naslednje leto ob ponovnem postopku preverjanja pogojev za napredovanje.
(5) Ne glede na določbe drugega, tretjega in četrtega
odstavka tega člena napreduje delavec za en plačni razred, če je v času od
zadnjega napredovanja oziroma prve zaposlitve na Univerzi v Mariboru preteklo
najmanj šest let in je v tem obdobju vsaj po treh elementih delovne uspešnosti
v vseh posameznih ocenjevalnih obdobjih dosegel oceno povprečno. Pri tem se
upoštevajo tri najugodnejše ocene v obdobju od zadnjega napredovanja.
7. člen
(napredovanje)
(1) Na podlagi ugotovitve o izpolnjevanju pogojev za
napredovanje odgovorna oseba delavcu ponudi pisni predlog aneksa k pogodbi o
zaposlitvi najkasneje tri dni pred predvideno spremembo pogodbe o zaposlitvi
zaradi napredovanja, h kateremu priloži obrazec o izpolnjevanju pogojev, iz
Priloge III tega pravilnika.
(2) Delavec napreduje in pridobi pravico do plače na
osnovi plačnega razreda, pridobljenega z napredovanjem, s 1. decembrom v letu,
ko izpolni pogoje za napredovanje v višji plačni razred.
(3) V primeru sklenitve pogodbe o zaposlitvi za
opravljanje del na drugem delovnem mestu v okviru Univerze v Mariboru se
napredovalno obdobje ne prekine, če delavec zasede delovno mesto v istem ali
nižjem tarifnem razredu v isti plačni podskupini ali na istovrstnih oziroma
sorodnih delovnih mestih v različnih plačnih podskupinah.
(4) Ne glede na določbo petega odstavka 5. člena tega
Pravilnika odgovorna oseba v primeru prenehanja delovnega razmerja na Univerzi
v Mariboru delavca oceni in mu izroči kopijo ocene elementov delovne
uspešnosti, originali pa se hranijo v njegovi personalni mapi.
8. člen
(napredovanje delavcev Univerze v Mariboru, uvrščenih v
plačno skupino B)
(1) Pri delavcih na delovnih mestih Univerze v Mariboru,
ki so uvrščeni v plačno skupino B, se ob prenehanju mandata ob vrnitvi na
delovno mesto v mirovanju, upošteva število napredovanj, ki bi jih delavec
lahko dosegel, če bi na tem delovnem mestu napredoval vsaka tri leta.
(2) Delavcu iz prvega odstavka tega člena se ocena
delovne uspešnosti določi po naslednjem sistemu:
-       
za leto, ko je na podlagi splošnega akta, ki določa uspešnost
direktorjev v visokem šolstvu, prejel (oziroma je bil ocenjen in sredstev ni
prejel) redno delovno uspešnost v višini 50 % ali več, se mu določi ocena
nadpovprečno,
-       
za leto, ko je na podlagi splošnega akta, ki določa uspešnost direktorjev
v visokem šolstvu, prejel (oziroma je bil ocenjen in sredstev ni prejel) redno
delovno uspešnost v višini manj kot 50 %, se mu določi ocena povprečno,
-       
za leto, ko na podlagi splošnega akta, ki določa uspešnost direktorjev v
visokem šolstvu, na podlagi ocene ni prejel sredstev za redno delovno
uspešnost, se mu določi ocena podpovprečno.
(3) Plačni razred, dosežen na podlagi napredovanj v
skladu s tem členom, ne sme preseči najvišjega plačnega razreda delovnega mesta
oziroma naziva, na katerega je delavec razporejen po prenehanju mandata.
(4) Delavec iz prvega odstavka tega člena po prenehanju
mandata ne napreduje, če je bil razrešen iz krivdnih razlogov.
III. VARSTVO PRAVIC
9. člen
(varstvo pravic)
Delavci Univerze v Mariboru lahko uveljavljajo varstvo pravic
v zvezi z napredovanjem po postopkih in na način, ki je določen z Zakonom o
sistemu plač v javnem sektorju in Zakonom o delovnih razmerjih.

Priloga
I: Podrobnejša opredelitev elementov delovne uspešnosti
Priloga
II: Ocenjevalni list
Priloga
III: Ugotavljanje pogojev za napredovanje

Pravilnik o napredovanju zaposlenih Univerze v
Mariboru v plačne razrede (Uradni list RS, št. 29/17) vsebuje naslednje prehodne in
končne določbe:
»IV. PREHODNE IN KONČNE DOLOČBE
10. člen
(1) Napredovalno obdobje se z dnem začetka uporabe tega
pravilnika ne prekine. Ocene pridobljene na podlagi starega pravilnika veljajo
in se upoštevajo pri preverjanju pogojev za napredovanje po novem pravilniku.
(2) Postopek ocenjevanja delavcev v letu 2017, za leto
2016, se izvede po starem pravilniku.
11. člen
Pravilnik začne veljati petnajsti dan po objavi v Uradnem
listu Republike Slovenije.
12. člen
Z dnem veljave tega pravilnika preneha veljati Pravilnik o
napredovanju zaposlenih Univerze v Mariboru v plačne razrede (Uradni list RS,
št. 94/10), ki je začel veljati 11. 12. 2010.«.

Pravilnik o spremembah in dopolnitvah
Pravilnika o napredovanju zaposlenih Univerze v Mariboru v plačne razrede
(Uradni list RS, št. 14/20) vsebuje naslednjo končno določbo:
»4. člen
Ta pravilnik začne veljati naslednji dan po objavi v Uradnem
listu Republike Slovenije.«.

Spremembe in dopolnitve Pravilnika o
napredovanju zaposlenih Univerze v Mariboru v plačne razrede (Uradni list RS,
št. 78/23) vsebuje naslednjo končno določbo:
»3. člen
Te spremembe in dopolnitve Pravilnika o napredovanju
zaposlenih Univerze v Mariboru v plačne razrede začnejo veljati naslednji dan
po objavi v Uradnem listu Republike Slovenije.«.