1. člen
Kovanci Republike Slovenije po odloku o
izdaji kovancev za 5 tolarjev, 2 tolarja in 1 tolar ter za 50, 20 in 10
stotinov (Uradni list RS, št. 59/92) se izdajo z glavnimi znamenji, ki so
določena s tem odlokom.
2. člen
Kovanci za 5 tolarjev, 2 tolarja in 1 tolar
se izdelajo iz zlitine, ki vsebuje 78%bakra, 20% cinka in 2% niklja. 
Kovanci za 50, 20 in 10 stotinov se
izdelajo iz zlitine, ki vsebuje 98% aluminija in 2% magnezija.
3. člen
Kovanci imajo naslednjo težo in premer: 
-       
kovanec za 5 tolarjev teža 6,4 g premer 26 mm 
-       
kovanec za 2 tolarja teža 5,4 g premer 24 mm 
-       
kovanec za 1 tolar teža 4,5 g premer 22 mm 
-       
kovanec za 50 stotinov teža 0,85 g premer 20 mm 
-       
kovanec za 20 stotinov teža 0,70 g premer 18 mm 
-       
kovance za 10 stotinov teža 0,55 g premer 16 mm 
Pri vsakem posameznem kovancu je dopusten
odmik pri teži do 2% ali pod težo iz prejšnjega odstavka, pri premeru pa do 0,1
mm nad oziroma pod mero iz prejšnjega odstavka.
4. člen
Sprednja stran posameznih kovancev je
naslednja: 
-       
kovanec za 5 tolarjev: v sredini kovanca je upodobljena glava kozoroga z
rogovi, desno od nje je v latinščini izpisano ime »CAPRA IBEX«, levo od glave
pa je oznaka vrednosti kovanca s številko; 
-       
kovanec za 2 tolarja: na celotni površini kovanca je upodobljena kmečka
lastovka v letu, desno od nje je v osrednjem delu ob robu oznaka vrednosti
kovanca s številko, pod lastovko pa je z leve, proti desni v latinščini izpisano
ime »HIRUNDO RUSTICA«, tako da lastovka z enim krilom sega med obe besedi; 
-       
kovanec za 1 tolar: v sredini kovanca je upodobljena večja potočna
postrv, pod njo sta dve manjši potočni postrvi, nad postrvmi je oznaka
vrednosti kovanca s številko, pod postrvmi pa je v latinščini izpisano ime
»SALMO TRUTTA FARIO«; 
-       
kovanec za 50 stotinov: v sredini kovanca je upodobljena čebela, desno
od nje je v latinščini izpisano ime »APIS MELLIFERA«, na levi strani pa je v
sredini ob robu oznaka vrednosti kovanca s številko; 
-       
kovanec za 20 stotinov: v sredini kovanca je upodobljena glava sove,
desno od nje je v latinščini izpisano ime »ASIO OTUS«, levo od glave pa je
oznaka vrednosti kovanca s številko; 
-       
kovanec za 10 stotinov: v sredini kovanca je upodobljena človeška
ribica, nad njo je v sredini ob robu oznaka vrednosti s številko, pod ribico pa
je od sredine proti desni ob robu izpisano ime v latinščini »PROTEUS ANGUINUS«.
5. člen
Zadnja stran posameznih kovancev je
naslednja: 
-       
pri kovancih, ki se glasijo na tolarje, je v sredini izbočena krožna
površina, v kateri je odtisnjena vrednost kovanca s številko; na levi strani
kovanca je od spodaj navzgor izpisano ime »Republika Slovenija«; na desni
strani kovanca je ob robu od zgoraj navzdol izpisana vrednost kovanca z
besedami »PET TOLARJEV«, »DVA TOLARJA« oziroma »EN TOLAR«; med posameznima
besedama je vodoravno odtisnjena letnica kovanja: 
-       
pri kovancih, ki se glasijo na stotine, je v sredini izbočena kvadratna
površina, v kateri je odtisnjena vrednost kovanca s številko; na levi strani
kovanca je od spodaj navzgor izpisano ime »Republika Slovenija«; na desni
strani kovanca je ob robu od zgoraj navzdol izpisana vrednost kovanca z
besedami »PETDESET STOTINOV«, »DVAJSET STOTINOV« oziroma »DESET STOTINOV«, med
posameznima besedama je vodoravno odtisnjena letnica kovanja.
6. člen
Obod kovancev za 5 tolarjev, 2 tolarja in 1
tolar je nazobčan, obod kovancev za 50, 20 in 10 stotinov pa je gladek.
7. člen
Ta odlok začne veljati naslednji dan po
objavi v Uradnem listu Republike Slovenije.
Št. 440-05/90-4/25-8
Ljubljana, dne 26. novembra 1992.
Vlada Republike Slovenije
dr. Janez Drnovšek l. r.
Predsednik