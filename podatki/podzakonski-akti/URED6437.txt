1. člen
(vsebina)
(1) S to uredbo se določajo pristojni
organi, njihove naloge in nadzor v zvezi z izvajanjem Uredbe Komisije (ES) št.
2150/2005 z dne 23. decembra 2005 o določitvi skupnih pravil za
prilagodljivo uporabo zračnega prostora (UL L št. 342 z dne
24. 12. 2005, str. 20; v nadaljnjem besedilu: Uredba 2150/2005/ES).
(2) Ne glede na določbe prejšnjega
odstavka se ta uredba ne uporablja za vojaške operacije, kot so operacije varovanja
zračnega prostora Republike Slovenije in skupne bojne operacije sil zavezništva
NATO, vojaško usposabljanje in operacije v zvezi s kršitvami zračnega prostora
Republike Slovenije iz 10. člena Zakona o letalstvu (Uradni list RS, št. 81/10
– uradno prečiščeno besedilo).
2. člen
(pristojni organi)
(1) Naloge strateškega upravljanja
zračnega prostora Republike Slovenije iz 4. člena, naloge ocenjevanja varnosti
iz 7. člena in naloge poročanja iz 8. člena Uredbe 2150/2005/ES izvaja
ministrstvo, pristojno za promet, v sodelovanju z ministrstvom, pristojnim za
obrambo.
(2) Naloge predtaktičnega upravljanja
zračnega prostora Republike Slovenije iz 5. člena Uredbe 2150/2005/ES opravlja
celica za upravljanje zračnega prostora Republike Slovenije.
(3) Naloge taktičnega upravljanja
zračnega prostora Republike Slovenije iz 6. člena Uredbe 2150/2005/ES
opravljajo izvajalci navigacijskih služb zračnega prometa ter nadzorne vojaške
enote neposredno in po svojih operativnih enotah – centrih za kontrolo zračnega
prometa, centru za nadzor in kontrolo zračnega prostora ter na območju, na
katerem se izvajajo dejavnosti, zaradi katerih se zahteva rezervacija ali
omejitev zračnega prostora.
3. člen
(strateško upravljanje zračnega prostora)
Predloge odločitev in drugih strokovnih gradiv
v zvezi z nalogami iz prvega odstavka prejšnjega člena pripravlja Odbor za
upravljanje zračnega prostora Republike Slovenije (v nadaljnjem besedilu:
odbor), ki ga ustanovita ministrstvo, pristojno za promet, in ministrstvo,
pristojno za obrambo.
4. člen
(predtaktično upravljanje zračnega
prostora)
(1) Člane celice za upravljanje
zračnega prostora Republike Slovenije izmed zaposlenih v Slovenski vojski,
Agenciji Republike Slovenije za okolje in v javnem podjetju Kontrola zračnega
prometa Slovenije, d. o. o., soglasno imenujejo minister, pristojen
za promet, minister, pristojen za obrambo, in minister, pristojen za
meteorologijo. Slovenska vojska, Agencija Republike Slovenije za okolje in
javno podjetje Kontrola zračnega prometa Slovenije, d. o. o.,
opredelijo naloge v zvezi s prilagodljivo uporabo zračnega prostora v delovnih
procesih pristojnih služb in enot Slovenske vojske, letalskih meteoroloških
služb in služb zračnega prometa.
(2) Celica samostojno izvaja naloge,
ki so opredeljene v točkah b, c, d, f, g, l in n prvega odstavka 4. člena
Uredbe 2150/2005/ES, za potrebe odbora in pristojnih ministrstev pa opravlja
operativne naloge, ki so opredeljene v točkah e, h, i, j, k in m prvega
odstavka 3. člena Uredbe 2150/2005/ES. Celica sprotno seznanja odbor s
sprejetimi odločitvami in odprtimi vprašanji upravljanja zračnega prostora.
(3) Administrativne in druge podporne
naloge za opravljanje nalog celice zagotavlja javno podjetje Kontrola zračnega
prometa Slovenije, d. o. o. Tekoča zbirka arhivskega gradiva v zvezi
z delovanjem celice se hrani na ministrstvu, pristojnem za promet.
5. člen
(taktično upravljanje zračnega prostora)
Izvajalci navigacijskih služb zračnega
prometa in nadzorne vojaške enote zagotovijo, da njihove službe in enote
opravljajo naloge iz 6. člena Uredbe 2150/2005/ES. V ta namen te službe in
enote vzpostavijo ustrezne postopke usklajevanja in izmenjave informacij ter
zagotavljajo varnost pri upravljanju interakcij med civilnimi in vojaškimi
leti.
6. člen
(mednarodno sodelovanje)
Kadar je za izvedbo neke naloge ali
aktivnosti iz 4. člena Uredbe 2150/2005/ES potrebna sklenitev mednarodne
pogodbe, in v podobnih primerih, izvede potrebne postopke na predlog izvajalcev
navigacijskih služb zračnega prometa ter izvajalca nadzora in kontrole zračnega
prostora ministrstvo, pristojno za promet.
7. člen
(nadzor)
Pristojna organa za nadzor nad izvajanjem
odločitev v zvezi s strateškim upravljanjem zračnega prostora ter za nadzor nad
predtaktičnim in taktičnim upravljanjem zračnega prostora za statistično
raziskovanje in revizijo varnosti sta Javna agencija za civilno letalstvo
Republike Slovenije in Vojaški letalski organ, vsak za svoje področje
pristojnosti. Nadzorna organa za vsako koledarsko leto, na zahtevo pristojnih
ministrstev in celice za upravljanje zračnega prostora Republike Slovenije pa
tudi kadar koli med letom, poročata o izvajanju te uredbe in vprašanjih iz
svoje pristojnosti iz Uredbe 2150/2005/ES.
8. člen
(prehodna določba)
Naloge upravljanja zračnega prostora se do
dneva začetka uporabe te uredbe opravljajo po dosedanjih operativnih dogovorih
in ustaljeni praksi, ki so bili vzpostavljeni pred uveljavitvijo te uredbe.
9. člen
(začetek veljavnosti)
Ta uredba začne veljati trideseti dan po
objavi v Uradnem listu Republike Slovenije, uporabljati pa se začne tri mesece
po njeni uveljavitvi.
Št. 00729-52/2013
Ljubljana, dne 3. oktobra 2013
EVA 2013-2430-0035
Vlada Republike Slovenije
dr. Gregor Virant l.r.
Minister