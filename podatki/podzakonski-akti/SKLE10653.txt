1. SPLOŠNE DOLOČBE
1. člen
(vsebina sklepa)
Ta sklep določa podrobnejša pravila o uporabi modula tveganja
iz pogodb življenjskega zavarovanja iz členov 136 do 143 Delegirane uredbe
Komisije (EU) 2015/35 z dne 10. oktobra 2014 o dopolnitvi Direktive
2009/138/ES Evropskega parlamenta in Sveta o začetku opravljanja in opravljanju
dejavnosti zavarovanja in pozavarovanja (Solventnost II) (UL L št. 12 z
dne 17. januarja 2015, v nadaljnjem besedilu: Delegirana uredba).
2. člen
(splošna določba)
Pojem zavarovalnica se v besedilu sklepa uporablja za
zavarovalnice in pozavarovalnice iz prvega oziroma drugega odstavka
8. člena Zakona o zavarovalništvu (Uradni list RS, št. 93/15, v
nadaljnjem besedilu: ZZavar-1).
2. PODMODUL TVEGANJA UMRLJIVOSTI
3. člen
(povečanje stopenj umrljivosti)
(1) Zavarovalnica upošteva povečanje verjetnosti,
izražene s stopnjo umrljivosti iz 137. člena Delegirane uredbe, ne glede
na časovno enoto stopnje umrljivosti (letna, mesečna itd.), če in kadar
povečanje stopenj umrljivosti privede do povečanja zavarovalno-tehničnih
rezervacij brez marže za tveganje (dodatka za tveganje iz 180. člena
ZZavar-1).
(2) Stopnje umrljivosti iz predhodnega odstavka po
povečanju ne smejo preseči vrednosti ena.
3. PODMODUL TVEGANJA DOLGOŽIVOSTI
4. člen
(zmanjšanje stopenj umrljivosti)
Zavarovalnica upošteva zmanjšanje verjetnosti, izražene s
stopnjo umrljivosti iz 138. člena Delegirane uredbe, ne glede na časovno
enoto stopnje umrljivosti (letna, mesečna itd.), če in kadar zmanjšanje stopenj
umrljivosti privede do povečanja zavarovalno-tehničnih rezervacij brez marže za
tveganje (dodatka za tveganje iz 180. člena ZZavar-1).
4. PODMODUL TVEGANJA INVALIDNOSTI IN OBOLEVNOSTI
5. člen
(povečanje stopenj invalidnosti in obolevnosti)
(1) Zavarovalnica upošteva povečanje verjetnosti,
izražene s stopnjo invalidnosti in obolevnosti iz točk (a) in (b)
139. člena Delegirane uredbe, ne glede na časovno enoto stopnje
invalidnosti in obolevnosti (letna, mesečna itd.).
(2) Stopnje invalidnosti in obolevnosti iz predhodnega
odstavka po povečanju ne smejo preseči vrednosti ena.
6. člen
(zmanjšanje stopenj izboljšanja invalidnosti in obolevnosti)
(1) Zavarovalnica upošteva zmanjšanje verjetnosti,
izražene s stopnjo izboljšanja invalidnosti in obolevnosti iz točke (c)
139. člena Delegirane uredbe ne glede na časovno enoto stopnje invalidnosti
in obolevnosti (letna, mesečna itd.).
(2) Ne glede na predhodni odstavek, zavarovalnica ne sme
upoštevati zmanjšanja stopenj izboljšanja invalidnosti in obolevnosti z
vrednostjo ena, ki je zgolj posledica dejstva, da izplačila upravičenj po
pogodbeno določenem obdobju prenehajo.
7. člen
(pogodbe, ki predvidevajo prehode med različnimi
zdravstvenimi stanji)
(1) Kadar se pri izračunu zavarovalno-tehničnih
rezervacij uporabijo verjetnosti, izražene s stopnjami prehodov med različnimi
zdravstvenimi stanji, zavarovalnica pri izračunu kapitalske zahteve za tveganje
invalidnosti in obolevnosti iz 139. člena Delegirane uredbe, ne glede na
trenutno stanje zavarovanca, za katerega se računajo zavarovalno-tehnične
rezervacije, upošteva naslednje:
-       
za vse stopnje prehoda na slabše zdravstveno stanje se upošteva
predpostavka, kot da gre za povečanje verjetnosti, izražene s stopnjo invalidnosti
in obolevnosti,
-       
za vse stopnje prehoda na blažje zdravstveno stanje, vključno z osnovnim
stanjem, se upošteva predpostavka, kot da gre za zmanjšanje verjetnosti,
izražene s stopnjo izboljšanja invalidnosti in obolevnosti.
(2) Za zagotovitev, da je po upoštevanju takojšnjih
trajnih sprememb, določenih v točkah (a) do (c) 139. člena Delegirane uredbe,
vsota stopenj prehodov in stopenj, ki določajo, da zavarovanec ostane na istem
zdravstvenem stanju, enaka ena, se prilagodi le stopnje, ki določajo, da zavarovanec
ostane na istem zdravstvenem stanju.
5. PODMODUL TVEGANJA PREDČASNE PREKINITVE
8. člen
(povečanje stopenj predčasnih prekinitev)
Zavarovalnica upošteva povečanje verjetnosti, izražene s
stopnjo predčasnih prekinitev iz točke (a) prvega odstavka 142. člena
Delegirane uredbe, ne glede na časovno enoto stopenj predčasnih prekinitev
(letna, mesečna itd.), tako kot to določa drugi odstavek 142. člena
Delegirane uredbe.
9. člen
(zmanjšanje stopenj predčasnih prekinitev)
Zavarovalnica upošteva zmanjšanje verjetnosti, izražene s
stopnjo predčasnih prekinitev iz točke (b) prvega odstavka 142. člena
Delegirane uredbe, ne glede na časovno enoto stopenj predčasnih prekinitev
(letna, mesečna itd.), tako kot to določa tretji odstavek 142. člena Delegirane
uredbe.
6. KONČNA DOLOČBA
10. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-15/2015-5
Ljubljana, dne 1. februarja 2016
EVA 2015-1611-0158
Predsednik strokovnega sveta
Agencije za zavarovalni nadzor
Sergej Simoniti l.r.