1. člen
(vsebina in področje uporabe)
Ta pravilnik v skladu z oddelkoma I in II Priloge I ter
Prilogo IV Direktive (EU) 2019/882 Evropskega parlamenta in Sveta z dne 17. aprila 2019 o zahtevah glede dostopnosti za
proizvode in storitve (UL L št. 151 z dne
7. 6. 2019, str. 70; v nadaljnjem
besedilu: Direktiva 2019/882/EU) določa podrobnejše pogoje glede dostopnosti
proizvodov za invalide, označevanje in postopek ugotavljanja skladnosti.
2. člen
(pogoji glede zagotavljanja informacij)
(1) Informacije o uporabi proizvoda iz prvega odstavka
3. člena Zakona o dostopnosti proizvodov in storitev za invalide (Uradni
list RS, št 14/23; v nadaljnjem besedilu: zakon), zagotovljene na samem
proizvodu (označevanje, navodila za uporabo in opozorila), morajo izpolnjevati
naslednje pogoje:
1.     
na voljo so po več kot enem zaznavnem kanalu;
2.     
predstavljene so na razumljiv način;
3.     
uporabnikom so predstavljene na način, na katerega jih lahko zaznavajo;
4.     
predstavljene so s pisavo ustrezne velikosti in oblike, ob upoštevanju predvidljivih
pogojev uporabe, in z zadostnim kontrastom ter prilagodljivim razmikom med
črkami, vrsticami in odstavki.
(2) Kadar navodila za uporabo proizvoda iz prvega odstavka 3. člena zakona, vključno s funkcijami
dostopnosti proizvoda, njihovo aktivacijo in združljivostjo s podpornimi
rešitvami, niso navedena na samem proizvodu, temveč so na voljo prek uporabe
proizvoda ali z drugimi sredstvi, kot je spletišče, morajo biti dostopna
javnosti, ko se da proizvod na trg, ter morajo pri tem izpolnjevati naslednje
pogoje:
1.     
na voljo so po več kot enem zaznavnem kanalu;
2.     
predstavljena so na razumljiv način;
3.     
uporabnikom so predstavljena na način, na katerega jih lahko zaznavajo;
4.     
predstavljena so s pisavo ustrezne velikosti in oblike, ob upoštevanju
predvidljivih pogojev uporabe, in zadostnim kontrastom ter prilagodljivim
razmikom med črkami, vrsticami in odstavki;
5.     
njihova vsebina je na voljo v besedilnih formatih, ki omogočajo
alternativne podporne formate, ki se lahko prikažejo na več načinov in po več
kot enem zaznavnem kanalu;
6.     
opremljena so z alternativnim prikazom morebitne nebesedilne vsebine;
7.     
vsebujejo opis uporabniškega vmesnika proizvoda (upravljanje, nadzor in
povratne informacije, vhodni in izhodni parametri), ki je zagotovljen v skladu
s pogoji iz 5. člena tega pravilnika, pri
čemer se v opisu navede, ali proizvod vsebuje navedene značilnosti;
8.     
vsebujejo opis funkcionalnosti proizvoda, ki se zagotovi s funkcijami,
prilagojenimi potrebam invalidov v skladu s pogoji iz 5. člena tega pravilnika, pri čemer se v opisu navede, ali
proizvod vsebuje navedene značilnosti;
9.     
vsebujejo opis programskega in strojnega vmesnika proizvoda s podpornimi
pripomočki, pri čemer opis vključuje seznam podpornih pripomočkov, ki so bili
testirani skupaj s proizvodom.
(3) Poleg pogojev iz prvega in drugega odstavka tega člena
morajo biti embalaža in navodila za uporabo proizvodov iz prvega odstavka 3. člena zakona dostopni, da se zagotovi
optimalna predvidljiva uporaba za invalide, zato morajo izpolnjevati naslednje
pogoje:
1.     
embalaža proizvoda in priložene informacije (na primer o odpiranju,
zapiranju, uporabi, odstranjevanju) so dostopne, vključno z informacijami o
značilnostih proizvoda glede dostopnosti, če so na voljo, pri čemer se te
dostopne informacije, kadar je to mogoče, navedejo na embalaži;
2.     
navodila za namestitev, vzdrževanje, shranjevanje in odstranjevanje
proizvoda, ki niso navedena na samem proizvodu, temveč so na voljo z drugimi
sredstvi, na primer na spletišču, so dostopna javnosti, ko se da proizvod na
trg, in morajo izpolnjevati naslednje pogoje:
a)   
na voljo so po več kot enem zaznavnem kanalu;
b)   
predstavljena so na razumljiv način;
c)   
uporabnikom so predstavljena na način, na katerega jih lahko zaznavajo;
č)   predstavljena so s pisavo ustrezne
velikosti in oblike, ob upoštevanju predvidljivih pogojev uporabe, in z
zadostnim kontrastom ter prilagodljivim razmikom med črkami, vrsticami in
odstavki;
d)   
njihova vsebina je na voljo v besedilnih formatih, ki omogočajo razvoj
alternativnih podpornih formatov, ki se lahko prikažejo na več načinov in po
več kot enem zaznavnem kanalu, ter
e)   
opremljena so z alternativnim prikazom morebitne nebesedilne vsebine.
3. člen
(uporabniški vmesnik in oblikovanje funkcionalnosti)
Proizvod iz prvega odstavka 3. člena
zakona, vključno z uporabniškim vmesnikom, mora imeti značilnosti, elemente in
funkcije, ki invalidom omogočajo dostop do proizvoda ter njegovo zaznavanje,
upravljanje, razumevanje in nadzor, pri čemer morajo biti izpolnjeni naslednji
pogoji:
1.     
kadar je proizvod namenjen komunikaciji, vključno z medosebno
komunikacijo, upravljanju, informiranju, nadzoru in orientaciji, se to
zagotavlja po več kot enem zaznavnem kanalu, kar vključuje alternativne
možnosti za vidne, slušne, govorne in tipne elemente;
2.     
kadar proizvod uporablja govor, mora omogočati alternativne možnosti za
govor in glasovni vnos za komunikacijo, upravljanje, nadzor in orientacijo;
3.     
kadar proizvod uporablja vizualne elemente, mora omogočati nastavljivost
povečave, osvetlitve in kontrasta za komunikacijo, informiranje in upravljanje,
pa tudi združljivost s programi in podpornimi pripomočki za navigacijo po
vmesniku;
4.     
kadar proizvod uporablja barve za to, da sporoči informacije, nakaže,
kaj je treba storiti, zahteva odgovor ali identificira elemente, mora omogočati
alternativno možnost za barve;
5.     
kadar proizvod uporablja zvočne signale za to, da sporoči informacije,
nakaže, kaj je treba storiti, zahteva odgovor ali identificira elemente, mora
omogočati alternativno možnost za zvočne signale;
6.     
kadar proizvod uporablja vizualne elemente, mora omogočati prožne načine
za izboljšanje vidne jasnosti;
7.     
kadar proizvod uporablja zvočne elemente, mora uporabniku omogočati
prilagoditev glasnosti in hitrosti ter zagotavljati razširjene zvočne možnosti,
vključno z možnostjo za zmanjšanje motečih zvočnih signalov, ki jih oddajajo
okoliški proizvodi, in zvočno jasnost;
8.     
kadar je proizvod treba upravljati in nadzirati ročno, mora zagotavljati
sekvenčni nadzor in alternativne možnosti za fine motorične gibe, ne da bi bil
pri tem potreben sočasni nadzor za manipulacijo, ter uporabljati dele, zaznavne
na otip;
9.     
proizvod ne sme imeti načinov upravljanja, za katere sta potrebna
precejšnja sposobnost fizičnega dosega in velika moč;
10.  
proizvod ne sme povzročati napadov fotoobčutljive epilepsije;
11.  
proizvod mora varovati zasebnost uporabnika, kadar ta uporablja elemente
dostopnosti;
12.  
proizvod mora omogočati alternativno možnost za biometrično
identifikacijo in nadzor;
13.  
proizvod mora zagotavljati skladno funkcionalnost ter zadosten in
prilagodljiv čas za interakcijo;
14.  
proizvod mora zagotavljati programsko in strojno opremo za povezovanje s
podpornimi tehnologijami.
4. člen
(sektorski pogoji)
(1) Poleg pogojev iz
prejšnjega člena morajo samopostrežni terminali izpolnjevati naslednje sektorske
pogoje:
a)    
zagotavljajo tehnologijo za pretvorbo besedila v govor,
b)    
omogočajo uporabo osebnih slušalk,
c)    
kadar se je treba odzvati v določenem času, uporabnika na to opozorijo
po več kot enem zaznavnem kanalu,
č)    omogočajo podaljšanje odzivnega časa iz prejšnje točke,
d)    
kadar so na voljo tipke in gumbi, imajo ustrezen kontrast ter omogočajo
zaznavo tipk in gumbov z otipom,
e)    
ne smejo zahtevati, da mora uporabnik, ki potrebuje element dostopnosti,
tega aktivirati, preden ga lahko vključi,
f)     
kadar proizvod uporablja zvočne ali slišne signale, je združljiv s
podpornimi pripomočki in tehnologijami, ki so na voljo na ravni Evropske unije,
vključno s tehnologijami za omogočanje sluha, kot so slušni aparati, telefonske
tuljave, polževi vsadki in podporne slušne naprave.
(2) Poleg pogojev iz
prejšnjega člena morajo e-bralniki zagotoviti tehnologijo za pretvorbo besedila
v govor.
(3) Poleg pogojev iz
prejšnjega člena mora potrošniška terminalna oprema z interaktivnimi
računalniškimi zmogljivostmi, ki se uporablja za zagotavljanje elektronskih
komunikacijskih storitev, izpolnjevati naslednje pogoje:
a)    
kadar ima poleg glasovne tudi besedilno zmogljivost, zagotavlja obdelavo
besedila v realnem času in podpira visokokakovostni zvok,
b)    
kadar poleg besedila in zvoka ali v kombinaciji z besedilom in zvokom
omogoča tudi video, zagotavlja izvajanje storitev celotnega pogovora, vključno
s sinhroniziranim glasom, besedilom v realnem času in videom z ločljivostjo, ki
omogoča komunikacijo z znakovnim jezikom,
c)    
zagotavlja učinkovito brezžično povezavo s tehnologijami za omogočanje
sluha,
č)    preprečuje
motnje s podpornimi pripomočki.
(4) Poleg pogojev iz
prejšnjega člena mora potrošniška terminalna oprema z interaktivnimi
računalniškimi zmogljivostmi, ki se uporablja za dostop do avdiovizualnih medijskih
storitev, invalidom dati na voljo komponente za dostopnost, ki jih zagotavlja
ponudnik avdiovizualnih medijskih storitev za uporabniški dostop, izbor,
nadzor, personalizacijo in prenos podatkov na podporne pripomočke.
5. člen
(podporne storitve)
Če so na voljo podporne storitve (službe za pomoč
uporabnikom, klicni centri, tehnična podpora, storitve prenosa in storitve
usposabljanja), morajo zagotavljati informacije o dostopnosti proizvoda iz
prvega odstavka 3. člena zakona ter o
njegovi združljivosti s podpornimi tehnologijami, in sicer na dostopne načine
komunikacije.
6. člen
(postopek ugotavljanja skladnosti)
(1) Proizvajalci
izvedejo postopek ugotavljanja skladnosti in pripravijo tehnično dokumentacijo
v skladu s Prilogo IV Direktive 2019/882/EU.
(2) Proizvajalci lahko
za izvedbo postopka ugotavljanja skladnosti iz prejšnjega odstavka pooblastijo
tretjo osebo.
7. člen
(nadzor)
Nadzor nad izvajanjem tega pravilnika se opravlja v skladu s
26. do 29. členom zakona.
KONČNA DOLOČBA
8. člen
(začetek veljavnosti in uporabe)
Ta pravilnik začne veljati petnajsti dan po objavi v Uradnem
listu Republike Slovenije, uporabljati pa se začne 28. junija 2025.
Št. 007-118/2023
Ljubljana, dne 1. junija 2023
EVA 2023-2180-0021
Matjaž Han
minister
za gospodarstvo, turizem in šport