I. PODROČJE UPORABE IN ORGANI
1. člen
(področje uporabe)
Ta uredba določa pristojne organe in
postopke izvajanja ukrepov sheme za prestrukturiranje industrije sladkorja za
izvajanje naslednjih uredb:
-      
Uredbe Sveta (ES) št. 320/2006 z dne 20. februarja 2006 o
ustanovitvi začasne sheme za prestrukturiranje industrije sladkorja v Skupnosti
in spremembi Uredbe (ES) št. 1290/2005 o financiranju skupne kmetijske politike
(UL L št. 58 z dne 28. 2. 2006, str. 42), zadnjič spremenjene z Uredbo
Komisije (ES) št. 1261/2007 z dne 9. oktobra 2007 o spremembi Uredbe Sveta
(ES) št. 320/2006 o ustanovitvi začasne sheme za prestrukturiranje industrije
sladkorja v Skupnosti (UL L št. 283 z dne 27. 10. 2007, str. 8); (v
nadaljnjem besedilu: Uredba 320/06/ES);
-      
Uredbe Komisije (ES) št. 968/2006 z dne 27. junija 2006 o določitvi
podrobnih pravil za izvajanje Uredbe Sveta (ES) št. 320/2006 o ustanovitvi
začasne sheme za prestrukturiranje industrije sladkorja v Skupnosti (UL L št.
176 z dne 30. 6. 2006, str. 32), zadnjič spremenjene z Uredbo Komisije
(ES) št. 1264/2007 z dne 26. oktobra 2007 o spremembi Uredbe (ES)
št. 968/2006 o določitvi podrobnih pravil za izvajanje Uredbe Sveta (ES)
št. 320/2006 o ustanovitvi začasne sheme za prestrukturiranje industrije
sladkorja v Skupnosti (UL L št. 283 z dne 27. 10. 2007, str. 16) (v
nadaljnjem besedilu: Uredba 968/06/ES).
II. POMOČ ZA PRESTRUKTURIRANJE INDUSTRIJE
2. člen
(posvetovanje)
(1) Posvetovanje, predpisano v 2. členu
Uredbe 968/2006/ES, se opravi na podlagi podrobnega časovnega razporeda in
osnutka načrta prestrukturiranja, ki ga pripravi odobreni proizvajalec
sladkorja, ki namerava v celoti oziroma delno opustiti kvoto.
(2) Vabila k posvetovanju razpošlje zadevni
proizvajalec sladkorja. Priložiti mora osnutek načrta za prestrukturiranje in
podroben dnevni red sestanka. Izvod vabila in priložene dokumente mora
istočasno poslati Ministrstvu za kmetijstvo, gozdarstvo in prehrano (v
nadaljnjem besedilu: ministrstvo).
3. člen
(odločitev države članice)
Ministrstvo najpozneje v roku
petinštirideset dni po prejemu izvoda vabila za posvetovanje iz prejšnjega
člena obvesti stranke, udeležene v načrtu prestrukturiranja, o svoji odločitvi
glede točk (a), (b) in (c) prvega odstavka 6. člena Uredbe 968/2006/ES.
4. člen
(prošnja za pomoč)
(1) Prošnjo za pomoč za prestrukturiranje,
ki mora vsebovati vse dokumente in elemente, ki jih predpisuje 4. člen Uredbe
320/2006/ES, mora odobreni proizvajalec sladkorja poslati na ministrstvo do 31.
januarja neposredno pred tržnim letom, v katerem bo kvota opuščena.
(2) Prošnja se lahko pošlje po pošti ali
vloži neposredno na ministrstvu.
5. člen
(prejem prošnje za pomoč)
(1) Ministrstvo zabeleži datum in čas
prejema prošnje za pomoč za prestrukturiranje.
(2) Prošnja za pomoč za prestrukturiranje
se šteje za popolno, ko ministrstvo prejme vse elemente iz drugega in tretjega
odstavka 4. člena Uredbe 320/2006/ES.
(3) Ministrstvo pošlje zadevnemu
proizvajalcu potrdilo o prejemu z navedbo datuma in časa vložitve popolne
prošnje za pomoč za prestrukturiranje v petih delovnih dneh od dne, ko se
prošnja šteje za popolno.
(4) Če prošnja za pomoč ni popolna, jo
ministrstvo v petih delovnih dneh po prejemu vrne prosilcu in navede pogoje, ki
niso izpolnjeni.
(5) Ministrstvo v skladu s šestim odstavkom
8. člena Uredbe 968/2006/ES obvesti Komisijo o prejemu popolne prošnje za
pomoč.
6. člen
(upravičenost do pomoči)
(1) Ministrstvo odloči o upravičenosti
prošnje za pomoč za prestrukturiranje in o svoji odločitvi obvesti vlagatelja
prošnje v roku, ki je predpisan v 9. členu Uredbe 968/2006/ES.
(2) Za presojo upravičenosti za pomoč za
prestrukturiranje se ustanovi medresorska komisija, sestavljena iz predstavnikov
ministrstev, pristojnih za kmetijstvo, za gospodarstvo, za delo, za okolje in
za finance (v nadaljnjem besedilu: Komisija). Naloga Komisije je, da pripravi
mnenje o skladnosti načrta za prestrukturiranje z ustrezno zakonodajo Skupnosti
in nacionalno zakonodajo.
(3) Prošnja za pomoč se šteje za
upravičeno, če izpolnjuje vse pogoje, ki jih določata 5. člen Uredbe
320/2006/ES in drugi odstavek 9. člena Uredbe 968/2006/ES.
(4) Če pogoji iz prejšnjega odstavka niso
izpolnjeni, ministrstvo vlagatelja obvesti o razlogih za to in mu v okviru
časovne omejitve iz prvega odstavka 4. člena Uredbe 320/2006/ES določi rok, v
katerem mora načrt za prestrukturiranje popraviti.
(5) Ministrstvo prošnjo za pomoč za
prestrukturiranje zavrne, če popravljena prošnja ni predložena pravočasno ali
se šteje kot neupravičena. O zavrnitvi ministrstvo obvesti vlagatelja prošnje
in Komisijo v roku petih delovnih dni.
(6) Če ministrstvo odloči, da je prošnja za
pomoč za prestrukturiranje upravičena, o tem v roku dveh delovnih dni obvesti
Komisijo.
7. člen
(dodelitev pomoči za prestrukturiranje)
(1) Na osnovi odločitev, ki jih sprejme
Komisija v skladu z določbami 10. člena Uredbe 320/2006/ES, ministrstvo v roku,
določenem v četrtem odstavku 10. člena Uredbe 968/2006/ES, obvesti vlagatelje
prošenj za pomoč za prestrukturiranje o dodelitvi sredstev. Ministrstvo
istočasno Komisiji pošlje tudi popolni izvod odobrenega načrta za
prestrukturiranje.
(2) Delež ustrezne pomoči za
prestrukturiranje za pridelovalce sladkorne pese in upravljavce strojev,
določen v skladu z določbami 6. člena Uredbe 968/2006/ES, znaša 10 odstotkov.
Od tega zneska upravljavcem strojev pripada 1.000.000 eurov.
8. člen
(spremembe načrta za prestrukturiranje)
(1) Za vsako spremembo odobrenega načrta je
potreben dogovor med ministrstvom in zadevnim proizvajalcem sladkorja.
(2) Dogovor se sklene na podlagi zahtevka,
ki ga zadevni proizvajalec sladkorja pošlje na ministrstvo. Zahtevek mora
vsebovati vse elemente, ki jih predpisuje drugi odstavek 11. člena Uredbe
968/2006/ES.
(3) Ministrstvo Komisijo takoj obvesti o
vseh dogovorjenih spremembah načrta prestrukturiranja.
9. člen
(umik ali odlog prošnje za pomoč)
(1) Umik ali odlog prošnje za pomoč za
prestrukturiranje v skladu z določbami 12. člena Uredbe 968/2006/ES mora
zadevni proizvajalec sladkorja poslati na ministrstvo.
(2) Umik ali odlog se lahko pošlje po pošti
ali vloži neposredno na ministrstvu.
10. člen
(plačilo pomoči za prestrukturiranje)
(1) Pomoč za prestrukturiranje v skladu z
določbami 16. člena Uredbe 968/2006/ES izplačuje Agencija Republike Slovenije
za kmetijske trge in razvoj podeželja (v nadaljnjem besedilu: agencija).
(2) Zadevni proizvajalec sladkorja mora
pred izplačilom vsakega obroka pomoči agenciji predložiti dokazilo o položeni
varščini v višini 120 odstotkov zneska zadevnega obroka.
11. člen
(plačilo pridelovalcem in pogodbenim
upravljavcem strojev)
(1) Do ukrepov iz drugega odstavka
tega člena so upravičena kmetijska gospodarstva, ki so leta 2006, ki je referenčno
leto:
a) 
prejela prehodno plačilo za sladkor ali
b) 
imela s Tovarno sladkorja, d.d., Ormož,
podpisano pogodbo o odkupu sladkorne pese in niso prejela prehodnega plačila za
sladkor.
(2) Ukrepi, namenjeni kmetijskim
gospodarstvom iz prejšnjega odstavka, so:
-      
plačila pridelovalcem sladkorne pese v skladu z določbami drugega
odstavka 19. člena Uredbe 968/2006/ES,
-      
plačila pridelovalcem na podlagi Odločbe Komisije (ES) št. 278/2007 z
dne 27. aprila 2007 za dodelitev dodatne pomoči za diverzifikacijo,
-      
plačila retroaktivne pomoči pridelovalcem sladkorne pese v skladu z
določbami prvega odstavka 16.a člena Uredbe 968/2006/ES.
(3) Kmetijska gospodarstva iz točke a)
prvega odstavka tega člena prejmejo plačilo za površine, za katere so prejela
plačilo prehodne pomoči za sladkor v letu 2006.
(4) Kmetijska gospodarstva iz točke b)
prvega odstavka tega člena prejmejo plačilo za površine, ki so jih imela zasejana
s sladkorno peso. K svoji vlogi morajo priložiti naslednja dokazila, ki se
nanašajo na referenčno leto 2006:
-      
setveni list za pridelovanje sladkorne pese ali
-      
kopijo potrdila o opravljeni storitvi pobiranja sladkorne pese in
-      
seznam GERK-ov, na katerih so v referenčnem letu pridelovali sladkorno
peso, skupaj s površinami, zasajenimi s sladkorno peso.
(5) Najmanjša skupna površina iz
prejšnjega odstavka, na kateri je bila sladkorna pesa posejana, ne sme biti
manjša od 0,30 hektarja, hkrati pa mora biti najmanjša velikost posamezne
parcele, na kateri je bila sladkorna pesa posejana, najmanj 0,10 hektarja.
(6) Če upravičenec iz točke b) prvega
odstavka tega člena predloži dokazila, iz katerih je razvidno, da površina
presega površino iz pogodbe, se v postopku odobritve plačila upošteva le
površina, navedena v pogodbi.
(7) Višina odobrenih sredstev za
posamezen hektar se za ukrepe iz drugega odstavka tega člena izračuna tako, da
se skupni znesek sredstev za posamezen ukrep deli s skupnim številom hektarjev
sladkorne pese.
(8) Višina odobrenih sredstev za
posameznega upravičenca za ukrepe iz drugega odstavka tega člena se izračuna
tako, da se višina posamezne podpore na hektar pomnoži z njegovim številom
hektarjev sladkorne pese.
(9) Do plačila zneska pomoči za prestrukturiranje,
ki je namenjen pogodbenim upravljavcem strojev, so upravičeni upravljavci
specializiranih strojev za sladkorno peso, kot so sejalnice za sladkorno peso,
prekladalne rampe in kombajni za spravilo sladkorne pese, ki so v referenčnem
letu 2006 kot lastniki strojev opravljali strojne usluge ali storitve za pridelovalce
sladkorne pese.
(10) Upravičenci iz prejšnjega
odstavka morajo zahtevku priložiti:
-      
dokazilo o lastništvu stroja in nabavni vrednosti stroja ob nakupu
(račun za nakup stroja ali kupo-prodajna pogodba s potrdilom o plačilu, ki se
glasita na kmetijsko gospodarstvo ali člana kmetijskega gospodarstva), ki je
bil nabavljen 1. januarja 1995 ali pozneje,
-      
dokazilo o opravljenih storitvah za pridelovalce sladkorne pese v letu
2006 (računi, pogodbe, pisno dokazilo strojnega krožka, Tovarne sladkorja,
d.d., Ormož, ali Združenja pridelovalcev sladkorne pese Slovenije).
(11) Osnova za izplačilo pogodbenim
upravljavcem strojev je po tej uredbi nakupna vrednost stroja, zmanjšana za
7,14 odstotnih točk za vsako koledarsko leto, v katero se ne upošteva leto
nakupa, do leta 2008. Ta vrednost se v primeru, če upravičeni zahtevki
presegajo razpoložljiva sredstva za ta namen, sorazmerno zniža glede na razpoložljiva
sredstva.
(12) Upravičenci iz točk a) in b)
prvega odstavka tega člena ter pogodbeni upravljavci strojev iz devetega
odstavka tega člena morajo vloge poslati na agencijo najpozneje do
15. aprila 2008.
(13) Upravičenci iz točk a) in b)
prvega odstavka tega člena pošljejo vloge na obrazcu: Zahtevek za pridobitev
finančne pomoči za prestrukturiranje industrije sladkorja – pridelovalci
sladkorne pese, ki je kot priloga 2 sestavni del te uredbe. Pogodbeni
upravljavci strojev iz devetega odstavka tega člena pošljejo vloge na obrazcu:
Zahtevek za pridobitev finančne pomoči za prestrukturiranje industrije
sladkorja – upravljavci strojev, ki je kot priloga 3 sestavni del te uredbe.
(14) Pomoč iz tega člena izvede
agencija. Za namene te uredbe agencija upošteva podatke, pridobljene na podlagi
Uredbe o prehodnem plačilu za sladkor za tržno leto 2006/2007 (Uradni list RS,
št. 26/06).
III. DRUGE POMOČI
12. člen
(nacionalni načrt za prestrukturiranje)
(1) Ministrstvo mora za dodelitev pomoči za
diverzifikacijo in dodatne pomoči za diverzifikacijo pripraviti nacionalni
program prestrukturiranja v skladu z določbami 6. in 7. člena Uredbe 320/2006/ES in 14. člena Uredbe 968/2006/ES.
(2) Ministrstvo mora Komisijo v roku,
določenem v prvem odstavku 14. člena Uredbe 968/2006/ES, obvestiti o
nacionalnih programih za prestrukturiranje s podrobno določitvijo ukrepov v
okviru zneskov, ki jih na osnovi 13. člena Uredbe 968/2006/ES določi Komisija.
13. člen
(prehodna pomoč stalnim rafinerijam)
Prehodna pomoč stalnim rafinerijam se
podeli na podlagi poslovnega načrta. Organ, pristojen za odobritev poslovnega
načrta, je ministrstvo.
14. člen
(zahtevek za pomoč stalnim rafinerijam)
(1) Zahtevek za pomoč mora stalna
rafinerija skupaj s poslovnim načrtom iz tretjega odstavka 8. člena Uredbe
320/2006/ES poslati do 20. avgusta 2007 na ministrstvo.
(2) Poslovni načrt mora vsebovati vse
elemente, ki jih določa tretji odstavek 15. člena Uredbe 968/2006/ES.
(3) Ministrstvo odloči o ustreznosti
poslovnega načrta in v roku, predpisanem v petem odstavku 15. člena Uredbe
968/2006/ES, o svoji odločitvi obvesti vlagatelja zahtevka in Komisijo.
15. člen
(plačilo prehodne pomoči stalnim
rafinerijam)
Izplačilo prehodne pomoči v skladu z
določili in v rokih, določenih v 18. členu Uredbe 968/2006/ES, izvede agencija.
IV. ZAČASNI ZNESEK ZA PRESTRUKTURIRANJE
16. člen
(plačilo začasnega zneska)
(1) Odobreni proizvajalec sladkorja izkaže
obračunan začasni znesek za prestrukturiranje po stopnji, predpisani v drugem
odstavku 11. člena Uredbe 320/2006/ES za kvoto, ki mu je bila z odločbo
ministra, pristojnega za kmetijstvo, dodeljena v zadevnem tržnem letu na
obračunskem obrazcu iz Priloge 1, ki je sestavni del te uredbe.
(2) Odobreni proizvajalec sladkorja mora
obračun prvega obroka v višini 60 odstotkov predložiti ministrstvu do 15. februarja
zadevnega tržnega leta in obračun drugega obroka v višini 40 odstotkov pa do
15. oktobra naslednjega tržnega leta.
(3) Obračunan znesek prvega obroka zneska
za prestrukturiranje mora biti plačan do konca februarja zadevnega tržnega
leta, obračunan znesek drugega obroka pa mora biti plačan do 31. oktobra naslednjega
tržnega leta.
V. POROČANJE, SANKCIJE IN NADZOR
17. člen
(poročanje podjetji, ki prejemajo pomoč iz
sklada za prestrukturiranje)
Proizvajalec sladkorja, ki prejema pomoč,
mora ministrstvu in agenciji predložiti letna poročila in končno poročilo o
izvajanju načrta prestrukturiranja in poslovnega načrta v skladu z določbami
23. člena Uredbe 968/2006/ES.
18. člen
(poročanje s strani držav članic)
Pripravo poročil in poročanje Komisiji v
skladu s 24. členom Uredbe 968/2006/ES izvaja ministrstvo.
19. člen
(nadzor)
(1) Nadzor v skladu z določbami 25. člena
Uredbe 968/2006/ES izvaja agencija.
(2) O opravljenem pregledu agencija
pripravi poročilo in o ugotovitvah obvesti zadevnega proizvajalca sladkorja.
(3) Kopijo izvoda poročila o opravljenem
pregledu agencija pošlje ministrstvu v roku, ki ga predpisuje peti odstavek 25.
člena Uredbe 968/2006/ES.
VI. VRAČILO IN KAZNI
20. člen
(vračilo pomoči in kazni)
(1) V primeru, da zadevni prejemnik
sredstev ne izpolni ene ali več svojih obveznosti v okviru načrta prestrukturiranja,
mu agencija v skladu z določbami 26. člena Uredbe 968/2006/ES z odločbo o
vračilu določi višino zneska pomoči, ki jo mora vrniti.
(2) Agencija v odločbi o vračilu odloči
tudi o kazni v skladu z določbami 27. člena Uredbe 968/2006/ES.

Priloga
1: Obračun začasnega zneska za prestrukturiranje
Priloga
2: Zahtevek za pridobitev finančne pomoči za prestrukturiranje industrije
sladkorja – pridelovalci sladkorne pese
Priloga
3: Zahtevek za pridobitev finančne pomoči za prestrukturiranje industrije
sladkorja – upravljavci strojev

Uredba o izvajanju ukrepov v zvezi z
ustanovitvijo sheme za prestrukturiranje industrije sladkorja (Uradni list RS,
št. 9/07)
vsebuje naslednjo končno določbo:
»VII. UVELJAVITEV
21. člen
(uveljavitev)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
izvajanju ukrepov v zvezi z ustanovitvijo sheme za prestrukturiranje industrije
sladkorja (Uradni list RS, št. 21/08) vsebuje naslednjo končno določbo:
»6. člen
Ta uredba začne veljati naslednji dan po
objavi v Uradnem listu Republike Slovenije.«.