1. člen
(vsebina)
S tem pravilnikom se določajo minimalni tehnični pogoji, ki
jih morajo izpolnjevati videoelektronska identifikacijska sredstva, ter način
njihove uporabe za namen ugotavljanja in preverjanja istovetnosti strank pri
izvajanju pregleda stranke kot ukrepa za preprečevanje pranja denarja in
financiranja terorizma, ki ga izvajajo zavezanci iz 4. člena Zakona o
preprečevanju pranja denarja in financiranja terorizma (Uradni list RS, št.
48/22 in 145/22; v nadaljnjem besedilu: ZPPDFT-2).
2. člen
(izrazi)
Posamezni izrazi, uporabljeni v tem pravilniku, pomenijo:
1.     
»videoelektronska identifikacija« je postopek ugotavljanja in
preverjanja istovetnosti stranke pri izvajanju pregleda stranke z
videoelektronskim identifikacijskim sredstvom;
2.     
»uradni identifikacijski dokument« za potrebe izvajanja videoelektronske
identifikacije je uradni osebni dokument, ki je opremljen s fotografijo, s
katere je jasno prepoznavna slika obraza stranke in v katerem so navedeni
podatki vsaj o njenem osebnem imenu in datumu rojstva.
3. člen
(usposobljenost izvajalca)
(1) Oseba, ki za zavezanca izvede videoelektronsko
identifikacijo, mora biti ustrezno usposobljena in zanesljiva.
(2) Ustrezna usposobljenost predpostavlja najmanj:
1.     
poznavanje predpisov s področja preprečevanja pranja denarja in
financiranja terorizma ter varstva osebnih podatkov;
2.     
razumevanje tehničnih zahtev in delovanja naprav, s katerimi se izvede
videoelektronska identifikacija;
3.     
poznavanje značilnosti uradnih identifikacijskih dokumentov;
4.     
poznavanje praktične izvedbe videoelektronske identifikacije, vključno s
preverjanjem zaščitnih znakov uradnega identifikacijskega dokumenta oziroma
uporabo ustrezne programske podpore za njihovo preverjanje, z ugotavljanjem
verodostojnosti podatkov ter zaznavo nelogičnih ali nedoslednih odzivov stranke
v postopku izvedbe videoelektronske identifikacije.
(3) Zavezanec ali oseba, ki jo zavezanec pooblasti za
izvajanje videoelektronske identifikacije, dokumentira izvedbo usposabljanja
tako, da je mogoče ugotoviti njegovo ustreznost.
4. člen
(prostor)
(1) Videoelektronska identifikacija se izvede v posebnem
prostoru, ki je ločen od drugih prostorov zavezanca oziroma izvajalca
videoelektronske identifikacije.
(2) Dostop do prostora, v katerem se izvaja videoelektronska
identifikacija, mora biti ves čas nadzorovan in omogočen izključno osebam, ki
sodelujejo pri izvedbi videoelektronske identifikacije.
5. člen
(predhodna privolitev stranke)
(1) Na začetku postopka videoelektronske identifikacije se
stranko, ki je začela postopek takega načina pregleda, pozove, da poda izrecno
privolitev k izvedbi celotnega postopka.
(2) Za veljavnost privolitve iz prejšnjega odstavka veljajo
določbe o pogojih za veljavnost privolitve, kot jih opredeljuje 7. člen Uredbe
(EU) 2016/679 Evropskega parlamenta in Sveta z dne 27. aprila 2016 o varstvu
posameznikov pri obdelavi osebnih podatkov in o prostem pretoku takih podatkov
ter o razveljavitvi Direktive 95/46/ES (Splošna uredba o varstvu podatkov) (UL
L št. 119 z dne 4. 5. 2016, str. 1), zadnjič popravljene s Popravkom (UL L št.
127 z dne 23. 5. 2018, str. 2; v nadaljnjem besedilu: Splošna uredba).
(3) Če stranka na začetku postopka ne poda privolitve po
določbah tega člena, se videoelektronska identifikacija prekine in stranka se
napoti na drug način ugotavljanja in preverjanja njene istovetnosti, ki je v
skladu z ZPPDFT-2.
6. člen
(osebni podatki in hramba podatkov)
(1) Osebni podatki in dokumentacija, ki se zbirajo in
obdelajo z videoelektronsko identifikacijo na podlagi 34. člena ZPPDFT-2, se v
skladu s prvim odstavkom 17. člena ZPPDFT-2 zbirajo in obdelajo za namene
preprečevanja in odkrivanja pranja denarja in financiranja terorizma ter zanje
v celoti veljajo določbe tega zakona, s katerimi je določena uporaba
pridobljenih podatkov, dokumentacije in posnetkov ter obveščanje posameznika o
obdelavi osebnih podatkov.
(2) Zavezanca glede hrambe podatkov iz prvega odstavka
prejšnjega člena zavezuje določba 142. člena ZPPDFT-2 o hrambi podatkov pri
zavezancu.
7. člen
(organizacijsko-tehnične zahteve)
(1) Videoelektronska identifikacija se izvaja z
videoelektronskim identifikacijskim sredstvom na način, ki zagotavlja
videoprenos slike in zvoka v realnem času brez prekinitev.
(2) Videoelektronska identifikacija se izvaja z uporabo
ustrezne tehnične strojne in programske opreme, ki zagotavlja varen videoprenos
s šifriranjem celotne komunikacijske poti (šifriranje med končnimi točkami),
tako da videoprenosa ni mogoče prestreči. Za šifriranje je potrebno uporabiti
šifrirne algoritme in postopek upravljanja s ključi, za katere niso znane
varnostne pomanjkljivosti, in šifrirne ključe temu ustreznih dolžin.
(3) Vsi podatki, pridobljeni med videoelektronsko
identifikacijo, morajo biti ustrezno zaščiteni pred neupravičeno obdelavo.
(4) Kakovost slike in zvoka videoprenosa morata ustrezati
namenu nedvomne ugotovitve in preveritve istovetnosti stranke.
8. člen
(način preverjanja)
(1) Stranka na zahtevo osebe, ki izvede videoelektronsko
identifikacijo, zaradi ugotavljanja verodostojnosti slike in podatkov med
videoelektronsko identifikacijo nagiba svojo glavo v različne smeri ter ustno
sporoči celotno serijsko številko uradnega identifikacijskega dokumenta.
(2) Oseba, ki izvede videoelektronsko identifikacijo, se mora
prepričati o pristnosti uradnega identifikacijskega dokumenta in ujemanju
podatkov na naslednje načine:
1.     
vidno preverjanje obstoja optičnih zaščitnih znakov, vključno s
holografskimi ali drugimi enakovrednimi zaščitnimi elementi (na primer
varnostne nitke, variabilne barve in podobno), ki morajo biti jasno prepoznavni
tudi ob horizontalnem in vertikalnem nagibu uradnega identifikacijskega
dokumenta;
2.     
preverjanje formalnih znakov uradnega identifikacijskega dokumenta in
njihovo ujemanje glede na vrsto uradnega identifikacijskega dokumenta (grafična
zasnova, velikost znakov, razmik med znaki, tipografija in podobno);
3.     
preverjanje ujemanja že pridobljenih podatkov s podatki, ki so razvidni
iz uradnega identifikacijskega dokumenta;
4.     
preverjanje veljavnosti uradnega identifikacijskega dokumenta in
pravilnosti alfanumeričnih znakov njegove serijske številke;
5.     
vidno preverjanje morebitne naknadne namestitve fotografije,
nepoškodovanosti laminacije, ki obdaja uradni identifikacijski dokument, ali
drugih zaščitnih znakov, ki izkazujejo njegovo nepoškodovanost;
6.     
preverjanje logične doslednosti podatkov, ki izhajajo iz dokumenta (na
primer pravilnost datuma izdaje in poteka veljavnosti, pravilnost rojstnega
datuma, njihovo medsebojno ujemanje in podobno).
(3) Preverjanje optičnih zaščitnih znakov in formalnih znakov
uradnega identifikacijskega dokumenta iz 1. in 2. točke prejšnjega odstavka se
lahko izvede tudi z uporabo ustrezne programske podpore.
(4) Oseba, ki izvede videoelektronsko identifikacijo, se
prepriča o tem, da fotografija, morebitni osebni opis in podatki iz uradnega
identifikacijskega dokumenta potrjujejo istovetnost stranke, ki je začela
videoelektronsko identifikacijo, ter preveri logično doslednost vseh
razpoložljivih podatkov (na primer ujemanja videza stranke v videoprenosu s
podatki in njeno fotografijo iz uradnega identifikacijskega dokumenta ali z
drugimi podatki, s katerimi zavezanec že razpolaga, in podobno).
(5) Oseba, ki izvede videoelektronsko identifikacijo, preveri
ustreznost podanega namena stranke v zvezi z opravljanjem videoelektronske
identifikacije in izključi morebitni vpliv tretjih oseb na izraženo voljo
stranke. Pri tem upošteva tudi odziv stranke na posamezna vprašanja in njeno vedenje
med izvajanjem videoelektronske identifikacije.
9. člen
(enkratna identifikacijska številka)
(1) Oseba, ki izvede videoelektronsko identifikacijo, stranki
po elektronski pošti ali sporočilu SMS pošlje posebno enkratno identifikacijsko
številko, ki je centralno določena izključno za namen posameznega postopka
videoelektronske identifikacije.
(2) Stranka med videoelektronsko identifikacijo številko iz
prejšnjega odstavka neposredno po videoelektronski identifikaciji sporoči
osebi, ki izvede videoelektronsko identifikacijo.
(3) Z uspešnim prejemom pravilne enkratne identifikacijske
številke je postopek videoelektronske identifikacije končan.
10. člen
(obveznost prekinitve videoelektronske identifikacije)
(1) Z izjemo primerov, ki so opisani v drugem odstavku tega
člena, je treba postopek videoelektronske identifikacije prekiniti vedno, ko:
1.     
slabe svetlobne ali zvočne razmere pri stranki ali slaba kakovost
prenosa slike ali zvoka ne omogočajo ugotavljanja in preverjanja istovetnosti
stranke;
2.     
se ugotovi kakršno koli neujemanje ali nedoslednost pri preverjanju
pristnosti uradnega identifikacijskega dokumenta;
3.     
obstaja negotovost glede istovetnosti stranke;
4.     
obstaja verjetnost morebitnega vpliva tretjih oseb na izraženo voljo
stranke in posledično veljavnost privolitve.
(2) Če nastopijo okoliščine iz 4. ali 5. točke prvega
odstavka 22. člena ZPPDFT-2, zavezanec nadaljuje izvedbo videoelektronske
identifikacije in po končani izvedbi prouči, ali so nastopile okoliščine, ki
določajo obvezno sporočanje podatkov Uradu Republike Slovenije za preprečevanje
pranja denarja po 76. členu ZPPDFT-2.
11. člen
(izvedba videoelektronske identifikacije po zunanjem
izvajalcu)
(1) Če zavezanec izvedbo videoelektronske identifikacije
naroči pri zunanjem izvajalcu, je odgovoren za to, da zunanji izvajalec izvede
vse zaščitne ukrepe tako, da po obsegu in kakovosti ustrezajo določbam tega
pravilnika. Končno odgovornost za izpolnjevanje določb tega pravilnika nosi
zavezanec, za katerega videoelektronsko identifikacijo izvede zunanji izvajalec.
(2) Zavezanec mora pri sklenitvi naročila pri zunanjem
izvajalcu, med trajanjem in pri odpovedi tega naročila ravnati kot dober
gospodar s potrebno skrbnostjo ter pisno določiti obveznosti, ki izhajajo iz
naročila za izvedbo videoelektronske identifikacije pri zunanjem izvajalcu. Pri
tem mora zavezanec za ustrezno ureditev pogodbene obdelave osebnih podatkov
upoštevati tudi določbe o obdelavi osebnih podatkov s strani obdelovalcev, kot
so opredeljene v 28. členu Splošne uredbe.
(3) Okoliščina, da za zavezanca videoelektronsko
identifikacijo izvede zunanji izvajalec, ne sme vplivati na kakovost izvedbe
notranjih kontrol ali ovirati izvedbe nadzora s strani nadzornih organov.
(4) Zavezanec, ki izvaja videoelektronsko identifikacijo, je
odgovoren za škodo, ki je namenoma ali iz malomarnosti povzročena fizični ali
pravni osebi zaradi neizpolnjevanja obveznosti po tem pravilniku.
KONČNA DOLOČBA
12. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. IPP 007-515/2022
Ljubljana, dne 16. maja 2023
EVA 2022-1611-0070
Klemen Boštjančič
minister
za finance