1. člen
S to uredbo se določajo pravila, po katerih se v postopkih
javnega naročanja, v katerih nastopa ponudnik skupaj s podizvajalcem, izvede
plačilo za izvedeno delo neposredno podizvajalcu.
2. člen
Za podizvajalsko razmerje gre v vseh primerih, ko glavni
izvajalec del ali celoto javnega naročila s pogodbo odda v izvajanje drugi
osebi, to je podizvajalcu.
3. člen
(1) V primerih javnih naročil, pri izvedbi katerih so
vključeni podizvajalci, naročnik po pogodbi z glavnim izvajalcem pridobi
pooblastilo za izvajanje neposrednih plačil podizvajalcu oziroma podizvajalcem.
(2) Roki plačil glavnemu izvajalcu in njegovim podizvajalcem
so enaki in se določijo v skladu s predpisi, ki urejajo javne finance.
4. člen
Glavni izvajalec, ki v izvedbo javnega naročila vključi enega
ali več podizvajalcev, mora imeti ob sklenitvi pogodbe z naročnikom ali v času
njenega izvajanja, sklenjene pogodbe s podizvajalci.
5. člen
(1) Podizvajalec, skladno s sklenjeno pogodbo, po opravljenem
delu ali dobavi blaga, izstavi glavnemu izvajalcu račun oziroma situacijo.
Glavni izvajalec prejeto situacijo po pregledu potrdi ali zavrne v roku 15 dni
od prejema.
(2) Zavrnitev situacije ali računa glavni izvajalec
obrazloži.
(3) V primeru, da glavni izvajalec v roku, določenem v
prejšnjem odstavku, predloženih dokumentov deloma ali v celoti ne potrdi
oziroma ne zavrne, se štejejo ti dokumenti kot sprejeti in potrjeni.
(4) V primerih iz prejšnjega odstavka tega člena naročnik
izvede plačilo neposredno podizvajalcu na podlagi predloženih dokumentov, ki
izkazujejo predložitev situacije ali računa glavnemu izvajalcu in potek roka za
potrditev.
6. člen
Naročnik izvede plačilo glavnemu izvajalcu in njegovim
podizvajalcem na podlagi predložene potrjene situacije ali računa, kateremu so
priložene s strani glavnega izvajalca potrjene situacije ali računi, ki so jih
izstavili podizvajalci.
7. člen
Ta uredba začne veljati naslednji dan po objavi v Uradnem
listu Republike Slovenije.
Št. 00712-31/2007/8
Ljubljana, dne 12. julija 2007
EVA 2007-1611-0027
Vlada Republike Slovenije
Janez Janša l.r. 
Predsednik