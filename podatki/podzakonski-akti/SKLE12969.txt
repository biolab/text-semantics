1. člen
(vsebina sklepa)
Ta sklep določa:
1.     
podrobnejše pogoje, ki jih mora izpolnjevati specialni investicijski
sklad (v nadaljevanju: SIS), da se šteje, da je likvidnostni profil, trajanje
in politika odkupov enot SIS skladna z naložbeno politiko SIS, ter
2.     
pogoje in merila, ki jih morajo izpolnjevati sredstva SIS, da se šteje,
da so naložena po načelu razpršitve tveganj, povezanih s strategijo SIS.
2. člen
(pogoji, ki jih mora izpolnjevati SIS, da se šteje, da je
likvidnostni profil SIS, trajanje SIS in politika odkupov enot SIS skladna z
naložbeno politiko SIS)
(1) Za naložbeno politiko, likvidnostni profil, trajanje
in politiko odkupov SIS šteje, da so usklajeni, če imajo imetniki enot SIS
možnost, da se njihove enote odkupijo ali izplačajo na način, ki je skladen s
pravično obravnavo vseh vlagateljev v SIS in v skladu s politiko odkupov in
obveznostmi SIS.
(2) Pri ocenjevanju usklajenosti iz prejšnjega odstavka
upravljavec SIS upošteva tudi vpliv, ki ga lahko imajo odkupi na osnovne cene
ali na razlike med prodajnimi in nakupnimi cenami posameznih sredstev SIS.
(3) Če naložbena politika odprtega SIS upravljavcu SIS
omogoča odkupe enot SIS v skladu s pogojem iz prvega odstavka tega člena, brez
uporabe orodja za upravljanje likvidnosti, ki zmanjšuje znesek izplačila
vlagatelju iz naslova zahteve za odkup ali izplačilo enot, ki presega običajne
izstopne stroške, ki pripadajo upravljavcu SIS, je lahko takšen SIS oblikovan
za nedoločen ali določen čas.
(4) Če ima upravljavec odprtega SIS za namene
upravljanja likvidnosti SIS v aktu o ustanovitvi SIS predvideno uporabo orodja
za upravljanje likvidnosti, ki zmanjšuje znesek izplačila vlagatelju iz naslova
zahteve za odkup ali izplačilo enot, ki presega običajne izstopne stroške, ki
pripadajo upravljavcu SIS, mora biti takšen SIS oblikovan za določen čas, ki ne
bo daljši od 15 let.
(5) Omejitev iz prejšnjega člena ne velja v primeru, če
upravljavec odprtega SIS omejuje izplačilo vlagatelju, z uporabo orodja za
upravljanje likvidnosti iz prejšnjega odstavka, največ dve leti po vplačilu
vlagatelja v SIS.
(6) Če naložbena politika SIS ne omogoča oblikovanja
odprtega SIS ali se SIS oblikuje kot zaprt SIS, mora biti tak SIS, da bo
izpolnil pogoj iz prvega odstavka tega člena, ob ustanovitvi oblikovan za
določen čas in sicer obdobje, ki ne sme biti daljše od 15 let.
(7) Na koncu obdobja iz prejšnjega odstavka upravljavec
SIS takšen SIS likvidira, razen če še pred iztekom tega obdobja večina
imetnikov enot SIS, ki je predvidena za spremembo akta o ustanovitvi SIS,
odloči, da se SIS preoblikuje v odprt SIS, ali se obdobje, za katero je bil SIS
ustanovljen, podaljša.
(8) Ne glede na šesti odstavek je lahko zaprt SIS
oblikovan tudi za nedoločen čas, če se z njegovimi enotami trguje na
organiziranem trgu ali večstranskem sistemu trgovanja (MTF).
3. člen
(pogoji in merila, ki jih morajo izpolnjevati sredstva SIS,
da se šteje, da so naložena po načelu razpršitve tveganj, povezanih s
strategijo SIS)
(1) V povezavi z naložbeno strategijo SIS, se načelo
razpršitve tveganj nanaša na ustrezno razpršitev naložb SIS in koncentracijo v
posamezni naložbi.
(2) Razpršitev naložb SIS ne pomeni razpršitve sredstev
SIS v različne vrste naložb temveč primarno med več naložb znotraj iste vrste,
značilne za izbrano naložbeno strategijo.
(3) Šteje se, da gre za razpršitev naložb SIS z
naložbeno strategijo nepremičninskih skladov tudi, kadar je SIS izpostavljen do
več najemojemalcev, ki so različni dolžniki SIS.
(4) Minimalna predvidena razpršitev naložb SIS mora biti
opredeljena v aktu o ustanovitvi SIS, pri čemer sredstva SIS v nobenem primeru
ne smejo biti naložena hkrati v manj kot tri naložbe oziroma SIS ne sme biti
izpostavljen do manj kot treh med seboj nepovezanih oseb.
(5) Aktu o ustanovitvi SIS mora upoštevaje obdobje
trajanja SIS, vsebovati tudi časovnico, ko predvidena razpršitev postane za
upravljavca SIS pravno zavezujoča.
(6) Naložbene omejitve:
1.     
se začnejo uporabljati najkasneje 5 let po datumu pridobitve statusa SIS
ali po poteku polovice časa za katerega je bil SIS ustanovljen, če je bil SIS
ustanovljen za določen čas;
2.     
se prenehajo uporabljati, ko SIS začne s postopkom likvidacije.
4. člen
(pasivne kršitve naložbenih pravil SIS)
(1) Izpostavljenosti in deleži sredstev SIS lahko
odstopajo od pravil, ki so za SIS določena v aktu o ustanovitvi SIS, tudi
zaradi razlogov, na katere upravljavec SIS nima vpliva.
(2) Če izpostavljenosti in deleži sredstev SIS odstopajo
zaradi razlogov, na katere upravljavec SIS nima vpliva, upravljavec SIS
nemudoma sprejme in začne izvajati ukrepe za čimprejšnjo odpravo odstopanj.
KONČNA DOLOČBA
5. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-4/2022-5
Ljubljana, dne 6. oktobra 2022
EVA 2022-1611-0116
Predsednica sveta
Agencije za trg vrednostnih papirjev
Anka Čadež