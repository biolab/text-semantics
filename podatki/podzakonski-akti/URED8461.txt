I. SPLOŠNE DOLOČBE
1. člen
(vsebina)
Ta uredba določa način dela, področje uporabe in naloge
kontaktne točke, vzpostavitev in vodenje informacijskega sistema, sodelovanje s
pristojnimi organi in poročanje ter obveščanje kontaktne točke kot del
dejavnosti centra za podpore, kot jo določa 51. člen Zakona o spodbujanju rabe
obnovljivih virov energije (Uradni list RS, št. 121/21 in 189/21; v nadaljnjem
besedilu: ZSROVE).
2. člen
(pomen izrazov)
(1) Izrazi, uporabljeni v tej uredbi, pomenijo:
1.     
»kontaktna točka« je dejavnost centra za podpore, kot jo opredeljuje 51.
člen ZSROVE;
2.     
»vlagatelj« je pravna ali fizična oseba, ki namerava kot investitor
vlagati v napravo ter katere vlogo za pridobitev dovoljenj in drugih aktov
usmerja kontaktna točka;
3.     
»upravni in drug pristojni organ« je prvostopenjski upravni organ, kot
ga opredeljuje zakon, ki ureja upravni postopek, oziroma zanj velja subsidiarna
uporaba zakona, ki ureja upravni postopek;
4.     
»upravni in drugi postopki« so postopki, kot so urejeni v Zakonu o
splošnem upravnem postopku (Uradni list RS, št. 24/06 – uradno prečiščeno
besedilo, 105/06 – ZUS-1, 126/07, 65/08, 8/10, 82/13, 175/20 – ZIUOPDVE in 3/22
– ZDeb) oziroma zanje velja subsidiarna uporaba zakona, ki ureja upravni
postopek;
5.     
»proizvodna naprava« je sklop opreme in napeljav, ki pretvarja
obnovljive vire energije v električno energijo, toploto za ogrevanje in
hlajenje ali v pogonska tekoča in plinasta biogoriva ter lahko obratuje
samostojno;
6.     
»program podpore« je vsak instrument, program ali mehanizem, ki ga
uporabi država članica ali skupina držav članic in spodbuja uporabo energije iz
obnovljivih virov z zmanjševanjem stroškov te energije, povečanjem cene, po
kateri se lahko prodaja, ali povečanjem količine nabavljene energije na podlagi
obveznosti glede obnovljive energije ali drugače, kamor med drugim spadajo
finančni instrumenti, naložbena pomoč, davčne oprostitve ali olajšave, vračilo
davkov, programi podpore, ki zavezujejo k uporabi obnovljive energije, vključno
s programi, ki uporabljajo zelene certifikate, in neposredni programi zaščite
cen, vključno s tarifami za dovajanje energije in spremenljivimi ali fiksnimi
plačili premij;
7.     
»informacijski sistem« je računalniški sistem, ki ga upravlja center za
podpore ter zagotavlja ustrezno informacijsko podporo za integrirano izvajanje
poslovnih in upravnih procesov;
8.     
»Agencija za energijo« je v skladu z zakonom ustanovljen nacionalni
regulativni organ Republike Slovenije na področju trga z energijo.
(2) Drugi izrazi imajo enak pomen, kot ga določajo predpisi s
področja energetike.
II. OBSEG IN ZAGOTAVLJANJE NALOG JAVNE SLUŽBE
3. člen
(področje uporabe)
(1) Kontaktna točka opravlja dejavnost iz 4. člena te uredbe
na področju javnih in zasebnih vlaganj za:
-       
proizvodnjo električne energije iz obnovljivih virov energije;
-       
proizvodnjo toplote za ogrevanje in hlajenje iz obnovljivih virov
energije;
-       
proizvodnjo plinastih goriv, vključno z vodikom, iz obnovljivih virov
energije;
-       
proizvodnjo pogonskih tekočih in plinastih biogoriv;
-       
proizvodnjo drugih tekočih biogoriv;
-       
soproizvodnjo z visokim izkoristkom;
-       
uporabo odvečne toplote v sistemih daljinskega ogrevanja;
-       
hranilnike električne energije, povezane z izgradnjo proizvodne naprave.
(2) Kontaktna točka je na voljo vsem vlagateljem ne glede na
nazivno moč ali namembnost proizvodne naprave, vključno s samooskrbo.
4. člen
(temeljne naloge kontaktne točke)
(1) Kontaktna točka usmerja vlagatelja pri postopkih
pridobivanja dovoljenj in drugih aktov, ki se po nacionalnem pravu zahtevajo za
proizvodne naprave ter so potrebni za gradnjo, rekonstrukcijo, obnovo ali
obratovanje proizvodne naprave in njihovo priključitev na omrežje ter v
postopkih programov podpore.
(2) Kontaktna točka vlagatelja pregledno vodi skozi postopek
predložitve vlog za izdajo dovoljenj in drugih aktov, od vložitve zahteve do
izdaje dokončne odločitve o tej zahtevi, ter mu zagotavlja vse potrebne
informacije.
(3) Kontaktna točka lahko opravlja vse naloge v zvezi s
pomočjo vlagatelju v upravnih in drugih postopkih ter postopkih programov
podpore, vendar pa v teh postopkih ne nastopa kot zastopnik ali pooblaščenec
vlagatelja.
(4) Dovoljenja in drugi akti iz prvega in drugega odstavka
tega člena so vsa dovoljenja in drugi posamični akti, prostorski akti, licence,
registracije in upravna dejanja, ki so potrebni za gradnjo, rekonstrukcijo,
obnovo ali obratovanje proizvodne naprave ter za pridobitev podpore v postopkih
programov podpore (v nadaljnjem besedilu: dovoljenja in drugi akti).
(5) Dovoljenja in drugi akti iz tega člena vključujejo
zlasti:
a)    
prijavo na javni razpis za podpore v skladu z zakonom, ki ureja
spodbujanje obnovljivih virov energije;
b)    
odločbo o sklenitvi podpore in sklenitev pogodbe o njej;
c)    
spremembo oziroma sprejetje prostorskega izvedbenega akta;
č)    lokacijsko preveritev;
d)    
gradbeno dovoljenje;
e)    
vodno dovoljenje;
f)     
celovito dovoljenje;
g)    
uporabno dovoljenje;
h)    
soglasje za priključitev na prenosni ali distribucijski sistem in druge
dokumente, ki so potrebni za priključitev proizvodne naprave oziroma, kjer je
predvideno, za hranilnik energije;
i)      
priključitev na omrežje;
j)      
okoljevarstvena in druga soglasja ali dovoljenja, če so potrebna;
k)    
vsako drugo dovoljenje, ki se nanaša na proizvodno napravo oziroma
hranilnik energije ter je potrebno za gradnjo ali rekonstrukcijo in za začetek
obratovanja proizvodne naprave;
l)      
prijavo na druge javne razpise, javne pozive in druge oblike povabil za
podpore za spodbujanje rabe obnovljivih virov energije.
(6) Kontaktna točka brezplačno ter neodvisno od proizvajalcev
in dobaviteljev opreme in storitev informira in svetuje o postopku in izvedbi
investicije v proizvodno napravo, vendar ne izvaja izbire konkretne tehnologije
ali tehnike, izbire izvajalca, izračunov ekonomike projekta ter sorodnih
vsebinskih in pravnih parametrov projekta. Kontaktna točka v sklopu
informiranja ponuja seznam oziroma nabor izvajalcev, ki opravljajo tovrstne
storitve, ter seznam ustreznih proizvodnih naprav.
(7) Kontaktna točka lahko opravlja druga administrativna
opravila za potrebe postopkov, na primer usmerja vlagatelja pri pridobivanju
soglasij solastnikov, pridobivanju služnosti oziroma pravice graditi ter v
drugih podobnih primerih, ter sodeluje z občinami, če je za izvedbo
investicijske namere treba sprejeti ali spremeniti prostorski izvedbeni akt.
5. člen
(prijava vlagatelja)
(1) Kontaktna točka usmerja vlagatelja na podlagi prijave, ki
jo lahko odda osebno ali prek pooblaščenca na lokaciji kontaktne točke, lahko
jo pošlje pisno po pošti ali jo odda elektronsko prek spletnega portala
kontaktne točke.
(2) Center za podpore za kontaktno točko na lokaciji
vzpostavi fizični prostor, ki mora biti dostopen vsem ljudem skladno s
pravilnikom, ki ureja univerzalno graditev in uporabo objektov.
(3) Center za podpore za kontaktno točko za potrebe oddaje
elektronske prijave vzpostavi spletni portal, kjer vlagatelj z oddajo prijave
izrazi interes za sodelovanje s kontaktno točko.
(4) Vlagatelj hkrati z vlogo v postopku za pridobitev
dovoljenja oziroma drugega akta obvesti upravni in drug pristojni organ, da
predmetni postopek usmerja kontaktna točka.
(5) Če postopek vlagatelja za pridobitev dovoljenja oziroma
drugega akta pred upravnim in drugim pristojnim organom že teče, kontaktna
točka obvesti upravni in drug pristojni organ, da je predmetni postopek začela
usmerjati kontaktna točka.
6. člen
(sodelovanje vlagatelja s kontaktno točko)
Kontaktna točka sodeluje z vlagateljem in usmerja njegovo
vlogo v postopkih, ko vlagatelj s kontaktno točko aktivno sodeluje, tako da na
poziv kontaktne točke posreduje potrebne podatke ali izvede potrebne
aktivnosti.
7. člen
(informacijski sistem in izmenjava podatkov)
(1) Center za podpore za kontaktno točko z namenom
zagotovitve elektronskega poslovanja z vlogami vzpostavi informacijski sistem,
s katerim zagotavlja ustrezno informacijsko podporo za integrirano izvajanje
poslovnih in upravnih procesov.
(2) V informacijski sistem se povezujejo naslednji podatki:
a)    
osnovni podatki o vlagatelju, razvidni iz njegove prijave;
b)    
podatki v postopku za pridobitev dovoljenja in drugega akta, ki jih na
zahtevo kontaktne točke zagotovijo upravni in drugi pristojni organi oziroma
druge osebe;
c)    
podatki oziroma informacije, ki jih na zahtevo kontaktne točke
zagotovijo upravni in drugi pristojni organi oziroma druge osebe tudi za
postopke, za katere ni bila vložena prijava, pri čemer se osebni podatki, razen
identifikatorja prevzemno-predajnega mesta in z njim povezanih enoličnih
identifikatorjev merilnih točk ter naziv in naslov prevzemno-predajnega mesta
oziroma drugih identifikatorjev proizvodne naprave, ne predajo;
č)    podatki o dejanskem obratovanju
proizvodne naprave in drugih okoliščinah, ki so lahko podlaga za oceno
učinkovitosti v skladu s tretjim odstavkom 19. člena ZSROVE, in sicer za čas od
začetka obratovanja proizvodne naprave do izteka časa izvajanja podpore v
skladu z 20. členom ZSROVE ter ne glede na morebitno pridobitev podpore ali
naložbene pomoči oziroma vključenosti v mehanizme po IV. poglavju ZRSOVE.
8. člen
(vzpostavitev in vodenje javne evidence)
(1) Center za podpore za kontaktno točko vzpostavi in vodi
javno dostopno uradno evidenco (v nadaljnjem besedilu: javna evidenca).
(2) V javni evidenci se vodijo naslednji podatki, ki jih na
zahtevo kontaktne točke zagotovijo upravni in drugi pristojni organi ter druge
osebe iz 9. člena te uredbe:
-       
podatki o prejetih popolnih oziroma nepopolnih vlogah v postopku pri
posameznem upravnem in drugem pristojnem organu ter drugi osebi iz 9. člena te
uredbe;
-       
podatki o fazah v postopku pri obdelavi vlog pri posameznih osebah iz
prejšnje alineje, vključno z zamudami;
-       
podatki o končnih odločitvah pri obdelavi vlog pri posameznih osebah iz
prve alineje tega odstavka, vključno s podatki o priključenih proizvodnih
napravah.
9. člen
(sodelovanje s pristojnimi organi)
(1) Upravni in drugi pristojni organi, ki odločajo v
postopkih za izdajo dovoljenj in drugih aktov, ter druge osebe, ki v teh
postopkih sodelujejo (v nadaljnjem besedilu: upravni in drugi pristojni
organi), so dolžni kontaktni točki neodplačno predati podatke oziroma
informacije iz 10. člena te uredbe.
(2) Upravni in drugi pristojni organi so na zahtevo kontaktne
točke dolžni podatke oziroma informacije iz 10. člena te uredbe zagotoviti
kontaktni točki kot informacijo v elektronski obliki najpozneje naslednji
delovni dan po vloženi zahtevi.
10. člen
(podatki oziroma informacije, ki jih zagotovijo upravni in
drugi pristojni organi)
(1) Za namen izvajanja nalog ima kontaktna točka pravico
dostopa do naslednjih zbirk podatkov, ki jih zagotovijo upravni in drugi
pristojni organi:
-       
zbirka podatkov o graditvi objektov,
-       
zbirka podatkov o prostorskih aktih in
-       
druge zbirke podatkov, ki se nanašajo na gradnjo, rekonstrukcijo, obnovo
ali obratovanje proizvodne naprave in njihovo priključitev na omrežje ter na
postopke programov podpore.
(2) V postopku iz četrtega in petega odstavka 5. člena te
uredbe je upravni in drug pristojni organ dolžan kontaktni točki zagotoviti
zlasti naslednje podatke oziroma informacije:
1.     
osnovne podatke (opravilna številka spisa, zadeve ali postopka, datum
odprtja spisa, zadeve ali postopka (prejem prve vloge vlagatelja));
2.     
podatke postopka (tj. status vlagateljeve vloge – popolnost oziroma
nepopolnost vloge, podatek o manjkajočih dokumentih oziroma dokazilih, ki jih
je treba pridobiti za izdajo dokončne odločitve, rok obravnave vloge idr.);
3.     
druge podatke oziroma informacije, in sicer na zahtevo kontaktne točke.
11. člen
(poročanje)
(1) Center za podpore za kontaktno točko vsako leto do 1.
marca tekočega koledarskega leta pošlje ministrstvu, pristojnemu za energijo,
letno poročilo o izvajanju njenih nalog za obdobje od 1. januarja do 31.
decembra preteklega koledarskega leta (v nadaljnjem besedilu: letno poročilo).
(2) Letno poročilo vsebuje najmanj podatke o:
-       
številu in vrsti prejetih prijav po prvem odstavku 51. člena ZSROVE ter
drugih vlog po osmem odstavku 51. člena ZSROVE po posameznih proizvodnih
napravah v skladu s 3. členom te uredbe;
-       
številu rešenih, zavrženih in zavrnjenih prijav in vlog;
-       
razlogih zavrženih in zavrnjenih vlog;
-       
podanih pritožbah;
-       
vsoti denarnih sredstev programov podpore;
-       
vrsti in priključni moči ter lokaciji proizvodne naprave;
-       
trajanju postopkov, ki so potrebni za gradnjo, rekonstrukcijo, obnovo
ali obratovanje proizvodne naprave ter v postopku programov podpore.
(3) Letno poročilo mora vsebovati tudi zaznane ovire in
predloge za njihovo odpravo, izpostaviti mora trende ter druge posebnosti glede
investiranja v proizvodne naprave in predloge izboljšav storitev kontaktne
točke.
(4) Letno poročilo oziroma izvleček letnega poročila center
za podpore objavi na spletni strani kontaktne točke.
12. člen
(priročnik in obveščanje)
(1) Center za podpore za kontaktno točko pripravi in javno
objavi priročnik o postopkih za vlagatelje na področju proizvodnje energije iz
obnovljivih virov, ki posebej obravnava tudi majhne projekte ter projekte
končnih odjemalcev s samooskrbo (v nadaljnjem besedilu: priročnik) in ga redno,
vsaj enkrat letno, posodablja.
(2) Za javno objavo priročnika šteje objava na spletni strani
kontaktne točke na način, ki omogoča brezplačen dostop in prenos pripravljenega
priročnika. Poleg objave na spletni strani je priročnik dostopen tudi v
prostorih kontaktne točke.
(3) Kontaktna točka obvešča glede spodbujanja rabe
obnovljivih virov energije, vključevanja v sistem samooskrbe in oblikovanja
skupnostne samooskrbe, pri čemer pripravlja gradiva, izobraževanja in dogodke
za namen obveščanja glede spodbujanja rabe obnovljivih virov energije.
13. člen
(letni program dela za izvajanje nalog kontaktne točke)
(1) Center za podpore pripravi letni program dela za
izvajanje nalog kontaktne točke, ki je del letnega programa dela in finančnega
načrta iz šestega odstavka 18. člena ZSROVE (v nadaljnjem besedilu: letni
program dela kontaktne točke).
(2) Letni program dela kontaktne točke vsebuje del, ki se
nanaša na vsebino nalog kontaktne točke, finančni in kadrovski del kontaktne
točke, način delovanja spletnega portala iz 5. člena te uredbe, strategijo
sodelovanja z lokalnimi energetskimi organizacijami in drugimi subjekti, načrt
usposabljanj, načrt obveščanja javnosti in druge vsebine, ki se nanašajo na
delovanje kontaktne točke v prihodnjem letu.
14. člen
(sodelovanje z lokalnimi energetskimi organizacijami)
(1) Za izvajanje nalog kontaktne točke lahko center za
podpore sodeluje z lokalnimi energetskimi organizacijami.
(2) Center za podpore sodelovanje iz prejšnjega odstavka
uredi s pogodbo. S pogodbo center za podpore in lokalna energetska organizacija
med drugim uredita tudi dostop do potrebnih podatkov za potrebe izvajanja
pogodbenih nalog.
15. člen
(navodila za delovanje kontaktne točke)
(1) Z namenom ureditve delovanja, nalog, načina izmenjave
podatkov in drugega v pristojnosti kontaktne točke, center za podpore pripravi
podrobnejša navodila, ki jih objavi na spletni strani kontaktne točke (v
nadaljnjem besedilu: navodila). Poleg objave na spletni strani so navodila
dostopna tudi v prostorih kontaktne točke.
(2) V navodilih so podane zahteve za podrobnejšo opredelitev
nabora podatkov in informacij ter podrobnejšo obličnost oziroma tehnične
podrobnosti glede izmenjave podatkov z vlagatelji ter upravnimi in drugimi
pristojni organi, kakor tudi obrazec prijave za fizično in elektronsko prijavo,
protokoli oziroma koraki v digitalni in tekstualni obliki za postopke, ki so
potrebni za priključitev in pridobitev pomoči proizvodnih naprav iz 3. člena te
uredbe ter drugo.
(3) Pred objavo navodil iz prvega odstavka tega člena mora
center za podpore pridobiti soglasje ministra, pristojnega za energijo.
(4) Kontaktna točka o objavi in spremembi navodil pisno
obvesti upravne in druge organe.
III. PREHODNA IN KONČNA DOLOČBA
16. člen
(prehodna določba)
Elektrooperater, operater sistema plina, distributer toplote
in Agencija za energijo vzpostavijo povezavo z informacijskim sistemom za
avtomatski prenos podatkov iz 7. člena te uredbe, najpozneje v roku 6 mesecev
po sprejemu navodil iz 15. člena te uredbe, z namenom sledenja fazam posameznega
postopka, vključno z zamudami in izdanimi končnimi odločitvami.
17. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00704-138/2022
Ljubljana, dne 7. aprila 2022
EVA 2021-2340-0158
Vlada Republike Slovenije
Janez Janša
predsednik