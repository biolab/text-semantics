1. člen
(vsebina)
Ta pravilnik določa normative reje in vzreje lipicanskih konj
v Kobilarni Lipica (v nadaljnjem besedilu: konj), ki obsegajo kategorijo konj
in njihove potrebe glede krme, prostorov, zdravstvenega varstva, osebja ter
ostale stroške, s katerimi se zagotovlja tradicionalna oblika reje in vzreje
ter usposobljenost konj za ohranjanje in razvoj lipicanske pasme konj.
2. člen
(izraz)
Dislocirana enota Kobilarne Lipica je enota, kjer se izvaja
reja in vzreja konj izven Kobilarne Lipica.
3. člen
(kategorije konj)
Kategorije konj v Kobilarni Lipica so:
1.     
žrebeta do šestih mesecev starosti oziroma do odstavitve,
2.     
mladi konji od šestih mesecev starosti do enega leta starosti,
3.     
mladi konji od enega leta starosti do dveh let starosti,
4.     
mladi konji od drugega leta starosti do štirih let starosti oziroma do
uvedbe v preizkus delovne sposobnosti v skladu z rejskim programom za pasmo lipicanski
konj,
5.     
plemenski žrebci (žrebci po opravljenem preizkusu delovne sposobnosti,
odbrani za pleme),
6.     
plemenske kobile (kobile po opravljenem preizkusu delovne sposobnosti,
odbrane za pleme),
7.     
konji v treningu v lipiški jahalni šoli,
8.     
delovni konji (konji v preizkusu delovne sposobnosti in konji po
opravljenem preizkusu delovne sposobnosti, ki niso odbrani za pleme ali trening
v lipiški jahalni šoli) in
9.     
nedelovni in ostareli konji (konji, ki zaradi trajnih ali začasnih
bolezenskih stanj, poškodb ali starosti niso več primerni za delo).
4. člen
(potrebe konj glede krme)
(1) Osnova krmnega obroka za konje je seno, pridelano na
ekstenzivnih kraških travnikih v skladu s predpisi, ki urejajo pogoje pridelave
na ekstenzivnih kraških travnikih, za kobile, žrebeta in mlade kategorije konj
do uvedbe v preizkus delovne sposobnosti pa v času pašne sezone tudi paša. Seno
se praviloma poklada po volji (ad libitum). Osnovni krmni obrok se dopolnjuje s
prilagojenimi standardnimi krmnimi mešanicami in vitaminski mineralnimi
dodatki.
(2) V pašni sezoni so celotna čreda plemenskih kobil, žrebeta
in mladi konji do uvedbe v preizkus delovne sposobnosti čez dan na paši.
(3) Normativi minimalnih potreb konj po senu, ovsu, krmnih
mešanicah in drugih dodatkih so glede na kategorijo konj določeni v Prilogi 1,
ki je sestavni del tega pravilnika.
(4) Ne glede na prejšnji odstavek lahko koncesionar ob
pokladanju krmnih mešanic prilagodi količino teh glede na njihovo krmno
vrednost.
5. člen
(potrebe konj glede prostorov)
(1) Konje se redi v objektih Kobilarne Lipica in dislociranih
enotah, ki morajo izpolnjevati pogoje za prostorske potrebe konj, določene s
tem pravilnikom.
(2) Neposredno po žrebitvi se kobile z žrebeti za deset do
štirinajst dni namesti v bokse, da se zagotovita potreben mir in nadzor nad
zdravstvenim stanjem mater in žrebet v poporodnem obdobju. Po tem obdobju se
kobile z žrebeti vrne v skupni hlev, kjer je posebna skrb namenjena žrebetom,
ki se jih privaja na nego in priuči na osnovno opremo in vodenje na roki.
(3) Kobile z žrebeti, mlade konje od šestih mesecev starosti
do uvedbe v preizkus delovnih sposobnosti oziroma do četrtega leta starosti ter
nedelovne in ostarele konje se praviloma redi v prosti reji, ostale kategorije
konj iz 3. člena tega pravilnika pa v hlevih z individualnimi boksi.
(4) Za konje, vhlevljene v individualnih boksih, se prosto
gibanje zagotavlja z vsaj enournim dnevnim izpuščanjem v urejena tekališča ter
s sprehodi v sprehajalni napravi.
(5) Normativi za zagotavljanje potreb konj glede prostorov so
določeni v Prilogi 2, ki je sestavni del tega pravilnika.
6. člen
(zdravstveno varstvo konj)
(1) Zdravstveno varstvo konj se zagotavlja v skladu z
zakonom, ki ureja veterinarska merila skladnosti, in zakonom, ki ureja
veterinarstvo, ter ga izvaja koncesionar v okviru svoje veterinarske službe ali
z zunanjimi izvajalci.
(2) Program zdravstvenega varstva obsega:
-       
preventivno zdravstveno varstvo črede in posameznih konj,
-       
osnovno zdravstveno varstvo črede in posameznih konj,
-       
veterinarske ukrepe na področju razmnoževanja konj in
-       
specialistično zdravljenje.
(3) Preventivno zdravstveno varstvo črede in posameznih konj
zagotavlja uravnavanje prehranskih potreb konj, preprečevanje zajedavskih in
infekcijskih obolenj, pregled in korekcijo zobovja, preprečevanje akutnih in
kroničnih obolenj organskih in anatomskih sistemov, preventivna cepljenja ter
diagnostične preiskave v skladu s predpisi, ki urejajo preprečevanje in
zatiranje bolezni živali, ter veterinarski nadzor nad pogoji reje in rabe konj
v skladu z zakonom, ki ureja zaščito živali.
(4) Osnovno zdravstveno varstvo črede in posameznih konj
zagotavlja redno spremljanje zdravstvenega stanja konj, triažo, diagnostiko in
zdravljenje črede ali posameznih konj.
(5) Z veterinarskimi ukrepi na področju razmnoževanja konj se
zagotavlja spremljanje in vzdrževanje sposobnosti plemenskih konj za
razmnoževanje, preprečevanje prenosa spolno prenosljivih bolezni, pridobivanje
semena plemenskih žrebcev in osemenjevanje plemenskih kobil v skladu s
predpisi, ki urejajo razmnoževanje domačih živali, diagnostika brejosti in
obporodna nega kobil in žrebet.
(6) S specialističnim zdravljenjem se zagotavlja izvajanje
specialističnih diagnostičnih in terapevtskih posegov v čredi ali na posameznih
konjih in po potrebi bolnišnično zdravljenje konj.
(7) Normativi za diagnostične in preventivne zdravstvene
ukrepe so določeni v Prilogi 3, ki je sestavni del tega pravilnika.
(8) Ne glede na tretji odstavek tega člena in Prilogo 3 tega
pravilnika lahko koncesionar dopolni nabor preventivnih zdravstvenih ukrepov
glede na splošno epizootiološko situacijo v skladu s priporočili uprave,
pristojne za varno hrano, veterinarstvo in varstvo rastlin.
7. člen
(strokovne naloge na področju reje in vzreje konj)
(1) Kot strokovne naloge javne službe na področju reje in
vzreje konj se izvajajo zlasti naslednje dejavnosti:
1.     
razmnoževanje,
2.     
selekcija,
3.     
ocenjevanje genetske vrednosti,
4.     
ugotavljanje delovne sposobnosti konj,
5.     
spremljanje in izvajanje rejskega programa,
6.     
vodenje izvorne rodovniške knjige,
7.     
vodenje rejske dokumentacije in izdajanje zootehniških spričeval,
8.     
razvojno-raziskovalne naloge s področja izvajanja rejskih programov,
9.     
skrb za posodabljanje rejskega programa skladno z razvojem in dognanji
stroke,
10.  
mednarodno sodelovanje s sorodnimi ustanovami in organizacijami na
področju konjereje in konjeništva.
(2) Kadrovski normativi za potrebe izvajanja strokovnih nalog
iz prejšnjega odstavka so določeni v Prilogi 4, ki je sestavni del tega
pravilnika.
8. člen
(oskrba in nega konj)
(1) Za zagotavljanje primerne oskrbe in nege konj, urejenosti
objektov za rejo in vzrejo konj ter delo s konji je treba zagotoviti 24-urno
prisotnost osebja za oskrbo in nego konj.
(2) Oskrba konj vključuje zlasti nabavo vode, krme in stelje,
krmljenje in napajanje, dnevno vzdrževanje objektov za rejo konj in okolice
objektov, namenjenih za rejo konj, ter površin za prosto gibanje konj in
pašnikov. Nega konj vključuje zlasti redno čiščenje konj, privajanje konj na
oglavko in uzdo, vodenje na roki, korekcijo kopit in podkovanje po načelu dobre
konjerejske prakse.
(3) Kadrovski normativi za potrebe oskrbe in nege konj so
določeni v Prilogi 4 tega pravilnika.
(4) Koncesionar z internim aktom določi organizacijo oskrbe
in nege konj ter delovni red in opredeli obseg, naloge ter način oskrbovanja
konj v skladu z zakonom, ki ureja Kobilarno Lipica, tem pravilnikom in
predpisi, ki urejajo rejo in varstvo živali, ter uveljavljenimi zootehniškimi
in konjeniškimi standardi.
9. člen
(šolanje konj in konjeništvo)
(1) Šolanje konj in konjeniški programi obsegajo delo s konji
pod sedlom in delo s konji v vpregi.
(2) Naloge, ki se izvajajo pri delu s konji pod sedlom, so
zlasti preizkus delovne sposobnosti konj, šolanje in priprava konj pod sedlom
in na roki za izvedbo programa klasične šole jahanja in šole nad zemljo,
šolanje in izobraževanje kadra za šolanje konj ter za nastopanje na prireditvah
in tekmovanjih v športnem dresurnem jahanju.
(3) Naloge, ki se izvajajo pri delu s konji v vpregi, so
zlasti usposabljanje vprežnih konj, priprava konj za izvajanje vprežnega
programa, šolanje in izobraževanje voznikov vpreg ter nastopanje na predstavah,
prireditvah in tekmovanjih v športni vožnji vpreg.
(4) Šolanje konj in konjeniške programe izvaja osebje
usposobljeno v Lipiški šoli klasičnega konjeništva ali osebje z licencami
posameznih nacionalnih konjeniških zvez ali Mednarodne konjeniške zveze.
(5) Kadrovski normativi za potrebe šolanja konj in izvajanje
konjeniških programov so določeni v Prilogi 4 tega pravilnika.
(6) Koncesionar z internim aktom določi organizacijo šolanja
konj, delovni red, programe šolanja konj pod sedlom in v vpregah ter obseg
nalog osebja za šolanje konj in konjeništvo.
KONČNA DOLOČBA
10. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-454/2014
Ljubljana, dne 10. novembra 2022
EVA 2014-2330-0210
Irena Šinko
ministrica
za kmetijstvo, gozdarstvo in
prehrano

Priloga
1: Normativi minimalnih potreb konj po senu, ovsu, krmnih mešanicah in drugih
dodatkih
Priloga
2: Normativi za zagotavljanje potreb konj glede prostorov
Priloga
3: Normativi za diagnostične in preventivne zdravstvene ukrepe
Priloga
4: Kadrovski normativi za potrebe reje in vzreje konj