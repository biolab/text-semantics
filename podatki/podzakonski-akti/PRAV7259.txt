1. člen
(vsebina pravilnika)
(1) Ta pravilnik določa objekte, za
katere je treba izdelati požarni red, požarni načrt in načrt evakuacije ter
vsebino in pogoje za izdelavo požarnega reda, požarnega načrta ter načrta
evakuacije.
(2) Ta pravilnik v skladu z Direktivo
Sveta 89/391/EGS z dne 12. junija 1989 o uvajanju ukrepov za
spodbujanje izboljšav varnosti in zdravja delavcev pri delu (UL L št. 183 z dne
29. 6. 1989, str. 349), zadnjič spremenjeno z Uredbo (ES) št. 1882/2003
Evropskega parlamenta in Sveta z dne 29. septembra 2003 o prilagoditvi
določb glede odborov, ki pomagajo Komisiji pri uresničevanju njenih izvedbenih
pooblastil, predvidenih aktih, za katere se uporablja postopek iz člena
251 Pogodbe ES, Sklepu Sveta 1999/468/ES določa potrebne ukrepe za gašenje
požarov in evakuacijo delavcev, prilagojene dejavnosti in velikosti podjetja
ali obrata, za izvajanje katerih delodajalec določi delavce, ki so potrebni za
gašenje požarov in evakuacijo delavcev ter način obveščanje in stikov z
zunanjimi službami za reševanje in gašenje požarov.
2. člen
(obveznost izdelave požarnega reda,
požarnega načrta in načrta evakuacije)
(1) Lastniki ali uporabniki
stanovanjskih objektov in lastniki ali uporabniki poslovnih oziroma
industrijskih objektov, v katerih izvajajo dejavnosti skladno s standardno
klasifikacijo dejavnosti (v nadaljnjem besedilu: objekti) morajo izdelati
požarni red za objekte, določene s predpisi o uvedbi in uporabi enotne klasifikacije
vrst objektov na področju 1 Stavbe, razen:
-      
eno in dvostanovanjskih stavb iz podrazreda 11100 in 11210;
-      
stavb žičnih naprav, javnih telefonskih govorilnic, svetilnikov in
drugih signalizacijskih stavb iz podrazreda 12410;
-      
kolesarnic iz podrazreda 12420;
-      
glasbenih paviljonov iz podrazreda 12610;
-      
nestanovanjskih kmetijskih stavb iz razreda 1271, ki niso namenjene
izvajanju registrirane dejavnosti kmetijstva, lova ali gozdarstva, skladno s
standardno klasifikacijo dejavnosti, oziroma nestanovanjskih kmetijskih stavb
iz razreda 1271 na kmetijskem gospodarstvu – kmetiji, kot jih določajo predpisi
o kmetijstvu, katerih skupna površina ne presega 300 m²;
-      
kapel iz podrazreda 12721;
-      
kulturnih spomenikov iz podrazreda 12730;
-      
nadstrešnic za potnike na avtobusnih in drugih postajališčih, javnih
sanitarij in podobno iz podrazreda 12740.
(2) Požarni načrt in načrt evakuacije
se morata izdelati za objekte iz prejšnjega odstavka, v katerih obstaja najmanj
srednja požarna ogroženost po predpisih o ugotavljanju ocene požarne
ogroženosti oziroma za objekte, v katerih je hkrati lahko več kot 100 ljudi.
Požarni načrt se mora izdelati tudi za objekte, ki so opremljeni s sončno
elektrarno, povezano na javno električno omrežje.
(3) Ne glede na prejšnji odstavek mora
biti načrt evakuacije izobešen na vidnem mestu v vsaki sobi ali v prostoru,
kjer se zadržujejo ljudje, v stanovanjskih stavbah z oskrbovanimi stanovanji
(podrazred 11222), stanovanjskih stavbah za posebne namene (podrazred 11300),
hotelskih in podobnih stavbah za kratkotrajno nastanitev (podrazred 12111),
drugih gostinskih stavbah za kratkotrajno nastanitev (podrazred 12120), stavbah
za izobraževanje in znanstvenoraziskovalno delo (podrazred 12630) ter stavbah
za zdravstvo (podrazred 12640).
(4) Požarni red, požarni načrt, načrt
evakuacije in priloge požarnega reda, ki morajo biti izobešene na vidnem mestu,
mora podpisati lastnik ali uporabnik objekta oziroma dela objekta oziroma od
njih pooblaščena oseba.
(5) Določbe tega pravilnika se
smiselno uporabljajo tudi za vojaške objekte, razen za strelišča, poligone,
skladišča minskoeksplozivnih sredstev, posebej urejena poveljniška mesta,
ognjene položaje, stacionarne objekte telekomunikacijskih sistemov ter druge
objekte za operativne vojaške potrebe.
3. člen
(požarni red)
(1) Lastniki ali uporabniki objektov
morajo določiti požarni red, da preprečijo nastanek požara in izboljšajo
požarno varnost, ki vsebuje:
1.    
organizacijo varstva pred požarom, zlasti naloge in odgovornosti
zaposlenih oziroma stanovalcev pri preprečevanju nastanka požara;
2.    
ukrepe varstva pred požarom, ki jih zahtevajo delovne in bivalne
razmere, kot so prepoved kajenja, uporaba odprtega ognja ali orodja, ki iskri,
tam kjer je to prepovedano;
3.    
odstranjevanje vseh gorljivih snovi, ki niso potrebne za nemoten potek dela
iz požarno ogroženih prostorov;
4.    
podatek o predvidenem številu uporabnikov glede na namembnost stavbe
oziroma prostorov v njej;
5.    
ukrepe zaradi nevarnosti eksplozije, gorljivih odpadkov, električnih,
plinskih naprav in drugih virov vžiga;
6.    
ukrepe za varno evakuacijo in hitro intervencijo;
7.    
druge preventivne in aktivne ukrepe varstva pred požarom, način in
kontrolo izvajanja teh ukrepov;
8.    
navodila za ravnanje v primeru požara, zlasti naloge in postopke za
ukrepanje zaposlenih, obiskovalcev ali gostov oziroma stanovalcev ob nastanku
požara, podatke o službah, ki jih je treba obvestiti o požaru ter naloge in
odgovornosti zaposlenih oziroma stanovalcev po požaru;
9.    
vrste in načine usposabljanja zaposlenih oziroma stanovalcev.
(2) Lastniki ali uporabniki objektov,
v katerih je več lastnikov ali uporabnikov oziroma če gre za več objektov
oziroma delov objektov iz prvega odstavka prejšnjega člena istega lastnika ali
uporabnika na različnih lokacijah, lahko izdelajo skupni požarni red. Če
lastniki ali uporabniki objektov izdelajo skupni požarni red, ni treba
izdelovati posameznih požarnih redov oziroma se v posameznih požarnih redih
določijo le tiste vsebine, ki niso določene v skupnem požarnem redu.
(3) Vsebina požarnega reda iz prvega
odstavka tega člena mora biti smiselno prilagojena posebnostim in namembnosti
posameznega objekta ali njegovega dela. Vsebino požarnega reda je treba
prilagajati tistim spremembam v objektu ali v njegovem delu, ki vplivajo na
požarno varnost.
4. člen
(dolžnosti delodajalca)
(1) Delodajalec, pri katerem v izmeni
opravlja delo do 300 delavcev, mora poleg obveznosti iz prejšnjega člena v
požarnem redu za vsako izmeno in za vsako lokacijo, kjer opravlja dejavnost,
izmed zaposlenih določiti osebo, odgovorno za gašenje začetnih požarov in
izvajanje evakuacije. Na vsakih dodatnih 300 delavcev v izmeni mora določiti še
po eno odgovorno osebo.
(2) Delodajalec, ki mora izdelati v
skladu s tem pravilnikom poleg požarnega reda tudi načrt evakuacije in požarni
načrt, mora v požarnem redu izmed zaposlenih v vsaki izmeni določiti osebo,
odgovorno za gašenje začetnih požarov in izvajanje načrta evakuacije, ne glede
na število delavcev iz prejšnjega odstavka. Delodajalec mora na vsakih 200
ljudi v objektu določiti izmed zaposlenih v vsaki izmeni še po eno osebo,
odgovorno za gašenje začetnih požarov in izvajanje načrta evakuacije.
(3) Delodajalec mora v požarnem redu
določiti tudi vrste in načine usposabljanja odgovornih oseb za gašenje začetnih
požarov in izvajanje evakuacije iz prvega in prejšnjega odstavka tega člena ter
način obveščanja o požarih skladno s predpisi o organizaciji in delovanju
sistema opazovanja, obveščanja in alarmiranja. Pri tem mora upoštevati število
zaposlenih delavcev in posebne nevarnosti glede na dejavnost, s katero se
ukvarja.
(4) Delodajalec mora poskrbeti, da je
s požarnim redom seznanjen vsak zaposleni.
(5) Za izvajanje nalog iz prvega in
drugega odstavka tega člena se uporabljajo sredstva za zaščito, reševanje in
pomoč, ki so določena s predpisi o sredstvih in opremi za osebno in skupinsko
zaščito ter predpisi o izbiri in namestitvi gasilnih aparatov.
5. člen
(priloge požarnega reda)
(1) Obvezne priloge požarnega reda iz
prvega odstavka 3. člena tega pravilnika so:
1.    
izvleček požarnega reda;
2.    
navodila za posameznike;
3.    
evidenčni listi o rednem vzdrževanju, pregledih, preizkusih opreme,
naprav in drugih sredstev za varstvo pred požarom, vgrajenih sistemov aktivne
požarne zaščite ter izvajanju drugih ukrepov varstva pred požarom;
4.    
evidenčni listi o usposabljanju zaposlenih za varstvo pred požarom ter
seznanitvi s požarnim redom;
5.    
evidenčni listi o požarih, eksplozijah in gasilskih intervencijah;
6.    
kontrolni listi.
(2) Priloge iz prejšnjega odstavka so
obvezne priloge tudi pri skupnem požarnem redu. Če priloge niso izdelane pri
skupnem požarnem redu, jih morajo v skladu s skupnim požarnim načrtom izdelati
lastniki ali uporabniki, vsak za svoj del objekta oziroma svoj objekt.
6. člen
(izvleček požarnega reda)
(1) Izvleček požarnega reda mora
vsebovati podatke o:
1.    
organizaciji varstva pred požarom, vključno s predvidenim številom
uporabnikov glede na namembnost objekta;
2.    
ukrepih varstva pred požarom;
3.    
navodilih za ravnanje v primeru požara.
(2) Izvleček požarnega reda je
namenjen vsem osebam, ki se zadržujejo v objektu na katerega se nanaša požarni
red.
(3) Vsebina izvlečka požarnega reda
mora obsegati kratka in jasna sporočila, grafične znake in simbole. Vsebino
izvlečka požarnega reda je treba za posamezne prostore v objektu prilagoditi
posebnostim tega dela objekta.
(4) Izvleček požarnega reda mora biti
izdelan na formatu A4 ali A3, obrobljen z 10 mm širokim rdečim robom in nameščen na vidnem mestu.
7. člen
(navodila za posameznike)
(1) Navodila za posameznike se
izdelajo za osebe, ki v objektu začasno ali stalno stanujejo ali bivajo kot
stanovalci, hotelski gostje, oskrbovanci ali zaradi drugih razlogov oziroma, ki
v objektu občasno opravljajo storitvene ali druge dejavnosti, ki lahko
povzročijo požar.
(2) Navodila morajo biti prilagojena
posameznim ciljnim skupinam, stalno ažurirana in morajo vsebovati:
1.    
organizacijo varstva pred požarom, vključno z nalogami in odgovornostmi;
2.    
preventivne ukrepe in postopke za preprečevanje nastanka požara;
3.    
postopke in naloge v primeru požara;
4.    
postopke in naloge po požaru.
(3) Osebe, ki v objektu začasno ali
stalno stanujejo ali bivajo oziroma, ki v objektu občasno opravljajo storitvene
ali druge dejavnosti, ki lahko povzročijo požar, morajo dobiti svoj izvod
navodila za skupino, ki ji pripadajo.
8. člen
(požarni načrt)
(1) Požarni načrt je grafični prikaz
situacije objekta in delov objekta z označenimi nevarnostmi ter sistemi, napravami
in sredstvi za preventivno in aktivno požarno zaščito, s katerim se zmanjšuje
nevarnost nastanka požara oziroma zagotavlja učinkovito gašenje, če do požara
pride. Namenjen je uporabnikom objekta, gasilcem in drugim reševalcem.
(2) Lastnik ali uporabnik objekta mora
en izvod podpisanega požarnega načrta izročiti gasilski enoti, ki opravlja
javno gasilsko službo na območju objekta. Gasilska enota ga lahko uporablja
izključno za opravljanje operativnih gasilskih nalog. Lastnik ali uporabnik
lahko pred izdelavo požarnega načrta zaprosi pristojno gasilsko enoto, da mu
svetuje pri izdelavi požarnega načrta.
(3) Požarni načrt mora biti izdelan v
merilu, praviloma na formatu A4 ali A3 oziroma v formatu, ki še omogoča preglednost
grafičnih znakov. Za označevanje opreme, naprav in drugih sredstev za varstvo
pred požarom ter vgrajenih sistemov aktivne požarne zaščite je treba upoštevati
predpise o grafičnih znakih za izdelavo prilog požarnih redov.
9. člen
(vsebina požarnega načrta)
(1) Požarni načrt mora v skladu s
prejšnjim členom vsebovati prikaz objekta v prostoru in prikaz požarne varnosti
objekta.
(2) Prikaz objekta v prostoru mora
zajemati podatke o:
1.    
legi in namembnosti vseh objektov na zemljišču;
2.    
stopnji požarne obremenitve;
3.    
intervencijskih poteh in postavitvenih površinah za gasilce in druge
reševalce;
4.    
visoko in nizkonapetostnih elektrovodih in napravah;
5.    
plinovodih ali vodih požarno nevarnih snovi;
6.    
hidrantnih omrežjih in drugih vodnih virih za potrebe gašenja;
7.    
prisotnosti nevarnih snovi in eksplozijsko ogroženih prostorih;
8.    
gasilskih orodiščih.
(3) Prikaz požarne varnosti objekta
mora v tlorisih posameznih etaž zajemati podatke o:
1.    
mejah požarnih sektorjev;
2.    
odprtinah v zidovih in stropovih z zaporami;
3.    
dostopnih poteh;
4.    
evakuacijskih poteh in stopniščih;
5.    
posebno požarno nevarnih prostorih;
6.    
prostorih, kjer se ne sme gasiti z vodo;
7.    
prostorih, v katerih je prisotno sevanje;
8.    
električnih transformatorjih in napravah za oskrbo z energijo ter
stikalih za te naprave;
9.    
tlačni opremi;
10.  legi
plinske požarne pipe;
11.  vgrajenih
sistemih aktivne požarne zaščite, opremi, napravah in drugih sredstvih za
varstvo pred požarom;
12.  možnostih
notranjega napada.
(4) Glede na velikost in strukturo
objekta, se lahko pripravijo tudi požarni načrti za posamezne dele etaž z
vrisanimi nevarnostmi.
9.a člen
(intervencijska pot)
Intervencijska pot mora biti označena s
prometnim znakom ali označbami na vozišču »Intervencijska pot« v skladu s
predpisi o prometni signalizaciji in prometni opremi na javnih cestah. Na
intervencijski poti mora biti zagotovljen nemoten prehod intervencijskih vozil.
9.b člen
(površine za gasilce ob objektih)
(1) Dostopne poti za gasilce in
gasilska vozila, postavitvene in delovne površine za gasilska vozila, morajo
biti vedno proste in prehodne.
(2) Dovozne poti za gasilska vozila
morajo biti označene z opozorilnimi tablami z napisom »Dovozna pot za gasilska
vozila«.
10. člen
(načrt evakuacije)
(1) Načrt evakuacije je grafični
prikaz objekta ali delov objekta s podatki, ki prikazujejo možnost urejenega
gibanja oseb na varno mesto ob požaru ali drugi nevarnosti. V njem mora biti
vrisan položaj posamezne sobe ali posameznega prostora oziroma točka nahajanja,
evakuacijska pot, zbirno mesto, mesta, kjer so nameščene naprave, oprema in
sredstva za gašenje ter položaj ročnih javljalnikov požara.
(2) Načrt evakuacije mora biti
izobešen v vsaki sobi ali v prostoru, kjer se skladno z namembnostjo objekta,
zbirajo ali zadržujejo ljudje.
(3) V hotelskih in drugih sobah, ki so
namenjene nastanitvi gostov, mora biti poleg načrta evakuacije tudi navodilo za
ravnanje v primeru požara, napisano v slovenskem, angleškem in nemškem jeziku.
Na območjih, kjer živijo pripadniki avtohtone italijanske in madžarske narodne
skupnosti, morajo biti navodila napisana tudi v jeziku narodne skupnosti.
(4) Lastniki ali uporabniki, ki
uporabljajo isti objekt, morajo načrte evakuacije uskladiti.
(5) Načrt evakuacije mora biti izdelan
v skladu s tretjim odstavkom 8. člena tega pravilnika.
10.a člen
(evakuacijske poti)
(1) Lastnik ali uporabnik
stanovanjskega, poslovnega in industrijskega objekta, ki mora izdelati požarni
red v skladu s predpisi, mora zagotoviti, da so evakuacijske poti in zasilni
izhodi vedno prosti in prehodni. Ob nevarnosti mora biti uporabnikom objektov
omogočena hitra in varna evakuacija.
(2) Evakuacijska pot se v nobenem
elementu, pomembnem za požarno varnost, ne sme spremeniti, ne glede na
morebitno spremembo števila uporabnikov objekta, razen zaradi posegov v objekt,
za katere je pridobljeno novo gradbeno dovoljenje.
(3) Ne glede na prejšnji odstavek je
element evakuacijske poti pomembne za požarno varnost dovoljeno spremeniti, če
se izdela strokovna presoja, s katero se dokaže, da se zaradi sprememb
evakuacijske poti požarna varnost objekta ne bo zmanjšala. Strokovno presojo
izdela odgovorni projektant, ki sme izdelati študijo požarne varnosti.
10.b člen
(označevanje evakuacijskih poti)
(1) Evakuacijske poti in zasilni
izhodi morajo biti označeni v skladu s predpisi, ki določajo varnostne znake.
Te oznake morajo biti trajne in ustrezno nameščene.
(2) Zbirno mesto, določeno z načrtom
evakuacije, mora biti v načrtu evakuacije in na prostem, kjer je to možno, označeno
z znakom, določenim v prilogi 3 tega pravilnika.
10.c člen
(evakuacijske poti v samopostrežni
prodajalni)
(1) Evakuacijska pot v več kot 200 m² velikem prodajnem prostoru samopostrežne prodajalne (v nadaljnjem besedilu: prodajni prostor),
mora zagotavljati kupcem in zaposlenim (v nadaljnjem besedilu: uporabnikom)
varen in neoviran izhod iz prodajnega prostora. Širina evakuacijske poti v
prodajnem prostoru mora biti najmanj enaka svetli širini izhoda na evakuacijski
poti, do katerega se pride po najkrajši poti.
(2) Velikosti in števila evakuacijskih
poti v prodajnem prostoru z vsemi sistemi, napravami, sredstvi in opremo za
varstvo pred požarom, ni dovoljeno zmanjševati, razen zaradi posega za katerega
je pridobljeno novo gradbeno dovoljenje.
(3) Evakuacijske poti ter poti med
opremo in napravami v prodajnem prostoru, morajo biti vedno proste in prehodne
po širini.
(4) V prodajnem prostoru mora
razporeditev opreme in naprav ter blaga za prodajo, zagotavljati varno in
neovirano evakuacijo uporabnikov. Oprema in naprave v prodajnem prostoru ob
evakuacijski poti morajo biti pritrjene oziroma nameščene tako, da se ne
morejo prevrniti ali kako drugače zapreti evakuacijske poti.
(5) Pot med opremo in napravami
prodajnega prostora mora biti široka najmanj 1,2 m, razen v prodajnem prostoru, kjer se uporabljajo nakupovalni vozički, kjer mora biti širina
poti med opremo in napravami prodajnega prostora, enaka širini najmanj dveh
nakupovalnih vozičkov. V primeru, da so v prodajalni kupcem na voljo različni
nakupovalni vozički, se za določitev širine poti upošteva najširši voziček, ki
si ga lahko kupec izbere za nakupovanje, pri čemer se za določitev
širine poti ne upoštevajo invalidski nakupovalni vozički, za pot med opremo in
napravami prodajnega prostora pa se ne šteje poti mimo blagajn.
(6) Demonstracije blaga, razstave in
podobne aktivnosti se lahko izvajajo v prodajnem prostoru, če površina na
kateri se izvaja taka aktivnost, ne zožuje evakuacijskih poti ter poti med
opremo in napravami prodajnega prostora. Pulti, stojnice in druga oprema mora
biti pritrjena oziroma nameščena tako, da se ne more prevrniti ali kako drugače
zapreti evakuacijsko pot oziroma poti med opremo in napravami prodajnega prostora.
(7) V primeru izvajanja aktivnosti iz
prejšnjega odstavka, je treba v požarnem redu dodatno določiti ustrezno število
odgovornih oseb za gašenje začetnih požarov in evakuacijo. Če se pri izvajanju
teh aktivnosti uporabljajo toplotna telesa, ki lahko povzročijo požar, morajo
biti mesta izvajanja aktivnosti opremljena z gasilnikom najmanj 8 A 113 B.
(8) Oprema prodajalne mora biti
vrisana v načrt evakuacije. Ob spremembi postavitve opreme je treba vsako
spremembo postavitve opreme vrisati v evakuacijski načrt, če vpliva na
spremembo evakuacijskega načrta. Namesto vrisane opreme in naprav prodajnega
prostora, se lahko v načrt evakuacije vrišejo območja, znotraj katerih se lahko
postavlja oprema in naprave prodajnega prostora v skladu s tem pravilnikom.
(9) Določbe tega člena se ne
uporabljajo za skladišča prodajalne, ki jih urejajo predpisi, ki določajo
minimalne tehnične pogoje za opravljanje trgovske dejavnosti.
(10) Ne glede na prejšnji odstavek se
določbe tega člena glede evakuacijskih poti, smiselno uporabljajo tudi v
primeru, ko se trgovinska dejavnost opravlja na urejenem prostoru ob
prodajalni.
10.d člen
(evakuacijske poti na nakupovalni ulici v
nakupovalnih centrih)
(1) S tem členom se določa zahteve
glede evakuacijskih poti v okviru nakupovalne ulice nakupovalnega centra, če je
nakupovalni center v:
-      
pritlični stavbi in njegova bruto tlorisna površina presega 1000 m²;
-      
več etažni stavbi in njegova bruto tlorisna površina v vseh etažah
presega 2000 m2.
(2) Če je iz projektne ali druge
dokumentacije razvidno, da je nakupovalna ulica v vsej širini določena kot
evakuacijska pot, mora biti ta ves čas uporabe poslovnega objekta prosta in
prehodna, na njej ni dovoljeno izvajati aktivnosti iz šestega odstavka
prejšnjega člena.
(3) V primeru, ko je širina
nakupovalne ulice večja kot je širina evakuacijske poti, ki po njej poteka,
mora biti v načrtu evakuacije označena in vpisana širina evakuacijske poti.
(4) Če je na nakupovalni ulici v delu,
ki ne predstavlja evakuacijske poti, postavljena oprema ali se izvajajo
aktivnosti iz šestega odstavka prejšnjega člena, ki v primeru evakuacije lahko
predstavlja oviro, je treba izdelati strokovno presojo, s katero se dokaže, da
se zaradi postavljenih ovir ali izvajanja aktivnosti požarna varnost v objektu
ne bo zmanjšala. Strokovno presojo izdela odgovorni projektant, ki sme izdelati
študijo požarne varnosti.
(5) V primeru, da so na delu širine
nakupovalne ulice postavljene ovire, je treba v požarnem redu dodatno določiti
ustrezno število oseb, odgovornih za gašenje začetnih požarov in evakuacijo. Če
se na postavljenih ovirah uporabljajo toplotna telesa, ki lahko povzročijo
požar, mora biti posamezna ovira opremljena z gasilnikom najmanj 8 A 113 B.
(6) Načrt evakuacije na nakupovalni
ulici v nakupovalnem centru mora biti nameščen v bližini križišč nakupovalnih
ulic.
11. člen
(usposabljanje za izvajanje evakuacije)
Lastniki ali uporabniki objektov, za katere
je treba v skladu z drugim odstavkom 2. člena tega pravilnika, izdelati
načrt evakuacije, morajo najmanj enkrat letno izvesti praktično usposabljanje
za izvajanje evakuacije iz objekta ob požaru ter voditi evidenco o času,
sodelujočih in načinu izvedbe usposabljanja.
12. člen
(evidenca)
(1) Vsebina evidence o požarih in
eksplozijah, ki jo vodi lastnik ali uporabnik objekta je razvidna iz priloge 1,
ki je sestavni del tega pravilnika. Uprava Republike Slovenije za zaščito in
reševanje zbira podatke o požarih in eksplozijah iz poročil vodij intervencije,
ki so jih ti dolžni izdelati ob požarih in eksplozijah po posebnih predpisih.
(2) Evidence o opremi, napravah in
drugih sredstvih za varstvo pred požarom, vgrajenih sistemih aktivne požarne
zaščite, njihovem vzdrževanju, servisiranju, pregledih in preizkusih ter
usposabljanju zaposlenih za varstvo pred požarom, vključno o seznanitvi s
požarnim redom, se vodijo v skladu s posebnimi predpisi.
13. člen
(kontrolni pregledi)
(1) Lastnik ali uporabnik objekta
oziroma oseba, ki jo za izvajanje ukrepov varstva pred požarom v objektu, v
skladu s predpisi, lastnik ali uporabnik objekta pooblasti, določi način in
pogostost kontrolnih pregledov, pri katerih se ugotavlja stanje opreme, naprav
in sredstev za varstvo pred požarom, vgrajenih sistemov aktivne požarne zaščite
ter izvajanje ukrepov varstva pred požarom. Vsebina obrazca kontrolnega lista
je razvidna iz priloge 2, ki je sestavni del tega pravilnika.
(2) Za izvajanje nalog iz prejšnjega
odstavka lahko lastniki v okviru obratovanja in vzdrževanja večstanovanjskih
stavb, skladno s predpisi o upravljanju stanovanjskih stavb, pooblastijo
upravnika.
14. člen
(izdelovanje požarnih redov, požarnih
načrtov in načrtov evakuacije)
(1) Požarni red, požarni načrt in
načrt evakuacije po tem pravilniku, mora izdelati lastnik oziroma uporabnik
objekta ali oseba, pooblaščena za izvajanje ukrepov varstva pred požarom v
objektu.
(2) V primeru, da požarni red, požarni
načrt ali načrt evakuacije izdela oseba, pooblaščena za izvajanje ukrepov varstva
pred požarom v objektu, mora oseba izpolnjevati pogoje, določene s predpisi o
usposabljanju zaposlenih za varstvo pred požarom in o usposabljanju odgovornih
oseb za izvajanje ukrepov varstva pred požarom.
15. člen
(vojaški objekti)
Za vojaške objekte iz petega odstavka
2. člena tega pravilnika, za katere se ne uporabljajo določbe tega pravilnika,
se varstvo pred požarom uredi z elaboratom ali navodilom za uporabo objekta.
16. člen
(inšpekcijski nadzor)
Inšpekcijski nadzor nad izvajanjem tega
pravilnika izvaja Inšpektorat Republike Slovenije za varstvo pred naravnimi in
drugimi nesrečami.

Priloga
1: Evidenčni list o požarih in eksplozijah
Priloga
2: Kontrolni list (Vzorec)
Priloga
3: Znak za zbirno mesto ob evakuaciji

Pravilnik o požarnem redu (Uradni list RS, št.
52/07)
vsebuje naslednji končni določbi:
»17. člen
(prenehanje
veljavnosti)
Z dnem, ko se začne uporabljati ta
pravilnik, preneha veljati Pravilnik o požarnem redu (Uradni list RS, št.
39/97).
18. člen
(veljavnost in
uporaba)
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne
1. novembra 2007.«.

Pravilnik o spremembah in dopolnitvah
Pravilnika o požarnem redu (Uradni list RS, št. 34/11) vsebuje naslednje končne določbe:
»KONČNE DOLOČBE
4. člen
(izdelava
požarnih načrtov za objekte s sončnimi elektrarnami)
Lastniki ali uporabniki stanovanjskih,
poslovnih oziroma industrijskih objektov, ki so opremljeni s sončno elektrarno,
povezano na javno električno omrežje in še nimajo izdelanega požarnega načrta,
morajo požarne načrte izdelati v dveh letih od uveljavitve tega pravilnika.
5. člen
(označevanje
zbirnih mest)
Zbirna mesta določena z načrtom evakuacije
morajo biti v načrtih evakuacije in na prostem, kjer je možno, označena v
skladu s tem pravilnikom najkasneje do 1. januarja 2013.
6. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne
1. januarja 2012.«.

Pravilnik o spremembah in dopolnitvah
Pravilnika o požarnem redu (Uradni list RS, št. 101/11) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
Določbe 9.a, 9.b, 10.a, 10.b, 10.c in 10.d člena Pravilnika o
požarnem redu (Uradni list RS, št. 52/07 in 34/11) se začnejo uporabljati 1.
januarja 2013.
3. člen
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne
1. januarja 2013.«.