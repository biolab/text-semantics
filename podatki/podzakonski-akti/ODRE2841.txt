1. člen
(vsebina)
S to odredbo se za namen spremljanja,
analiziranja in kontrole gibanja cen kmetijskih pridelkov oziroma živilskih
proizvodov, določa obveznost zavezancev za pošiljanje podatkov o odkupnih
oziroma prodajnih ponderiranih cenah, o odkupljeni oziroma prodani količini in
o poreklu kmetijskih pridelkov in živilskih proizvodov, za ugotovitev
morebitnih hudih motenj na trgu pri gibanju cen, pa pri tem ne gre za redna
sezonska nihanja.
2. člen
(zavezanci)
Zavezanci, ki morajo pošiljati podatke o
odkupnih ponderiranih cenah oziroma prodajnih ponderiranih cenah, o odkupljeni
oziroma prodani količini in o poreklu kmetijskih pridelkov iz 4. člena te
odredbe in živilskih proizvodov iz 5. člena te odredbe so:
-       
pridelovalec, kije fizična ali pravna oseba in ki prideluje in
prodaja lastne kmetijske pridelke in sodi med mikro, malo, srednje ali veliko
podjetje;
-       
posrednik, ki je pravna ali fizična oseba, če odkupuje kmetijske
pridelke ali živilske proizvode za namen prodaje naprej v predelavo ali trženje
in po zadnji javno dostopni bilanci sodi med mala, srednja ali velika podjetja;
-       
predelovalec, ki je pravna ali fizična oseba, če opravlja
dejavnost proizvodnje živil in po zadnji javno dostopni bilanci sodi med mala,
srednja ali velika podjetja;
-       
trgovec, ki je pravna oseba ter opravlja trgovinsko dejavnost z
živili in po zadnji javno dostopni bilanci sodi med velika podjetja.
3. člen
(pomen izrazov)
Izrazi, uporabljeni v tej odredbi,
pomenijo:
-       
mikro podjetja so podjetja,ki imajo v zadnjem poslovnem letu, za
katero so javno dostopne bilance od 250.000 eurov do 2.000.000 eurov letnega
prometa;
-       
mala podjetja so podjetja, ki imajo v zadnjem poslovnem letu, za
katero so javno dostopne bilance nad 2.000.000 eurov do 10.000.000 eurov
letnega prometa;
-       
srednja podjetja so podjetja, ki imajo v zadnjem poslovnem letu,
za katero so javno dostopne bilance, nad 10.000.000 eurov do 50.000.000 eurov
letnega prometa;
-       
velika podjetja so podjetja, ki imajo v zadnjem poslovnem letu,
za katero so javno dostopne bilance, nad 50.000.000 eurov letnega prometa;
-       
javno dostopne bilance so bilance, ki so razvidne iz javne objave
letnih poročil poslovnih subjektov pri Agenciji Republike Slovenije za
javnopravne evidence in storitve;
-       
kmetijski pridelki so pšenica, goveje meso, svinjsko meso, piščančje
meso, mleko sveže nepredelano, jajca hlevske reje ter jabolka in so podrobneje
opredeljeni v drugem odstavku 4. člena te odredbe;
-       
živilski proizvodi so proizvodi iz sektorjev žit in žitnih
izdelkov, sektorjev mesa in mesnih izdelkov, sektorja mleka in mlečnih
izdelkov, sektorja jajc, sektorja sadja in sektorja zelenjave in so podrobneje
po kategorijah in podkategorijah opredeljeni v drugem odstavku 5. člena te
odredbe;
-       
poreklo kmetijskih pridelkov in živilskih proizvodov je lahko
slovensko, EU ali izven EU; slovensko poreklo je, če so vse faze pridelave in
predelave izvedene v Sloveniji, EU poreklo je, če so vse faze pridelave in
predelave izvedene v državah EU, poreklo izven EU je, če je najmanj ena faza
pridelave in predelave izvedena izven EU;
-       
odkupna cena je realizirana cena brez DDV, po kateri
predelovalec, posrednik ali trgovec kupi in plača kmetijske pridelke ali
živilske proizvode od drugega zavezanca iz te odredbe;
-       
prodajna cena je cena brez DDV, po kateri pridelovalec,
predelovalec, posrednik ali trgovec proda in prejme plačilo za kmetijske
pridelke ali živilske proizvode, ki jih proda drugemu zavezancu ali potrošniku
in predstavlja realizirane prihodke od prodaje;
-       
ponderirana cena je povprečna cena kmetijskih pridelkov ali
živilskih proizvodov v posamezni kategoriji in se izračuna kot vsota zmnožkov
cene in količine posameznih kmetijskih pridelkov ali živilskih proizvodov, ki
se deli z vsoto količin teh kmetijskih pridelkov ali živilskih proizvodov.
4. člen
(kmetijski pridelki)
(1) Zavezanci, ki so pridelovalci,
posredniki, predelovalci ali trgovci, morajo za kmetijske pridelke enkrat
mesečno, in sicer najpozneje petnajsti delovni dan za pretekli mesec, pošiljati
podatke o odkupni ponderirani oziroma prodajni ponderirani ceni na enoto, o
odkupljeni oziroma prodani količini in o poreklu na Ministrstvo za
gospodarstvo, turizem in šport (v nadaljnjem besedilu: ministrstvo).
(2) Zavezanci iz prejšnjega odstavka
pošiljajo za kmetijske pridelke naslednje podatke:
a)     pšenica: odkupno ponderirano ceno oziroma prodajno ponderirano ceno
na kg, odkupljeno oziroma prodano količino v kg in poreklo,
b)     goveje meso: odkupno ponderirano ceno oziroma prodajno ponderirano
ceno na kg, odkupljeno oziroma prodano količino v kg in poreklo za kakovostni
tržni razred A-R2 (hladne mase),
c)     svinjsko meso: odkupno ponderirano ceno oziroma prodajno
ponderirano ceno na kg, odkupljeno oziroma prodano količino v kg in poreklo za
kakovostni razred S (hladne mase),
č)    piščančje
meso: odkupno ponderirano ceno oziroma prodajno ponderirano ceno na kg,
odkupljeno oziroma prodano količino in poreklo za piščančje meso v kg brez
kosti in s kostjo,
d)     mleko sveže nepredelano: odkupno ponderirano ceno oziroma prodajno
ponderirano ceno na l, odkupljeno oziroma prodano količino v l in poreklo,
e)     jajca hlevska reja kategorije M in L: odkupno ponderirano ceno
oziroma prodajno ponderirano ceno na kos, odkupljeno oziroma prodano količino v
kosih in poreklo,
f)      sveža jabolka: odkupno ponderirano ceno oziroma prodajno
ponderirano ceno na kg, odkupljeno oziroma prodano količino v kg in poreklo.
5. člen
(živilski proizvodi)
(1) Zavezanci, ki so posredniki,
predelovalci ali trgovci, morajo za živilske proizvode enkrat mesečno, in sicer
najpozneje petnajsti delovni dan za pretekli mesec, pošiljati na ministrstvo
podatke o odkupni ponderirani ceni oziroma prodajni ponderirani ceni na enoto,
o odkupljeni oziroma prodani količini in o poreklu za živilske proizvode,
navedene v tem členu.
(2) Zavezanci iz prejšnjega odstavka
pošiljajo naslednje podatke o ponderiranih cenah, količinah in poreklu za
živilske proizvode, ki so razvrščeni po naslednjih kategorijah:
1. SEKTOR ŽIT IN ŽITNIH IZDELKOV
kategorije:
a)     pšenična moka brez polnozrnate moke: odkupno ponderirano ceno
oziroma prodajno ponderirano ceno na kg, odkupljeno oziroma prodano količino v
kg in poreklo,
b)     kruh (bel, polbel, črn): odkupno ponderirano ceno oziroma prodajno
ponderirano ceno na kg, odkupljeno oziroma prodano količina v kg in poreklo;
2. SEKTOR MESA IN MESNIH IZDELKOV sveže
(ohlajeno) kategorije:
a)     goveje meso s kostjo: odkupno ponderirano ceno oziroma prodajno
ponderirano ceno na kg, odkupljeno oziroma prodano količino v kg in poreklo,
b)     goveje meso brez kosti: odkupno ponderirano ceno oziroma prodajno
ponderirano ceno na kg, odkupljeno oziroma prodano količino v kg in poreklo,
c)     piščančje meso brez kosti: odkupno ponderirano ceno oziroma
prodajno ponderirano ceno na kg, odkupljeno oziroma prodano količino v kg in
poreklo,
č)    piščančje meso
s kostjo: odkupno ponderirano ceno oziroma prodajno ponderirano ceno na kg,
odkupljeno oziroma prodano količino v kg in poreklo,
d)     svinjsko meso brez kosti: odkupno ponderirano ceno oziroma prodajno
ponderirano ceno na kg, odkupljeno oziroma prodano količino v kg in poreklo,
e)     svinjsko meso s kostjo: odkupno ponderirano ceno oziroma prodajno
ponderirano ceno na kg, odkupljeno oziroma prodano količino v kg in poreklo,
f)      posušeno, soljeno oziroma dimljeno meso: odkupno ponderirano ceno
oziroma prodajno ponderirano ceno na kg, odkupljeno oziroma prodano količino v
kg in poreklo,
g)     drugi mesni pripravki: odkupno ponderirano ceno oziroma prodajno
ponderirano ceno na kg, odkupljeno oziroma prodano količino v kg in poreklo;
3. SEKTOR MLEKA IN MLEČNIH IZDELKOV (sveže)
kategorije:
a)     sveže polnomastno mleko (sveže, pasterizirano, sterilizirano in UHT
mleko): odkupno ponderirano ceno oziroma prodajno ponderirano ceno na l,
odkupljeno oziroma prodano količino v l in poreklo,
b)     sveže posneto mleko (sveže, pasterizirano, sterilizirano, UHT,
polposneto in posneto mleko): odkupno ponderirano ceno oziroma prodajno ponderirano
ceno na l, odkupljeno oziroma prodano količino v l in poreklo,
c)     jogurt brez dodatkov: odkupno ponderirano ceno oziroma prodajno
ponderirano ceno na l, odkupljeno oziroma prodano količino v l in poreklo,
č)    sir (poltrdi):
odkupno ponderirano ceno oziroma prodajno ponderirano ceno na kg, odkupljeno
oziroma prodano količino in poreklo;
4. SEKTOR JAJC kategorije:
a)    
jajca hlevska reja kategorije M in L
predpakirana: odkupno ponderirano ceno oziroma prodajno ponderirano ceno na
kos, odkupljeno oziroma prodano količino v kosih in poreklo;
5. SEKTOR SADJA (sveže) kategorije:
a)     jabolka: odkupno ponderirano ceno oziroma prodajno ponderirano ceno
na kg, odkupljeno oziroma prodano količino v kg in poreklo,
b)     banane: odkupno ponderirano ceno oziroma prodajno ponderirano ceno
na kg, odkupljeno oziroma prodano količina v kg in poreklo,
c)     limone: odkupno ponderirano ceno oziroma prodajno ponderirano ceno
na kg, odkupljeno oziroma prodano količino v kg in poreklo;
6. SEKTOR ZELENJAVE (sveža) kategorije:
a)     listnata solata: odkupno ponderirano ceno oziroma prodajno
ponderirano ceno na kg, odkupljeno oziroma prodano količino v kg in poreklo,
b)     krompir: odkupno ponderirano ceno oziroma prodajno ponderirano ceno
na kg, odkupljeno oziroma prodano količino v kg in poreklo,
c)     čebula: odkupno ponderirano ceno oziroma prodajno ponderirano ceno
na kg, odkupljeno oziroma prodano količina v kg in poreklo,
č)    korenje: odkupno
ponderirano ceno oziroma prodajno ponderirano ceno na kg, odkupljeno oziroma
prodano količino v kg in poreklo.
6. člen
(poročilo o kmetijskih pridelkih in
živilskih proizvodih)
(1) Zavezanci iz 2. člena te odredbe na
način, določen v 7. členu te odredbe, pošiljajo podatke iz 4. in 5. člena te
odredbe kot Poročilo o kmetijskih pridelkih in živilskih proizvodih. Predloga
obrazca Poročila o kmetijskih pridelkih in živilskih proizvodih je kot Priloga
sestavni del te odredbe.
(2) Iz Poročila o kmetijskih pridelkih in
živilskih proizvodih morajo biti jasno razvidni naslednji podatki:
a)     naziv zavezanca za poročanje: osebno ime in naslov, sedež in firma,
davčna številka, odgovorna oseba (kontaktni podatki osebe zadolžene za
poročanje): osebno ime, telefon in e-mail,
b)     podatki o vrsti zavezanca: pridelovalec, posrednik, predelovalec
oziroma trgovec,
c)     podatki o kmetijskem pridelku oziroma sektorju in kategoriji
živilskega proizvoda,
č)    podatki o
odkupni ponderirani ceni oziroma prodajni ponderirani ceni na količino: za
kmetijske pridelke iz 4. člena te odredbe oziroma živilske proizvode po
kategorijah iz 5. člena te odredbe; ponderirana cena se navede brez DDV,
d)     podatki o odkupnih oziroma prodajnih količinah za kmetijske
pridelke iz 4. člena te odredbe oziroma živilske proizvode določene kategorije
iz 5. člena te odredbe,
e)     podatki o poreklu kmetijskega pridelka oziroma živilskega proizvoda
(poreklo Slovenija, poreklo EU ali poreklo Izven EU).
7. člen
(način pošiljanja poročil)
(1) Zavezanci ali njihovi pooblaščenci se
pred elektronskim pošiljanjem Poročila o kmetijskih pridelkih in živilskih
proizvodih iz prejšnjega člena prijavijo pri ministrstvu.
(2) Za elektronsko izpolnjevanje prijave iz
prejšnjega odstavka ministrstvo vzpostavi enotno vstopno točko, na kateri se
zavezanec ali njegov pooblaščenec za elektronsko pošiljanje Poročila o
kmetijskih pridelkih in živilskih proizvodih s sredstvi elektronske
identifikacije ravni zanesljivosti srednja ali visoka oziroma z drugimi načini
elektronske identifikacije za dostop do elektronskih storitev ravni
zanesljivosti srednja ali visoka v skladu s predpisi na področju elektronske
identifikacije in storitev zaupanja prijavi v informacijski sistem ministrstva,
ki ga vzpostavi Agencija Republike Slovenije za kmetijske trge in razvoj
podeželja.
(3) Zavezanec ali njegov pooblaščenec
izvede elektronski vnos in vloži prijavni obrazec v informacijski sistem
ministrstva ter ga podpiše s kvalificiranim elektronskim podpisom.
(4) Podrobnejša navodila za elektronsko
izpolnjevanje in pošiljanje Poročila o kmetijskih pridelkih in živilskih
proizvodih se objavijo na osrednjem spletnem mestu državne uprave.
8. člen
(zaupnost podatkov)
Podatki, pridobljeni v skladu s to odredbo,
so varovani v skladu s 16. členom Zakona o kontroli cen (Uradni list RS, št.
51/06 – uradno prečiščeno besedilo).
9. člen
(nadzor)
Izvajanje obveznosti pošiljanja točnih
podatkov v skladu s to odredbo nadzirajo organi tržne inšpekcije.

Priloga
1: Predloga Poročila o kmetijskih pridelkih in živilskih proizvodih

Odredba o obveznem rednem pošiljanju podatkov
o cenah kmetijskih pridelkov oziroma živilskih proizvodov (Uradni list RS, št. 60/23) vsebuje naslednjo prehodno in
končno določbo:
»PREHODNA IN KONČNA DOLOČBA
10. člen
(začetek
pošiljanja poročil)
Zavezanci morajo prvič poslati Poročilo o
kmetijskih pridelkih in živilskih proizvodih najpozneje do 14. avgusta 2023 za
mesec julij. V naslednjih mesecih pa Poročilo o kmetijskih pridelkih in
živilskih proizvodih zavezanci pošljejo najpozneje deseti delovni dan za
pretekli mesec.
11. člen
(začetek
veljavnosti)
Ta odredba začne veljati 1. julija 2023 in
velja šest mesecev.«.

Odredba o spremembah Odredbe o obveznem rednem
pošiljanju podatkov o cenah kmetijskih pridelkov oziroma živilskih proizvodov
(Uradni list RS, št. 74/23) spreminja 10. člen odredbe tako,
da se glasi:
»10. člen
(začetek
pošiljanja poročil)
(1) Zavezanci morajo prvič poslati Poročilo
o kmetijskih pridelkih in živilskih proizvodih najpozneje do 22. avgusta 2023
za mesec julij. V naslednjih mesecih pa Poročilo o kmetijskih pridelkih in
živilskih proizvodih zavezanci pošljejo najpozneje petnajsti delovni dan za
pretekli mesec.
(2) Kot delovni dnevi se štejejo dnevi od
ponedeljka do petka brez praznikov, ki so dela prosti dnevi.«;
ter vsebuje naslednjo končno določbo:
»KONČNA DOLOČBA
7. člen
(začetek veljavnosti)
Ta odredba začne veljati naslednji dan po
objavi v Uradnem listu Republike Slovenije.«.