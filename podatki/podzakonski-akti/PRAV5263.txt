1. člen
(vsebina urejanja)
Ta pravilnik določa standarde vzdrževanja
za večstanovanjske stavbe, oskrbovana stanovanja za starejše ter za
stanovanjske stavbe, namenjene začasnemu reševanju stanovanjskih potreb
socialno ogroženih oseb (v nadaljevanju: stanovanjske stavbe in stanovanja).
2. člen
(standardi vzdrževanja)
Standardi vzdrževanja stanovanjskih stavb
in stanovanj za dobo njihovega trajanja 60 let (amortizacijska doba) ter
opremljanja in vzdrževanja zemljišča stanovanjske stavbe so opredeljeni v
prilogah št. 1 in 2, ki sta sestavni del tega pravilnika. Ti standardi
opredeljujejo orientacijsko dobo trajanja elementov, gradbenih konstrukcij,
instalacij, naprav in opreme ter opis del, ki jih je treba opravljati za
doseganje predvidene življenjske dobe posameznega elementa.
3. člen
(vzdrževanje)
Vzdrževanje po tem pravilniku pomeni
izvedbo vseh del, ki so potrebna za to, da se ohranjajo stanovanjske stavbe in
stanovanja kot celote v dobrem stanju in omogočajo njegovo uporabo.
4. člen
(redna vzdrževalna dela manjše vrednosti)
Redna vzdrževalna dela manjše
vrednosti, za katerih izvedbo mora upravnik skrbeti sproti, vendar zanje ne potrebuje
sklepa etažnih lastnikov, so navedena v prilogi št. 3, ki je sestavni del tega
pravilnika.
5. člen
(doba trajanja elementov)
Posameznemu elementu se uporaba lahko
podaljša, če le-ta tudi po predvideni normalni dobi trajanja še služi svojemu
namenu.
6. člen
(vzdrževanje, ki bremeni najemnike
stanovanj)
Ta pravilnik opredeljuje tudi obseg
vzdrževanja najemnih stanovanj v delu, ki odpade na najemnike, kar je razvidno
iz 7. stolpca preglednice št. 1 in 2.
7. člen
(črtan)

Priloga 1: Standardi vzdrževanja stavb in stanovanj
Priloga 2: Standardi opremljanja in vzdrževanja
zemljišča stavbe
Priloga 3: Redna vzdrževalna dela manjše vrednosti
Priloga 4: (črtana)

Pravilnik o standardih vzdrževanja
stanovanjskih stavb in stanovanj (Uradni list RS, št. 20/04)
vsebuje naslednji končni določbi:
»8. člen
(prenehanje
veljavnosti prejšnjega pravilnika)
Z dnem uveljavitve tega pravilnika preneha
veljati pravilnik o minimalnih tehničnih in drugih normativih ter standardih za
vzdrževanje stanovanj in stanovanjskih hiš ter poslovnih prostorov v
stanovanjskih hišah v družbeni lastnini (Uradni list RS, št. 39/83 in 3/84).
9. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o standardih vzdrževanja stanovanjskih stavb in stanovanj (Uradni
list RS, št. 18/11) vsebuje naslednjo končno določbo: 
»5. člen
Ta pravilnik začne veljati petnajsti dan po
objavi v Uradnem listu Republike Slovenije.«.