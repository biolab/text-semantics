1. člen
S tem odlokom se zaradi zajezitve in obvladovanja nalezljive
bolezni COVID-19 določajo začasne omejitve pri izvajanju športnih programov in
športnih tekmovanj.
2. člen
(1) Športno gibalna dejavnost in proces športne vadbe iz
prvega odstavka 46. člena Zakona o športu (Uradni list RS, št. 29/17
in 21/18 – ZNOrg; v nadaljnjem besedilu: ZŠpo-1) nista dovoljena.
(2) Ne glede na prejšnji odstavek je proces športne
vadbe dovoljen:
-       
športnikom z nazivom olimpijskega, svetovnega, mednarodnega in
perspektivnega razreda iz prvega odstavka 33. člena ZŠpo-1,
-       
športnikom v starostnih kategorijah kadeti in mladinci, registriranim v
skladu z 32. členom ZŠpo-1, ki so člani državnih reprezentanc.
(3) Proces športne vadbe športnikov iz prejšnjega
odstavka je dovoljeno izvajati v varnih vadbenih skupinah, v katerih so
športniki in strokovni delavci v športu fizično izolirani zaradi izvajanja
procesa športne vadbe (v nadaljnjem besedilu: mehurček). Mehurček zajema
prostore, v katerih poteka proces športne vadbe.
(4) Ne glede na določbe prvega odstavka tega člena lahko
posameznik, ožji družinski člani ali osebe iz skupnega gospodinjstva ob
upoštevanju priporočil NIJZ na prostem oziroma odprtih javnih krajih v
statistični regiji prebivališča izvajajo takšno športno-gibalno dejavnost, pri
kateri se ohranja varna razdalja do drugih posameznikov.
3. člen
(1) V kolektivnih in individualnih športnih panogah je
dovoljeno izvajanje velikih mednarodnih športnih prireditev iz 74. člena
ZŠpo-1.
(2) Prisotnost gledalcev na športnih tekmovanjih ni
dovoljena. Organizator športnega tekmovanja mora zagotoviti, da so v športnem
objektu ali na površinah za šport v naravi le osebe, ki so nujno potrebne za
izvedbo športnega tekmovanja.
(3) Za nadzor nad izvedbo športnih tekmovanj mora
Olimpijski komite Slovenije oziroma pristojna nacionalna panožna športna zveza
imenovati odgovorne osebe in njihove kontaktne podatke posredovati ministrstvu,
pristojnemu za šport.
(4) Športniki in člani njihovih ekip, ki se udeležujejo
tekmovanj iz prvega odstavka tega člena, druge osebe, ki so nujno potrebne za
izvedbo tekmovanj, in strokovni delavci v športu iz tretjega odstavka
prejšnjega člena se enkrat tedensko testirajo na virus SARS-CoV-2 s hitrim
antigenskim testom (v nadaljnjem besedilu: test HAG), razen če predložijo
negativni rezultat testa HAG ali testa z metodo verižne reakcije s polimerazo
(v nadaljnjem besedilu: test PCR), ki ni starejši od 48 ur od odvzema brisa.
(5) Osebam iz prejšnjega odstavka testiranja ni treba
opraviti, če imajo:
-       
dokazilo o cepljenju zoper COVID-19, s katerim dokazujejo, da je od
prejema drugega odmerka cepiva proizvajalca Biontech/Pfizer preteklo najmanj
sedem dni ali proizvajalca Moderna najmanj 14 dni, oziroma od prejema prvega
odmerka cepiva proizvajalca AstraZeneca najmanj 21 dni,
-       
dokazilo o pozitivnem rezultatu testa PCR ali testa HAG, ki je starejši
od 21 dni, vendar ni starejši od šest mesecev, ali
-       
imajo potrdilo zdravnika, da so preboleli COVID-19 in od začetka
simptomov ni minilo več kot šest mesecev.
4. člen
Za izvajanje tekmovanj in procesa športne vadbe, ki so
dovoljeni s tem odlokom, se lahko uporabljajo športni objekti in površine za
šport v naravi iz 67. člena ZŠpo-1.
5. člen
(1) Za športnike in strokovne delavce v športu se pri
izvajanju športnih dejavnosti iz tega odloka ne uporabljajo odloki, ki določajo
omejitve zaradi zajezitve in obvladovanja nalezljive bolezni COVID-19.
(2) Športniki, strokovni delavci v športu in drugi
posamezniki morajo pri izvajanju športnih dejavnosti iz tega odloka upoštevati
navodila ministrstva, pristojnega za zdravje, in Nacionalnega inštituta za
javno zdravje za preprečevanje okužbe z virusom SARS-CoV-2, ki so objavljena na
spletni strani Nacionalnega inštituta za javno zdravje
(https://www.nijz.si/sl/sproscanje-ukrepov-covid-19).
6. člen
Vlada Republike Slovenije preverja utemeljenost ukrepov iz
tega odloka na podlagi strokovnih mnenj.
KONČNI DOLOČBI
7. člen
Z dnem uveljavitve tega odloka preneha veljati Odlok o
začasnih omejitvah pri izvajanju športnih programov (Uradni list RS,
št. 20/21, 25/21, 27/21, 30/21, 35/21, 40/21 in 43/21).
8. člen
Ta odlok začne veljati 1. aprila 2021 in velja do
vključno 11. aprila 2021.
Št. 00727-16/2021
Ljubljana, dne 28. marca 2021
EVA 2021-3330-0043
Vlada Republike Slovenije
Janez Janša
predsednik