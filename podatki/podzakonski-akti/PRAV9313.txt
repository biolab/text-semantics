I. Vsebina pravilnika
1. člen
Ta pravilnik določa merila za ugotavljanje dohodkov,
prihrankov in premoženja oziroma njegove vrednosti za državljane Republike
Slovenije s stalnim prebivališčem v Republiki Sloveniji (v nadaljnjem besedilu:
občani) in njihovih družinskih članov, s katerimi živijo v skupnem
gospodinjstvu, za prijavo občanov v obvezno zdravstveno zavarovanje (v
nadaljnjem besedilu: obvezno zavarovanje).
II. Zavezanec za prijavo občana v obvezno zavarovanje
2. člen
Občana v obvezno zavarovanje prijavi občina, v kateri ima
prijavljeno stalno prebivališče (v nadaljnjem besedilu: občina).
III. Družinski člani občana
3. člen
(1) Družinski člani občana so osebe, ki jih kot družinske
člane določa Zakon o zdravstvenem varstvu in zdravstvenem zavarovanju (Uradni
list RS, št. 72/06 – uradno prečiščeno besedilo, 114/06 – ZUTPG, 91/07 in
76/08; v nadaljnjem besedilu: zakon).
(2) Merila za ugotavljanje dohodkov, prihrankov in premoženja
oziroma njegove vrednosti, ki so določena s tem pravilnikom za občana, se
upoštevajo tudi pri ugotavljanju dohodkov, prihrankov in premoženja oziroma
njegove vrednosti družinskih članov občana, če ni zanje določeno drugače.
IV. Ugotavljanje dohodka, prihrankov in premoženja oziroma
njegove vrednosti
4. člen
(1) Občan je občini stalnega prebivališča ob vložitvi vloge
in med trajanjem obveznega zavarovanja v skladu z Zakonom o splošnem upravnem
postopku (Uradni list RS, št. 24/06 – uradno prečiščeno besedilo, 105/06 –
ZUS-1, 126/07 in 65/08) dolžan sporočiti vse podatke o obstoju in vrednosti
dohodkov, prihrankov in premoženja, ki vplivajo na prijavo v obvezno
zavarovanje in o tem priložiti dokazila, razen o tistih podatkih, ki jih občina
lahko po uradni dolžnosti pridobi iz uradnih evidenc.
(2) Občinski organ lahko v skladu z Zakonom o splošnem
upravnem postopku in 113.a členom Zakona o socialnem varstvu (Uradni list RS,
št. 3/07 – uradno prečiščeno besedilo, 23/07 – popr. in 41/07 – popr.) preveri
izjavo občana pri pristojnih davčnih in drugih organih, ki vodijo davčne in
druge z zakonom predpisane evidence, ki vsebujejo podatke, ki so potrebni za
ugotovitev dejanskega stanja. Pravilnost izjave o vrednosti dohodkov,
prihrankov in premoženja lahko občinski organ ugotavlja tudi na podlagi
vrednosti, ki izhajajo iz veljavnih tržnih standardov (npr. eurotax cenitve za
osebna vozila).
5. člen
(1) V skladu z zakonom se kot dohodek po tem pravilniku
štejejo dediščine, darila, dohodki in prejemki, ki so viri dohodnine, ter vsi
drugi dohodki in prejemki, čeprav niso obdavčljivi, prejeti doma oziroma v
tujini, razen:
-       
dodatka za pomoč in postrežbo in drugih prejemkov za nego in pomoč,
-       
otroškega dodatka,
-       
dodatka za veliko družino,
-       
pomoč ob rojstvu otroka,
-       
stroškov za prevoz na delo in prehrano med delom,
-       
štipendij in drugih prejemkov, ki so namenjeni za ali omogočajo
usposabljanje ali izobraževanje,
-       
sredstev, namenjenih odpravi posledic elementarnih nesreč,
-       
denarne socialne pomoči po predpisih, ki urejajo socialno varstvo in po
predpisih samoupravnih lokalnih skupnosti,
-       
preživnina in družinska pokojnina, ki jo prejemajo otroci in pastorki.
(2) Ne glede na prejšnji odstavek se kot dohodek štejejo:
-       
dohodek iz dejavnosti,
-       
dohodek iz kmetijske dejavnosti,
-       
plačilo dela za rejenca, ki ga prejema rejnik
kakor so določeni v predpisih s področja
socialnega varstva, ki urejajo denarno socialno pomoč.
(3) Kot dohodki iz tega člena se upoštevajo dohodki in
prejemki ugotovljeni v obdobju treh koledarskih mesecev pred mesecem vložitve
vloge in sicer, v višini, s katero občan razpolaga po plačilu davkov in
obveznih prispevkov za socialno varnost.
6. člen
Pri ugotavljanju vrednosti premoženja se ne upošteva:
-       
stanovanje, v katerem občan in njegovi družinski člani stalno prebivajo
in ga predpisi o stanovanjskih razmerjih določajo kot primerno stanovanje,
-       
predmeti, ki so po predpisih o izvršbi in zavarovanju izvzeti iz
izvršbe, razen gotovina iz 5. točke 79. člena Zakona o
izvršbi in zavarovanju (Uradni list RS, št. 3/07 – uradno
prečiščeno besedilo, 93/07, 37/08 – ZST-1 in 45/08 – ZArbit) in
-       
osebno vozilo v vrednosti do višine 35 osnovnih zneskov minimalnega
dohodka,
-       
premoženje, ki daje dohodke, ki se po tem pravilniku upoštevajo pri
ugotavljanju dohodka.
V. Prijava in odjava v obvezno zavarovanje
7. člen
(1) Občina izda odločbo na podlagi tretjega odstavka 15.
člena zakona in naslednji delovni dan vloži prijavo v zavarovanje pri Zavodu za
zdravstveno zavarovanje Slovenije na obrazcu, ki je predpisan s Pravilnikom o
obrazcih prijav podatkov o pokojninskem in invalidskem ter zdravstvenem
zavarovanju, zavarovanju za starševsko varstvo, zavarovanju za primer
brezposelnosti in o sklenitvi delovnega razmerja (Uradni list RS, št. 45/05,
121/05 – popr. in 75/08).
(2) Izpolnjevanje pogojev za vložitev prijave ugotovi občina
z odločbo za čas, za katerega občan izpolnjuje pogoje določene z zakonom in tem
pravilnikom. Občan pridobi pravico do obveznega zavarovanja z dnem, ko ga
občina prijavi v zavarovanje, vendar najdlje za obdobje enega leta.
(3) Občina po izteku veljavnosti odločbe občana odjavi iz
obveznega zavarovanja, razen če na podlagi vloge, ki jo občan vloži pred
potekom veljavnosti, ugotovi, da še naprej izpolnjuje pogoje za obvezno
zavarovanje.
(4) Ne glede na prejšnji odstavek občina odjavi občana iz
obveznega zavarovanja tudi prej, če ugotovi, da občan ne izpolnjuje več pogojev
za prijavo v obvezno zavarovanje.
(5) Občina odjavi občana iz obveznega zavarovanja v skladu s
predpisi, ki urejajo odjavo iz obveznega zavarovanja.
VI. Končna določba
8. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-129/2008
Ljubljana, dne 17. decembra 2008
EVA 2008-2711-0118
Borut Miklavčič l.r. 
Minister 
za zdravje
Soglašam!
Ivan Svetlik l.r. 
Minister 
za delo, družino in socialne zadeve