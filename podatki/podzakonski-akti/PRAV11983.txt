I. SPLOŠNE DOLOČBE
1. člen
(splošna določba)
Ta pravilnik določa vsebino strokovnih
izpitov za uslužbence Finančne uprave Republike Slovenije (v nadaljnjem
besedilu: Finančna uprava), postopek opravljanja, način in postopek prijave,
izpitni red, način priznavanja vsebin opravljenih izpitov ali preizkusov znanja
in druga vprašanja, povezana s strokovnim izpitom.
II. STROKOVNI IZPITI
2. člen
(strokovni izpiti)
Strokovni izpiti, ki jih ureja ta pravilnik
so:
-       
splošni strokovni izpit za opravljanje nalog Finančne uprave,
-       
strokovni izpit iz finančnega nadzora,
-       
strokovni izpit iz nadzora nad prirejanjem iger na srečo in
-       
strokovni izpit iz finančne izvršbe.
Uslužbenec Finančne uprave lahko pristopi k
strokovnemu izpitu iz finančnega nadzora, strokovnemu izpitu iz nadzora nad
prirejanjem iger na srečo ali strokovnemu izpitu iz finančne izvršbe, če ima
opravljen splošni strokovni izpit za opravljanje nalog Finančne uprave.
3. člen
(program splošnega strokovnega izpita za
opravljanje nalog Finančne uprave)
Program splošnega strokovnega izpita za
opravljanje nalog Finančne uprave obsega preverjanje znanja iz naslednjih
izpitnih vsebin:
-       
organizacija Finančne uprave;
-       
postopkovni predpisi;
-       
materialni predpisi – osnovna raven.
4. člen
(strokovni izpit iz finančnega nadzora)
Strokovni izpit iz finančnega nadzora
sestavljajo:
-       
strokovni izpit za finančni nadzor I. stopnje za področje davkov;
-       
strokovni izpit za finančni nadzor I. stopnje za področje carin;
-       
strokovni izpit za finančni nadzor II. stopnje.
Strokovni izpit za finančni nadzor I.
stopnje za področje davkov in carin opravljajo uradne
osebe, ki opravljajo finančni nadzor, razen inšpekcijskega nadzora.
Strokovni izpit za finančni nadzor II.
stopnje opravljajo uradne osebe, ki opravljajo inšpekcijski nadzor ali finančno
preiskavo.
5. člen
(program
strokovnega izpita za finančni nadzor I. stopnje za področje davkov)
Program strokovnega izpita za finančni
nadzor I. stopnje za področje davkov obsega preverjanje znanja iz naslednjih
izpitnih vsebin:
-       
postopkovni predpisi s področja finančnega nadzora, razen inšpekcijskega
nadzora;
-       
predpisi, ki urejajo vsebino obveznih dajatev s področja davkov – višja
raven;
-       
računovodstvo in finance davčnih zavezancev – osnovna raven;
-       
statusni predpisi – osnovna raven.
5.a člen
(program
strokovnega izpita za finančni nadzor I. stopnje za področje carin)
Program strokovnega izpita za finančni
nadzor I. stopnje za področje carin obsega preverjanje znanja iz naslednjih
izpitnih vsebin:
-       
postopkovni predpisi s področja finančnega nadzora, razen inšpekcijskega
nadzora;
-       
predpisi, ki urejajo vsebino obveznih dajatev s področja carin – višja
raven;
-       
računovodstvo in finance davčnih zavezancev – osnovna raven;
-       
statusni predpisi – osnovna raven.
6. člen
(program strokovnega izpita za finančni
nadzor II. stopnje)
Program strokovnega izpita za finančni
nadzor II. stopnje obsega preverjanje znanja iz naslednjih izpitnih vsebin:
-       
postopkovni predpisi s področja finančnega nadzora in finančne
preiskave;
-       
predpisi, ki urejajo vsebino obveznih dajatev (npr. davki, carine in
druge dajatve) – višja raven;
-       
računovodstvo in finance – višja raven;
-       
statusni predpisi – višja raven.
7. člen
(strokovni izpit iz nadzora nad
prirejanjem iger na srečo)
Strokovni izpit iz nadzora nad prirejanjem
iger na srečo opravljajo uradne osebe, ki opravljajo naloge na področju nadzora
nad prirejanjem iger na srečo.
8. člen
(program strokovnega izpita iz nadzora nad
prirejanjem iger na srečo)
Program strokovnega izpita iz nadzora nad prirejanjem
iger na srečo obsega preverjanje znanja iz naslednjih izpitnih vsebin:
-       
predpisi, ki urejajo vsebino prirejanja in obdavčitve iger na srečo;
-       
postopkovni predpisi, ki urejajo nadzor nad prirejanjem iger na srečo;
-       
statusni predpisi, ki urejajo zavezance, ki prirejajo igre na srečo.
9. člen
(strokovni izpit iz finančne izvršbe)
Strokovni izpit iz finančne izvršbe
opravljajo uradne osebe, ki opravljajo naloge na področju izvršbe.
10. člen
(program strokovnega izpita iz finančne
izvršbe)
Program strokovnega izpita iz finančne
izvršbe obsega preverjanje znanja iz naslednjih izpitnih vsebin:
-       
davčni postopek, postopek finančne izvršbe in mednarodno sodelovanje;
-       
statusni predpisi – osnovna raven;
-       
osnove sistema plačevanja dajatev in davčnega knjigovodstva.
11. člen
(podrobnejše izpitne vsebine)
Podrobnejši seznam izpitnih vsebin
strokovnih izpitov iz 3., 5., 5.a, 6., 8. in 10. člena tega pravilnika je
naveden v prilogi 1, ki je priloga in sestavni del tega pravilnika.
12. člen
(prijava k izpitu)
Kandidat se mora prijaviti k izpitu najmanj
30 dni pred razpisanim izpitnim rokom.
Kandidat se prijavi k izpitu pri finančnem
uradu, v katerem je zaposlen.
13. člen
(upoštevanje priznavanja izpitnih vsebin)
Če kandidat uveljavlja priznavanje
nekaterih izpitnih vsebin, to v prijavi ustrezno označi in ji priloži dokazila
o že opravljenih strokovnih izpitih ali preizkusih znanja. Finančna uprava izda
odločbo, v kateri navede izpitne vsebine, ki se mu priznajo, in izpitne vsebine
strokovnih izpitov, katere mora še opraviti.
14. člen
(izpitna komisija)
Kandidat opravlja strokovne izpite pred
tričlansko izpitno komisijo.
Predstojnik Finančne uprave, na podlagi
internega razpisa, povabi k sodelovanju strokovnjake za področja iz prvega
odstavka 2. člena tega pravilnika in pripravi predlog izpraševalcev, ki jih
imenuje minister, pristojen za finance, za obdobje petih let.
V aktu o imenovanju izpraševalcev se
določi, katere izpitne vsebine strokovnih izpitov iz prvega odstavka 2. člena
tega pravilnika lahko sprašujejo posamezni izpraševalci.
Pogoji za imenovanje izpraševalcev so:
1.     
najmanj izobrazba, ki ustreza ravni izobrazbe, pridobljene po študijskih
programih za pridobitev izobrazbe druge stopnje;
2.     
izpraševalec za strokovni izpit iz prve alineje prvega odstavka 2. člena
tega pravilnika mora imeti najmanj pet let delovnih izkušenj;
3.     
izpraševalec za strokovni izpit iz druge alineje prvega odstavka 2.
člena tega pravilnika mora imeti pet let delovnih izkušenj na področju
finančnega nadzora;
4.     
izpraševalec za strokovni izpit iz tretje alineje prvega odstavka 2.
člena tega pravilnika mora imeti pet let delovnih izkušenj na področju nadzora
nad prirejanjem iger na srečo;
5.     
izpraševalec za strokovni izpit iz četrte alineje prvega odstavka 2.
člena tega pravilnika mora imeti pet let delovnih izkušenj na področju finančne
izvršbe.
15. člen
(zapisnikar)
Zapisnikarja za vsak izpitni rok imenuje
predstojnik Finančne uprave izmed zaposlenih v Finančni upravi.
Zapisnikar mora imeti najmanj srednjo
splošno ali strokovno izobrazbo.
16. člen
(določitev izpitne komisije in razporeda)
Predsednika in člane izpitne komisije za
posamezne strokovne izpite, ki se opravljajo na Finančni upravi, določi
predstojnik Finančne uprave izmed imenovanih izpraševalcev, z razporedom za
vsak razpisani izpitni rok ter datumom in krajem opravljanja strokovnega
izpita. Razpored se pošlje vsem članom izpitne komisije in zapisnikarju.
17. člen
(povračilo stroškov in nagrada članom
izpitne komisije ter zapisnikarju)
Predsedniku in članom izpitne komisije ter
zapisnikarju pripada povračilo stroškov v zvezi z delom v izpitni komisiji v
skladu s predpisi o povračilu stroškov v zvezi z delom, ki veljajo za
uslužbence v državnih organih.
Če se izpiti izvajajo zunaj rednega
delovnega časa, pripada osebam iz prejšnjega odstavka tudi nagrada. Višina
nagrade se izplača v skladu s predpisi, ki veljajo za izvajanje strokovnih
izpitov v državni upravi.
18. člen
(način opravljanja izpita)
Splošni strokovni izpit za opravljanje
nalog Finančne uprave se opravlja pisno.
Strokovni izpit iz finančnega nadzora,
strokovni izpit iz nadzora nad prirejanjem iger na srečo in strokovni izpit iz
finančne izvršbe se opravljajo pisno in ustno. Uspešno opravljen pisni del je
pogoj za pristop k ustnemu delu strokovnega izpita iz finančnega nadzora,
strokovnega izpita iz nadzora nad prirejanjem iger na srečo in strokovnega
izpita iz finančne izvršbe.
Pisni in ustni del izpita se ne opravljata
na isti dan.
19. člen
(pisni del izpita)
Pisni del izpita za opravljanje splošnega strokovnega izpita
za opravljanje nalog Finančne uprave se opravi takoj po zaključenem
usposabljanju.
Pisni del strokovnega izpita iz finančnega
nadzora, strokovnega izpita iz nadzora nad prirejanjem iger na srečo in
strokovnega izpita iz finančne izvršbe obsega izdelavo pisne naloge, na podlagi
katere se preveri kandidatova praktična usposobljenost za samostojno vodenje
postopka ali odločanje v postopku. Kandidat lahko pri tem delu izpita uporablja
pravne predpise in strokovno literaturo, potrebne za rešitev pisne naloge.
Pred začetkom pisnega dela se ugotovi
kandidatova istovetnost na podlagi dokumenta, ki ga je izdal državni organ in
je opremljen s fotografijo.
Pisni del izpita opravljajo kandidati pod
nadzorom člana izpitne komisije ali druge osebe, zaposlene v Finančni upravi,
ki jih pred začetkom izpita seznani z vsebino naloge in izpitnim redom.
Med izpitom kandidat ne sme uporabljati
telekomunikacijskih naprav in drugih pripomočkov ter se ne sme z nikomer
posvetovati.
Če kandidat med pisnim delom izpita ne
ravna v skladu s tem pravilnikom in navodili osebe, ki nadzira potek izpita, se
to vpiše v zapisnik. Izpitna komisija na podlagi navedb v zapisniku in
kandidatove izjave odloči, ali kandidat sme pristopiti k ustnemu delu izpita.
Če odloči, da kandidat izpita ne sme nadaljevati, se šteje, da ga ni opravil.
Pisni del izpita traja največ šest
pedagoških ur.
Pisno nalogo oceni izpitna komisija glede
na obrazloženi predlog člana komisije, ki je nalogo pregledal.
Izpitna komisija oceni nalogo z oceno
»uspešno« ali »neuspešno«.
20. člen
(ustni del izpita)
Ustni del izpita obsega preizkus znanja iz
izpitnih vsebin, določenih v tem pravilniku, in zagovor pisne naloge.
Predsednik izpitne komisije vodi izpitni
postopek in skrbi za izpitni red.
Pred začetkom ustnega dela izpita se
ugotovi kandidatova istovetnost na podlagi dokumenta, ki ga je izdal državni
organ in je opremljen s fotografijo.
Ustni del izpita lahko traja največ 60
minut.
Izpitna komisija oceni vsako izpitno
vsebino ustnega dela posebej z oceno: »uspešno« ali »neuspešno«.
Ustni del izpita je javen.
21. člen
(ocena)
Splošni strokovni izpit za opravljanje
nalog Finančne uprave opravi kandidat, ki je pravilno odgovoril na najmanj 60 %
izpitnih vprašanj.
Strokovni izpit iz finančnega nadzora,
strokovni izpit iz nadzora nad prirejanjem iger na srečo in strokovni izpit iz
finančne izvršbe opravi kandidat, ki je uspešno ocenjen iz pisnega dela in vseh
izpitnih vsebin ustnega dela.
Kandidatov uspeh razglasi predsednik
izpitne komisije takoj po ustnem delu izpita.
22. člen
(zapisnik)
O poteku ustnega in pisnega dela izpita se
za vsakega kandidata vodi zapisnik, v katerem se vpišejo kandidatovo osebno ime
in datum rojstva, sestava izpitne komisije, vprašanja, na katera je odgovarjal,
potek izpita, uspeh pri izpitu ter datum in kraj opravljanja izpita.
Pisna naloga se priloži zapisniku in je
njegov sestavni del.
Zapisnik piše zapisnikar, ki opravlja tudi
druge administrativno-tehnične naloge za izpitno komisijo.
Zapisnik podpišejo predsednik, člani
izpitne komisije in zapisnikar.
23. člen
(ugovor)
Kandidat, ki ne opravi izpita, lahko takoj
po razglasitvi uspeha poda ugovor, ki se vpiše v zapisnik iz prejšnjega člena.
Ob morebitnem ugovoru kandidat ponovno
opravlja izpit najpozneje v treh delovnih dneh pred novo izpitno komisijo, ki
je sestavljena iz novih članov.
Ob kandidatovem ugovoru zoper ustni del
izpita ponovno opravljanje uspešnega pisnega dela izpita ni potrebno.
Zoper oceno nove izpitne komisije ni
ugovora.
24. člen
(potrdilo)
Kandidatu se izda potrdilo o opravljenem
strokovnem izpitu, v katerem se navede vrsta strokovnega izpita.
Potrdilo podpiše predsednik izpitne
komisije.
25. člen
(ponovno opravljanje izpita)
Kandidat, ki pri pisnem delu strokovnega
izpita ni bil uspešen, ga lahko najprej ponovi po 30 dneh od dneva, ko ga je
opravljal prvič, ali po 60 dneh od vsakega nadaljnjega ponavljanja izpita.
Če je kandidat neuspešen pri ustnem delu
izpita, ga mora opravljati ponovno. Če je pri ustnem izpitu neuspešen iz ene
izpitne vsebine, ponavlja samo ta del.
K ustnemu delu strokovnega izpita kot
celoti ali posameznim izpitnim vsebinam lahko kandidat ponovno pristopi po 30
dneh od dneva, ko ga je opravljal neuspešno, ali po 60 dneh od vsakega
nadaljnjega ponavljanja izpita.
26. člen
(odstop od izpita)
Kandidat se lahko najpozneje osem dni pred
izpitnim rokom pisno odjavi od strokovnega izpita.
Če kandidat brez upravičenega razloga
določenega dne ne pristopi k pisnemu ali ustnemu delu strokovnega izpita ali če
brez upravičenega razloga odstopi, se šteje, da ga ni opravil.
Za upravičene razloge se štejejo zlasti
bolezen, smrt v družini, neodložljive in nenačrtovane osebne ali službene
obveznosti.
Kandidat v osmih dneh od dneva, določenega
za opravljanje izpita, pisno obrazloži izpitni komisiji razloge za odstop od
strokovnega izpita.
Če izpitna komisija ugotovi, da so razlogi
iz prejšnjega odstavka upravičeni, se šteje, da kandidat ni pristopil k izpitu
in lahko opravlja izpit ob prvem naslednjem roku.
27. člen
(dokumentacija)
Finančna uprava za vsakega kandidata, ki je
opravljal strokovni izpit, hrani dokumentacijo, ki zajema:
-       
prijavo k strokovnemu izpitu,
-       
dokazila, ki so bila podlaga za priznavanje izpitnih vsebin, če so bila
predložena, in odločbo o določitvi izpitnih vsebin za opravljanje strokovnega
izpita,
-       
zapisnik komisije s pisno nalogo iz 19. člena tega pravilnika,
-       
pisni predlog člana izpitne komisije o oceni pisnega dela izpita,
-       
fotokopijo potrdila o opravljenem strokovnem izpitu.
Zapisnik o opravljanju strokovnega izpita,
predložena dokazila, ki so bila podlaga za priznavanje izpitnih vsebin, in
odločba o določitvi izpitnih vsebin za opravljanje strokovnega izpita se
hranijo dve leti od dneva opravljanja izpita.
Fotokopija potrdila o opravljenem
strokovnem izpitu se hrani trajno.
28. člen
(izvajanje usposabljanja)
Usposabljanje kot priprava na strokovni
izpit, na katero uslužbenca napoti Finančna uprava, je del delovne obveznosti
in se izvaja med rednim delovnim časom.

Priloga
1: Seznam izpitnih vsebin strokovnih izpitov iz 3., 5., 5.a, 6.,
8. in 10. člena Pravilnika o strokovnih izpitih uslužbencev Finančne uprave
Republike Slovenije

Pravilnik o strokovnih izpitih uslužbencev Finančne
uprave Republike Slovenije (Uradni list RS, št. 6/15) vsebuje naslednje prehodne in
končne določbe:
»III. PREHODNE IN KONČNE DOLOČBE
29. člen
Uslužbenec Finančne uprave, za katerega je
na delovnem mestu, ki ga zaseda, določeno, da mora opraviti strokovni izpit po
Zakonu o finančni upravi (Uradni list RS, št. 25/14), mora izpit opraviti v
roku iz 85. člena navedenega zakona, pri čemer začne rok za opravo izpita teči
od dneva uveljavitve tega pravilnika.
30. člen
Šteje se, da izpolnjujejo pogoj glede
splošnega strokovnega izpita za opravljanje nalog Finančne uprave uslužbenci
Finančne uprave, ki so bili na dan, ko se je začel uporabljati Zakon o finančni
upravi (Uradni list RS, št. 25/14), razporejeni na delovna mesta v Finančni
upravi, na katerih opravljajo enake naloge, kakršne so opravljali v Carinski
upravi Republike Slovenije ali Davčni upravi Republike Slovenije.
Šteje se, da uradne osebe, ki so do dneva
uveljavitve tega pravilnika opravile strokovni izpit iz izvršbe po Zakonu o
carinski službi (Uradni list RS, št. 103/04 – uradno prečiščeno besedilo,
113/05 – ZJU-B, 40/09, 9/11, 96/12 – ZPIZ-2 in 25/14 – ZFU; v nadaljnjem
besedilu: zakon, ki ureja carinsko službo) ali Zakonu o davčni službi (Uradni
list RS, št. 1/07 – uradno prečiščeno besedilo, 40/09, 33/11 in 25/14 – ZFU; v
nadaljnjem besedilu: zakon, ki ureja davčno službo), izpolnjujejo pogoj glede
strokovnega izpita iz finančne izvršbe po Zakonu o finančni upravi (Uradni list
RS, št. 25/14).
Šteje se, da uradne osebe, ki so do dneva
uveljavitve tega pravilnika opravile:
-       
strokovni izpit iz davčnega postopka po zakonu, ki ureja davčno službo
ali strokovni izpit za carinika po zakonu, ki ureja carinsko službo ali
strokovni izpit za inšpektorja po zakonu, ki ureja carinsko službo,
izpolnjujejo pogoj glede strokovnega izpita za finančni nadzor I. stopnje;
-       
strokovni izpit za davčnega inšpektorja po zakonu, ki ureja davčno
službo, izpolnjujejo pogoj glede strokovnega izpita za finančni nadzor II.
stopnje;
-       
strokovni izpit za inšpektorja po zakonu, ki ureja carinsko službo in
Zakonu o inšpekcijskem nadzoru (Uradni list RS, št. 43/07 – uradno
prečiščeno besedilo in 40/14), izpolnjujejo pogoj glede strokovnega izpita za
finančni nadzor II. stopnje.
Šteje se, da uradne osebe, ki so do dneva
uveljavitve tega pravilnika opravile strokovni izpit po Pravilniku o posebnem
delu strokovnega izpita za inšpektorja na področju prirejanja iger na srečo
(Uradni list RS, št. 22/07), izpolnjujejo pogoj glede strokovnega izpita iz
nadzora nad prirejanjem iger na srečo.
31. člen
Z dnem uveljavitve tega pravilnika preneha
veljati Pravilnik o posebnem delu strokovnega izpita za inšpektorja na področju
prirejanja iger na srečo (Uradni list RS, št. 22/07).
32. člen
Z dnem uveljavitve tega pravilnika se
prenehajo uporabljati:
-       
Pravilnik o vsebini in načinu opravljanja posebnega strokovnega izpita
za davčnega inšpektorja in davčnega izterjevalca v Davčni upravi Republike
Slovenije (Uradni list RS, št. 142/04 in 25/14 – ZFU);
-       
Pravilnik o vsebini in načinu opravljanja strokovnega izpita iz davčnega
postopka kot posebnega upravnega postopka (Uradni list RS, št. 119/07, 103/10
in 25/14 – ZFU);
-       
Pravilnik o strokovnem izpitu in izobraževanju delavcev carinske službe
(Uradni list RS, št. 97/00, 57/05 in 25/14 – ZFU) in
-       
Pravilnik o izobraževanju, izpopolnjevanju in usposabljanju pooblaščenih
uradnih oseb v Davčni upravi Republike Slovenije (Uradni list RS, št. 34/06 in
25/14 – ZFU).
33. člen
Ta pravilnik začne veljati 1. aprila
2015.«.

Pravilnik o spremembi Pravilnika o strokovnih
izpitih uslužbencev Finančne uprave Republike Slovenije (Uradni list RS, št. 75/15) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o strokovnih izpitih uslužbencev Finančne uprave Republike Slovenije
(Uradni list RS, št. 34/19) vsebuje naslednjo prehodno in
končno določbo:
»PREHODNA IN KONČNA DOLOČBA
14. člen
Uslužbenci, ki so se na splošni strokovni
izpit za opravljanje nalog Finančne uprave, strokovni izpit iz finančnega
nadzora I. stopnje ali strokovni izpit iz finančne izvršbe (v nadaljnjem
besedilu: izpit) prijavili pred uveljavitvijo tega pravilnika in izpita pred
uveljavitvijo tega pravilnika niso opravili, izpit opravljajo v skladu s
programom, ki ga določa ta pravilnik.
15. člen
Ta pravilnik začne veljati naslednji dan po
objavi v Uradnem listu Republike Slovenije.«.