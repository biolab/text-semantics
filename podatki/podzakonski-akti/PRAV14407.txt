1. člen
(vsebina)
S tem pravilnikom se določa sistem za identifikacijo in
registracijo gojenih živali iz vrst ovc in koz (v nadaljnjem besedilu:
drobnica), odobritev sredstev za identifikacijo drobnice, način vodenja
Centralnega registra drobnice, vodenje registra drobnice na obratu, pridobitev
statusa proizvajalca sredstev za identifikacijo in pristojni organ za izvajanje
naslednjih predpisov v delih, ki se nanašajo na drobnico:
-       
Uredbe (EU) 2016/429 Evropskega parlamenta in Sveta z dne 9. marca 2016
o prenosljivih boleznih živali in o spremembi ter razveljavitvi določenih aktov
na področju zdravja živali („Pravila o zdravju živali“) (UL L št. 84 z dne 31.
3. 2016, str. 1), zadnjič spremenjene z Delegirano uredbo Komisije (EU)
2022/139 z dne 16. novembra 2021 o dopolnitvi Uredbe (EU) 2016/429 Evropskega
parlamenta in Sveta glede upravljanja, shranjevanja in menjave zalog v bankah
antigenov, cepiv in diagnostičnih reagentov Unije ter glede zahtev v zvezi z
biološko zaščito, biološko varnostjo in biološkim zadrževanjem pri delovanju
takih bank (UL L št. 23 z dne 2. 2. 2022, str. 1), (v nadaljnjem besedilu:
Uredba 2016/429/EU);
-       
Delegirane uredbe Komisije (EU) 2019/2035 z dne 28. junija 2019 o
dopolnitvi Uredbe (EU) 2016/429 Evropskega parlamenta in Sveta glede pravil za
obrate, ki gojijo kopenske živali, in valilnice ter za sledljivost nekaterih
gojenih kopenskih živali in valilnih jajc (UL L št. 314 z dne 5. 12. 2019, str.
115), zadnjič spremenjene z Delegirano uredbo Komisije (EU) 2021/2168 z dne 21.
septembra 2021 o spremembi Delegirane uredbe (EU) 2019/2035 o dopolnitvi Uredbe
(EU) 2016/429 Evropskega parlamenta in Sveta glede pravil za obrate, ki gojijo
kopenske živali, in valilnice ter za sledljivost nekaterih gojenih kopenskih
živali in valilnih jajc (UL L št. 438 z dne 8. 12. 2021, str. 38), (v
nadaljnjem besedilu: Delegirana uredba 2019/2035/EU);
-       
Izvedbene uredbe komisije (EU) 2021/520 z dne 24. marca 2021 o določitvi
pravil za uporabo Uredbe (EU) 2016/429 Evropskega parlamenta in Sveta v zvezi s
sledljivostjo nekaterih gojenih kopenskih živali (UL L št. 104 z dne 25. 3.
2021, str. 39; v nadaljnjem besedilu: Izvedbena uredba 2021/520/EU).
2. člen
(pristojni organ in pooblaščena organizacija)
(1) Pristojni organ v skladu s 55. točko 4. člena Uredbe
2016/429/EU je Uprava Republike Slovenije za varno hrano, veterinarstvo in
varstvo rastlin (v nadaljnjem besedilu: uprava).
(2) Pooblaščena organizacija v skladu s točko (c) petega
odstavka 108. člena Uredbe 2016/429/EU je veterinarska organizacija, ki v
skladu s predpisi, ki urejajo veterinarstvo, opravlja dejavnost označevanja
živali in vodenje registra kot javno veterinarsko službo, ali organizacija, ki
v skladu s predpisi, ki urejajo kmetijstvo, in predpisi, ki urejajo živinorejo,
opravlja identifikacijo in registracijo živali kot javno službo strokovnih
nalog v živinoreji.
3. člen
(identifikacija drobnice)
(1) Identifikacija drobnice pomeni, da je vsaka žival
označena s sredstvi za identifikacijo drobnice iz prvega odstavka 4. člena tega
pravilnika.
(2) Drobnico lahko označuje izvajalec dejavnosti sam, lahko
pa to zanj opravi pooblaščena organizacija.
(3) Za izvajanje prvega odstavka 14. člena Izvedbene uredbe
2021/520/EU je rok za identifikacijo drobnice najpozneje do starosti devet
mesecev.
4. člen
(sredstva za identifikacijo drobnice)
(1) Odobrena sredstva za identifikacijo drobnice so
naslednja:
-       
ušesna znamka;
-       
biceljni trak;
-       
elektronska sredstva za identifikacijo;
-       
tetovirano znamenje.
(2) Drobnica mora biti označena z eno izmed naslednjih
možnosti:
1.     
ušesno znamko iz drugega odstavka 6. člena in elektronsko ušesno znamko
iz prvega odstavka 8. člena tega pravilnika;
2.     
ušesno znamko iz drugega odstavka 6. člena in bolusom iz prvega odstavka
8. člena tega pravilnika;
3.     
ušesno znamko iz prvega ali drugega odstavka 6. člena ali z biceljnim
trakom iz 7. člena tega pravilnika za živali, ki so namenjene za prevoz
neposredno v klavnico pred starostjo 12 mesecev;
4.     
biceljnim trakom iz 7. člena in bolusom iz prvega odstavka 8. člena za
živali z ušesi, premajhnimi za namestitev običjane ušesne znamke.
(3) Za izvajanje prvega in petega odstavka 48. člena
Delegirane uredbe 2019/2035/EU je drobnica, ki ni namenjena za premik v drugo
državo članico lahko označena z eno izmed naslednjih možnosti:
1.     
dvema ušesnima znamkama iz drugega odstavka 6. člena tega pravilnika;
2.     
ušesno znamko iz drugega odstavka 6. člena in biceljnim trakom iz 7.
člena tega pravilnika;
3.     
dvema biceljnima trakovoma iz 7. člena tega pravilnika za živali z
ušesi, premajhnimi za namestitev običjane ušesne znamke;
4.     
ušesno znamko iz drugega odstavka 6. člena in tetoviranim znamenjem iz
9. člena tega pravilnika;
5.     
z elektronskim sredstvom za identifikacijo iz drugega odstavka 8. člena
tega pravilnika za izvajalce dejavnosti v zaprtih obratih in izvajalce
dejavnosti, ki gojijo drobnico za kulturne, rekreativne ali znanstvene namene,
če o tem obvestijo upravo.
5. člen
(identifikacijska številka drobnice)
(1) Identifikacijska številka za drobnico (v nadaljnjem
besedilu: ID) na sredstvih za identifikacijo je sestavljena iz dvočrkovne
oznake Republike Slovenije »SI« in neponovljive šestmestne ali sedemmestne
številke za drobnico.
(2) ID iz prejšnjega odstavka izda uprava.
(3) Ne glede na prvi odstavek tega člena je ID na
elektronskih sredstvih za identifikacijo drobnice sestavljena iz trimestne
številčne oznake Slovenije »705« in dvanajstmestne številke. Prvih šest ali pet
mest ima vrednost 0, zadnjih šest ali sedem mest pa predstavlja številka za
drobnico.
(4) Skupinska identifikacijska številka (v nadaljnjem
besedilu: SIŠ) na sredstvih za identifikacijo živali je sestavljena iz
dvočrkovne oznake Republike Slovenije »SI« ali trimestne številčne oznake »705«
in zadnjih šestih mest registracijske številke obrata rojstva živali iz točke
(a) 18. člena Delegirane uredbe 2019/2035/EU.
6. člen
(ušesna znamka)
(1) Ušesna znamka za označevanje drobnice iz točke (a) prvega
odstavka 45. člena Delegirane uredbe 2019/2035/EU mora biti rumene barve,
okrogla, premera najmanj 27 mm, ki je po vstavitvi v uho ni več mogoče ponovno
uporabiti. Na moškem delu ušesne znamke mora biti v črni barvi natisnjena
oznaka uprave »UVHVVR« in SIŠ, na ženskem delu pa je lahko tudi druga vsebina
(npr. dodatna identifikacija živali), vendar to ne sme vplivati na čitljivost.
Ušesna znamka se namesti na desni uhelj.
(2) Ušesna znamka za označevanje drobnice iz točke (b) prvega
odstavka 45. člena in iz točke (a) drugega odstavka 45. člena Delegirane uredbe
2019/2035/EU mora biti oglata, rumene barve, sestavljena iz moškega in ženskega
dela, ki se ob namestitvi spojita. Ušesna znamka se namesti na desni uhelj. Na
moškem delu ušesne znamke mora biti v črni barvi natisnjena oznaka uprave
»UVHVVR«, s črkami velikosti najmanj 3 mm, in dvočrkovna oznaka Republike
Slovenije »SI« ter prve tri ali štiri številke v velikosti najmanj 5 mm, zadnje
tri številke pa v velikosti najmanj 12 mm. Na ženskem delu ušesne znamke je
lahko tudi druga vsebina (npr. dodatna identifikacija živali), vendar to ne sme
vplivati na čitljivost ID.
(3) Ušesne znamke morajo poleg tehničnih specifikacij iz Dela
1 Priloge II k Izvedbeni uredbi 2021/520/EU izpolnjevati tudi naslednje pogoje:
-       
konica mora biti ostra in primerne trdote, da zlahka prebode uhelj,
material ne sme biti koroziven in ne sme povzročati vnetij na mestu vboda;
-       
vstavitev znamke v uho mora biti enostavna, za spojitev obeh delov mora
biti potrebna običajna sila, ki zagotavlja, da sta oba dela spojena, po
namestitvi se mora ušesna znamka tekoče sprostiti iz klešč;
-       
izpad ušesnih znamk ne sme presegati 5 % letno v petih letih po
vstavitvi.
7. člen
(biceljni trak)
Biceljni trak mora biti rumene barve, na katerem mora biti
natisnjena oznaka uprave »UVHVVR«, s črkami v velikosti najmanj 3 mm, in ID v
velikosti najmanj 5 mm.
8. člen
(elektronska sredstva za identifikacijo)
(1) Elektronski sredstvi za označitev drobnice (v nadaljnjem
besedilu: EID) iz točke (b) drugega odstavka 45. člena Delegirane uredbe
2019/2035/EU sta elektronska ušesna znamka in bolus.
(2) Elektronsko sredstvo za označitev drobnice za izvajalce
dejavnosti iz 5. točke tretjega odstavka 4. člena tega pravilnika je bolus ali
injicirni transponder.
9. člen
(tetovirano znamenje)
Tetovirano znamenje je oznaka ID, ki se vtetovira v levi
uhelj, pri kozah pa lahko tudi v repno gubo.
10. člen
(nadomestitev sredstev za identifikacijo)
(1) Če pri EID zaradi tehničnih omejitev ni mogoče
reproducirati iste ID, se namestitev novega elektronskega identifikatorja, ki
prikazuje novo ID, dovoli pod pogojem, da sta obe številki evidentirani v CRD
iz 15. člena tega pravilnika.
(2) Izvajalec dejavnosti mora naročiti dvojnik najpozneje v
sedmih dneh od dneva, ko opazi izgubo sredstva za identifikacijo in ga
namestiti takoj oziroma najpozneje v sedmih dneh od dneva prejema.
(3) Dvojnik ušesne znamke in biceljnega traku mora glede
oblike in vsebine izpolnjevati pogoje iz 6. in 7. člena tega pravilnika, ID
mora biti ista, kot na originalu, dodatno pa mora biti z rimsko številko
označena zaporedna številka izdaje dvojnika.
11. člen
(naročniki in proizvajalci sredstev za identifikacijo)
(1) Naročniki sredstev za identifikacijo v skladu s tem
pravilnikom so izvajalci dejavnosti ali v njihovem imenu pooblaščena
organizacija.
(2) Proizvajalec je pravna ali fizična oseba, ki proizvaja
oziroma dobavlja sredstva za identifikacijo drobnice po tem pravilniku in ima
status proizvajalca odobrenih sredstev za identifikacijo.
(3) Uprava na osrednjem spletnem mestu državne uprave objavi
naslednje podatke o proizvajalcih iz prejšnjega odstavka:
-       
osebno ime ali firma ter naslov ali sedež proizvajalca in kontaktni
podatki;
-       
vrsto sredstev za identifikacijo;
-       
cene in dobavni roki sredstev za identifikacijo.
(4) Naročnik naroča sredstva za identifikacijo pri
proizvajalcu, ki je vpisan v seznam proizvajalcev pri upravi, glede na
predvideno število novorojenih živali na obratu.
12. člen
(pridobitev statusa proizvajalca)
(1) Proizvajalec, ki želi dobavljati sredstva za
identifikacijo iz tega pravilnika, na upravo vloži vlogo za pridobitev statusa
proizvajalca sredstev za identifikacijo.
(2) Vloga mora vsebovati:
1.     
osebno ime ali firmo ter naslov ali sedež proizvajalca in kontaktne
podatke;
2.     
izjavo, da ponujeno sredstvo za identifikacijo izpolnjuje vse pogoje iz
tega pravilnika ter Delegirane uredbe 2019/2035/EU in Izvedbene uredbe
2021/520/EU;
3.     
za elektronske identifikatorje dokazilo o opravljenih preizkusih
skladnosti in delovanja iz prvega odstavka 11. člena Izvedbene uredbe
2021/520/EU;
4.     
izjavo o zagotavljanju dobav za vsako naročilo, ne glede na količino, v
rokih, ki jih navaja v ponudbi, pri čemer dobavni roki ne smejo biti daljši od
30 dni, za dvojnike pa 14 dni;
5.     
izjavo, da je proizvajalec opremljen za elektronsko povezovanje s CRD;
6.     
opis sistema kontrole nad postopki, ki zagotavljajo točnost izpisovanja
identifikacijske kode, stalno kakovost tiska in kakovost distribucije do
naročnikov;
7.     
vzorec sredstev za identifikacijo in klešč ob prvi vlogi;
8.     
ponudbo, iz katere morajo biti razvidni:
- 
vrsta sredstva za identifikacijo,
- 
cene sredstev za identifikacijo,
- 
cena dvojnika sredstev za identifikacijo iz točke (a) in (b) iz Priloge
III Delegirane uredbe 2019/2035/EU,
- 
cena klešč oziroma aplikatorjev,
- 
dobavni roki.
(3) Ponudba iz 8. točke prejšnjega odstavka mora veljati za
obdobje najmanj dveh let. Proizvajalec mora zagotavljati dobavo vseh vrst
sredstev za identifikacijo iz tega pravilnika, razen injiciranih
transponderjev. Proizvajalec mora zagotavljati dobavo vseh vrst blaga, ki ga je
ponudil v vlogi. Cene iz ponudbe veljajo za najvišje.
(4) O vlogi odloči uprava z odločbo. V odločbi o podelitvi
statusa proizvajalca se dodeli uporabniško ime in geslo za dostop do
elektronskega sistema naročanja sredstev za identifikacijo. Uprava in
proizvajalec skleneta pogodbo o ureditvi medsebojnih razmerij, s katero
določita zlasti odzivnost in dobavne roke, vrsto sredstev za identifikacijo,
najvišje cene sredstev za identifikacijo in klešč in razloge za odpoved
pogodbe.
(5) Proizvajalec mora v CRD iz 15. člena tega pravilnika
sproti sporočati podatke o sredstvih za identifikacijo, ki jih je dobavil, o
naročniku in o odposlanih ID.
(6) Če se ugotovi, da proizvajalec dobavlja neustrezno blago
ali ravna v nasprotju z določbami tega pravilnika, uprava proizvajalcu odpove
pogodbo in mu z odločbo odvzame status proizvajalca.
(7) Uprava vodi seznam proizvajalcev sredstev za
identifikacijo.
13. člen
(register drobnice na obratu)
(1) Izvajalec dejavnosti je dolžan voditi register drobnice
na obratu (v nadaljnjem besedilu: RDO), ki vsebuje podatke iz točke (a), (b),
(c) in (d) prvega odstavka 102. člena Uredbe 2016/429/EU, 22. člena in prvega
odstavka 23. člena Delegirane uredbe 2019/2035/EU. Rok za vpisovanje podatkov v
RDO je najpozneje v sedmih dneh po dogodku.
(2) Za izvajanje 269. člena Uredbe 2016/429/EU se kot datum
rojstva beleži mesec in leto rojstva vsake živali, ki se goji v obratu v skladu
z drugim odstavkom 23. člena Delegirane uredbe 2019/2035/EU.
(3) Za živali, ki so identificirane s SIŠ, se podatki iz
prvega odstavka tega člena vodijo za vsako skupino živali z enako SIŠ, v skladu
četrtim odstavkom 23. člena Delegirane uredbe 2019/2035/EU.
(4) Izvajalec dejavnosti mora voditi RDO v pisni ali
elektronski obliki tako, da je zagotovljena preglednost podatkov v skladu z
navodili, ki jih objavi uprava na osrednjem spletnem mestu državne uprave.
Inšpektorju ali kontrolorju mora biti ob izvajanju nadzora zagotovljen dostop
do podatkov iz RDO. Če se RDO vodi v elektronski obliki, mora biti ob izvajanju
uradnega nadzora na zahtevo uradne osebe na voljo izpis v ustrezni obliki. RDO
mora biti ob vsakem času dosegljiv na obratu in na razpolago še najmanj tri
leta po zadnji vpisani spremembi.
(5) Za izvajanje četrtega odstavka 102. člena Uredbe
2016/429/EU lahko izvajalci dejavnosti za podatke iz prvega in drugega odstavka
16. člena tega pravilnika vodijo elektronski register drobnice na obratu
(e-RDO), če izpolnjujejo naslednje pogoje:
-       
priglasijo podatke v skladu s 17. členom tega pravilnika,
-       
imajo elektronski dostop do CRD iz 15. člena tega pravilnika, v skladu z
drugim odstavkom 17. člena tega pravilnika.
14. člen
(spremni list)
(1) Premik drobnice je vsak premik živali med obrati, razen
dnevne ali nekajdnevne paše na bližnjih pašnikih, če drobnica ne prihaja v stik
z drobnico z drugih obratov.
(2) Izvajalec dejavnosti mora za žival ali skupine živali, ki
jih na določen dan premika na določen namembni obrat, izdati spremni list (v
nadaljnjem besedilu: SLD), ki vsebuje podatke iz 50. člena Delegirane uredbe
2019/2035/EU.
(3) Primer obrazca SLD objavi uprava na osrednjem spletnem
mestu državne uprave.
(4) Ne glede na drugi odstavek tega člena lahko izvajalec
dejavnosti ali pooblaščena veterinarska organizacija, za izvajanje drugega
odstavka 113. člena Uredbe 2016/429/EU, izda elektronski spremni list (v
nadaljnjem besedilu: e-SLD), če so ob premiku drobnice podatki iz SLD vpisani v
CRD iz 15. člena tega pravilnika in sistem zagotovlja enako mero sledljivosti
kot dokumenti o premiku.
(5) SLD se hrani na namembnem obratu najmanj tri leta.
15. člen
(Centralni register drobnice)
(1) Centralni register drobnice (v nadaljnjem besedilu: CRD)
je računalniška podatkovna zbirka, ki vsebuje podatke iz točke (b) prvega
odstavka 109. člena Uredbe 2016/429/EU, ki jo vodi uprava v skladu z 49. členom
Delegirane uredbe 2019/2035/EU.
(2) Za izvajanje 269. člena Uredbe 2016/429/EU se poleg
podatkov iz prejšnjega odstavka tega člena, v CRD vodijo še naslednji podatki:
-       
podatki o označitvah, premikih in smrtih živali, ki so označene z ID;
-       
o izdanih ušesnih znamkah in drugih sredstvih za identifikacijo in
izdanih dvojnikih;
-       
operativni podatki o označitvah drobnice;
-       
o nadzoru nad izvajanjem določb tega pravilnika;
-       
o izvajalcih storitev javne službe na področju označevanja in
registracije drobnice;
-       
o uporabnikih elektronskega poslovanja.
(3) Izvajalec dejavnosti je dolžan preveriti točnost podatkov
v CRD in v primeru nepravilnosti najpozneje 15 dni po priglasitvi v CRD
zahtevati popravek.
16. člen
(priglasitev podatkov v CRD)
(1) Izvajalec dejavnosti priglasi v CRD podatke iz 49. člena
Delegirane uredbe 2019/2035/EU.
(2) Izvajalec dejavnosti poleg podatkov iz prejšnjega
odstavka, najpozneje v sedmih dneh po dogodku priglasi v CRD še naslednje
podatke:
-       
v primeru označitve živali z ID, razen živali označenih v skladu s 3.
točko drugega odstavka 4. člena tega pravilnika priglasi: ID, mesec in leto
rojstva, datum označitve, spol, pasemski tip, vrsto elektronskega sredstva za
identifikacijo ali tetovirano znamenje;
-       
v primeru premika živali iz prejšnje alineje priglasi: ID;
-       
v primeru premika živali, ki so označene v skladu s 3. točko drugega
odstavka 4. člena tega pravilnika priglasi: SIŠ ali ID živali;
-       
za pogine, zakole doma, kraje in izgube individualno označenih živali
priglasi: ID ter datum in navedbo dogodka.
17. člen
(način priglasitve podatkov v CRD)
(1) Izvajalec dejavnosti priglasi podatke v CRD na enega od
naslednjih načinov:
-       
z vpisom podatkov neposredno v CRD v elektronski obliki;
-       
preko pooblaščenih organizacij, ki podatke najpozneje v treh dneh po
prejemu vpišejo v CRD.
(2) Za priglasitev podatkov v sistem elektronskega poslovanja
mora uprava izvajalcu dejavnosti na podlagi njegovega zahtevka omogočiti
elektronski dostop do CRD.
(3) Primer obrazca za priglasitev podatkov v CRD objavi
uprava na osrednjem spletnem mestu državne uprave.
(4) Podatke o premikih priglasi izvajalec dejavnosti
neposredno v CRD v elektronski obliki ali preko pooblaščenih veterinarskih
organizacij.
18. člen
(naloge pooblaščenih organizacij)
(1) Pooblaščena organizacija, ki opravi označitev drobnice,
vodi podatke o priglasitvah označitve v CRD in o sredstvih za identifikacijo
ter navedene podatke na zahtevo posreduje upravi v elektronski obliki.
(2) Pooblaščena organizacija vodi podatke o prejemu obrazcev
oziroma podatkov, potrebnih za priglasitev v CRD s strani izvajalca dejavnosti
in na njegovo zahtevo izda potrdilo o prejemu, če izvajalec dejavnosti priglasi
podatke v CRD v skladu z drugo alinejo prvega odstavka prejšnjega člena.
(3) Druge naloge in obveznosti pooblaščenih organizacij so:
-       
hraniti dokumentacijo v zvezi z opravljanjem dejavnosti identifikacije
in registracije drobnice in podatkov o prejemu obrazcev oziroma podatkov,
potrebnih za priglasitev v CRD najmanj tri leta;
-       
opozarjanje izvajalcev dejavnosti na neskladja podatkov in nudenje
pomoči pri odpravi le-teh;
-       
posredovanje pri odpravi napak in vzdrževanju integritete CRD;
-       
na zahtevo izvajalca dejavnosti izpisati stanje iz CRD za njegov obrat.
19. člen
(nadzor)
Nadzor nad izvajanjem določb tega pravilnika opravljajo
kmetijski inšpektorji in uradni veterinarji v skladu s predpisi, ki urejajo
kmetijstvo, predpisi, ki urejajo živinorejo, in predpisi, ki urejajo
veterinarstvo.
PREHODNE IN KONČNE DOLOČBE
20. člen
(prehodne določbe)
(1) Sredstva za identifikacijo drobnice iz Pravilnika o
identifikaciji in registraciji drobnice (Uradni list RS, št. 75/10, 26/14,
87/14, 15/16 in 36/19) se lahko uporabljajo do 20. aprila 2023.
(2) Odločbe o priznanih dobaviteljih sredstev za identifikacijo,
izdane na podlagi 8. člena Pravilnika o identifikaciji in registraciji drobnice
(Uradni list RS, št. 75/10, 26/14, 87/14, 15/16 in 36/19), veljajo še naprej
kot odločbe o priznanih proizvajalcih, izdane na podlagi 12. člena tega
pravilnika do izteka.
21. člen
(začetek uporabe)
(1) Določba petega odstavka 13. člena tega pravilnika se
začne uporabljati 31. decembra 2022.
(2) Obveznost priglasitve podatkov v CRD v skladu s prvo
alinejo drugega odstavka 16. člena tega pravilnika se začne uporabljati 31.
januarja 2023.
(3) Obveznost priglasitve podatkov v CRD v skladu s prvo
alinejo drugega odstavka 16. člena tega pravilnika se za živali, ki so bile
označene pred uveljavitvijo tega pravilnika, začne uporabljati 31. januarja
2023.
22. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o identifikaciji in registraciji drobnice (Uradni list RS, št. 75/10, 26/14,
87/14, 15/16 in 36/19).
23. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-590/2021
Ljubljana, dne 15. junija 2022
EVA 2021-2330-0101
Irena Šinko
ministrica
za kmetijstvo, gozdarstvo in
prehrano