1. člen
Ta pravilnik natančneje določa in ureja postopek založitve
finančnih sredstev, povrnitve založenih finančnih sredstev ter povrnitve
finančnih stroškov, in sicer v nujnih primerih nudenja konzularne zaščite
državljanom Republike Slovenije in državljanom držav članic Evropske unije brez
predstavništva ter postopek izdaje upravne odločbe v primerih iz 11. in 12.
člena Zakona o konzularni zaščiti (Uradni list RS, št. 30/18; v nadaljnjem
besedilu: zakon) in postopek v kriznih razmerah v skladu s 14. členom zakona.
2. člen
(1) Med stroške po 11. členu zakona štejejo zlasti potni
stroški, stroški za nastanitev, oskrbo, dnevnice uradne osebe in drugi stroški,
ki nastanejo v postopku.
(2) Uradna oseba, ki vodi postopek po 11. členu zakona, na
podlagi vloge predlagatelja obiska izda upravno odločbo o povrnitvi stroškov
organu.
(3) Na podlagi upravne odločbe ministrstvo, pristojno za
zunanje zadeve (v nadaljnjem besedilu: ministrstvo), vzpostavi terjatev.
3. člen
Uradna oseba, ki prejme vlogo za založitev finančnih sredstev
po 12.členu zakona, lahko od prosilca zahteva dokazila o odtujitvi finančnih
sredstev (npr. policijski zapisnik), dokazila o finančni zmožnosti za vrnitev
založenih finančnih sredstev (npr. dokazilo o zaposlitvi, drugih finančnih
virih), objektivnih okoliščinah (nujnosti primera, ki so znane pristojni osebi)
ter druga dokazila, ki nakazujejo nezmožnost pridobitve nujnih finančnih
sredstev.
4. člen
V primeru iz sedmega odstavka 12. člena zakona ministrstvo,
na podlagi obrazcev iz Prilog I in II Direktive Sveta (EU) 2015/637 z dne 20.
aprila 2015 o ukrepih za usklajevanje in sodelovanje, potrebnih za lažje
zagotavljanje konzularne zaščite državljanov Unije brez predstavništva v
tretjih državah, in o razveljavitvi Sklepa 95/553/ES (UL L št. 106 z dne 24. 4.
2015, str. 1; v nadaljnjem besedilu: direktiva) naknadno izda upravno odločbo
prejemniku finančnih sredstev in vzpostavi terjatev.
5. člen
Odločitev o zahtevku za povrnitev založenih finančnih
sredstev državljanom brez predstavništva v skladu s 13. členom zakona sprejme
ministrstvo. Pri tem se uporabi obrazec iz Priloge II direktive, ki ga
ministrstvo po diplomatski poti pošlje državi članici Evropske unije (v
nadaljnjem besedilu: EU), katere državljan je prosilec.
6. člen
(1) V kriznih razmerah, zaradi katerih prosilec ustreznega
obrazca iz Priloge I direktive ni mogel podpisati, lahko v skladu s 14. členom
zakona ministrstvo državljanu Republike Slovenije ali njegovemu zakonitemu
zastopniku naknadno izda upravno odločbo o povrnitvi finančnih sredstev.
(2) Ministrstvo vse zahtevke za povrnitev stroškov zaradi
podpore, ki jo je zagotovilo državljanu brez predstavništva v skladu s 14.
členom zakona, pošlje po diplomatski poti ministrstvu, pristojnemu za zunanje
zadeve države članice EU, katere državljanstvo ima državljan brez
predstavništva, na obrazcu iz Priloge II direktive.
7. člen
(1) Založena finančna sredstva ali finančne stroške vrne
prejemnik sredstev, njegov zakoniti zastopnik oziroma prosilec na račun
Ministrstva za zunanje zadeve, Prešernova 25, 1000 Ljubljana, št.
SI5601106300109972 – Republika Slovenija – Proračun, Banka Slovenije, Slovenska
cesta 35, 1000 Ljubljana.
(2) Povrnitev finančnih stroškov iz 2. in 6. člena tega
pravilnika in založitev finančnih sredstev iz prvega in sedmega odstavka 12.
člena zakona se opravi na podlagi upravne odločbe, ki jo pristojni organ izda
na podlagi 11., 12. ali 14. člena zakona.
(3) V upravni odločbi se določi višina založenih finančnih
sredstev, način, rok povrnitve teh sredstev ter račun, na katerega se sredstva
nakažejo.
(4) Če prejemnik finančnih sredstev, njegov zakoniti
zastopnik oziroma prosilec finančnih sredstev ne vrne v roku in na način,
določen z odločbo, se zoper njega opravi izvršba za izterjavo denarnih
obveznosti, v skladu z zakonom, ki ureja splošni upravni postopek.
(5) Ministrstvo podatek o odprti terjatvi pošlje Finančni
upravi Republike Slovenije.
KONČNA DOLOČBA
8. člen
Ta pravilnik začne veljati naslednji dan po objavi v Uradnem
listu Republike Slovenije.
Št. ZKO-1519/18
Ljubljana, dne 2. decembra 2019
EVA 2018-1811-0100
Dr. Miroslav Cerar
minister
za zunanje zadeve