I. SPLOŠNE DOLOČBE
1. člen
(vsebina)
Ta uredba podrobneje določa kriterije in
pogoje za dodeljevanje državnih pomoči ter način uveljavljanja ugodnosti iz 5.
in 6. člena Zakona o razvojni podpori Pomurski regiji v obdobju 2010–2015
(Uradni list RS, št. 87/09; v nadaljnjem besedilu: zakon).
2. člen
(skladnost s pravili državnih pomoči)
Pri izvajanju te uredbe se upoštevajo
merila in kriteriji Uredbe Komisije (ES) št. 800/2008 z dne 6. avgusta
2008 o razglasitvi nekaterih vrst pomoči za združljive s skupnim trgom z
uporabo členov 87 in 88 Pogodbe (Uredba o splošnih skupinskih izjemah) (UL L
št. 214 z dne 9. 8. 2008, str. 3; v nadaljnjem besedilu: Uredba
800/2008/ES).
3. člen
(izrazi)
(1) »Zavezanec« po tej uredbi je
davčni zavezanec po Zakonu o davku od dohodkov pravnih oseb (Uradni list RS,
št. 117/06, 56/08, 76/08, 5/09 in 96/09) ali po Zakonu o dohodnini (Uradni list
RS, št. 117/06, 10/08, 78/08, 125/08 in 20/09).
(2) Izraza »oprema« in »neopredmetena
sredstva« imata pomen kot ga določata Zakon o davku od dohodkov pravnih oseb in
Zakon o dohodnini.
(3) Izrazi »malo«, »srednje« in
»veliko podjetje« imajo pomen, kot ga določa Priloga 1 Uredbe 800/2008/ES.
(4) Za »začetno investicijo« se šteje
vzpostavitev novega obrata, širitev obstoječega obrata, diverzifikacija
izdelkov obrata z novimi dodatnimi izdelki, bistvena sprememba proizvodnega
procesa v obstoječem obratu.
(5) Drugi izrazi, uporabljeni v tej
uredbi, imajo pomen, ki ga določajo predpisi o dodeljevanju državnih pomoči.
4. člen
(izključitev zaradi predhodne odločbe
Komisije Evropske unije)
Zavezanec ne more biti upravičen do
ugodnosti iz 5. in 6. člena zakona, če je po stanju na zadnji dan obdobja, za
katerega se sestavlja davčni obračun, naslovnik neporavnanega dolga za
izterjavo zaradi predhodne odločbe Komisije Evropske unije, ki je pomoč
razglasila za nezakonito in nezdružljivo s skupnim trgom.
II. SPODBUDE ZA ZAPOSLOVANJE
5. člen
(upravičeni stroški)
Upravičeni stroški iz prvega in drugega
odstavka 5. člena zakona so bruto plača in prispevki delodajalca za obvezno
pokojninsko in invalidsko zavarovanje, za obvezno zdravstveno zavarovanje, za
obvezno zavarovanje za primer brezposelnosti in za zavarovanje za starševsko
varstvo, uvedeni v skladu z zakoni, ki urejajo to področje.
6. člen
(zmanjšanje davčne osnove)
Davčna olajšava za zaposlovanje iz prvega
odstavka 5. člena zakona, ki se uveljavlja v obliki zmanjšanja davčne
osnove za 70 odstotkov stroškov prikrajšanega delavca, se nanaša na obračunane
stroške bruto plače povečane za obvezne prispevke delodajalca za prikrajšanega
delavca.
7. člen
(prikrajšani delavci)
(1) Za prikrajšanega delavca se šteje
vsaka brezposelna oseba, ki:
-       
je najmanj šest mesecev prijavljena v vsaj eni evidenci Zavoda Republike
Slovenije za zaposlovanje (v nadaljnjem besedilu: zavod) ali
-       
ni dosegla stopnje srednjega strokovnega izobraževanja, srednjega
poklicnega, tehniškega izobraževanja ali splošnega srednjega izobraževanja ali
-       
je starejša od 50 let ali
-       
živi sama ter ima enega ali več vzdrževanih članov, kar pomeni, da sama
skrbi za enega ali več otrok, ki so mlajši od 26 let, če se redno šolajo, ali
katerih zakonec je brezposeln, ali
-       
se bo zaposlila v dejavnosti (gospodarskem sektorju), v kateri je
neravnovesje med spoloma za vsaj 25 odstotkov višje od povprečnega neravnovesja
v vseh gospodarskih sektorjih v Republiki Sloveniji, ali
-       
je pripadnik etnične manjšine.
(2) Zaposlitev prikrajšanega delavca
pri zavezancu mora predstavljati neto povečanje števila zaposlenih v primerjavi
s povprečjem v zadnjih 12 mesecih. Upravičene izjeme predstavljajo primeri
nadomestitve izpraznjenih delovnih mest zaradi prostovoljnega odhoda,
nezmožnosti opravljanja dela, prostovoljnega skrajšanja delovnega časa,
starostne upokojitve in zaradi izredne odpovedi iz krivdnih razlogov na strani
delavca, razen iz razloga negativne ocene poskusnega dela.
8. člen
(zaposlovanje prikrajšanih delavcev)
(1) Do pomoči je upravičen zavezanec,
ki s prikrajšanim delavcem sklene pogodbo o zaposlitvi za nedoločen čas ali
prikrajšanega delavca zaposli najmanj za dobo 12 mesecev. Olajšava se lahko
uveljavlja največ za prvih 12 mesecev po zaposlitvi.
(2) V primeru, da pred potekom 12
mesečnega obdobja delavec odpove delovno razmerje, lahko zavezanec uveljavlja
olajšavo le za čas dejanskega dela delavca pri zavezancu. V primeru, da
zavezanec odpove delavcu delovno razmerje pred potekom 12 mesečnega obdobja, ni
upravičen do uveljavljanja davčne olajšave za zaposlovanje. Pri ugotavljanju
upravičenosti do pomoči zavezancu v primerih prekinitve delovnih razmerij se
uporablja četrti odstavek 40. člena Uredbe 800/2008/ES.
9. člen
(kumulacija pomoči pri spodbudah za
zaposlovanje)
Najvišji dovoljen znesek državnih pomoči,
dodeljenih v skladu s 5. členom zakona, znaša 50 odstotkov stroškov plače
posameznega delavca, obračunanih za posamezno leto.
III. DAVČNA OLAJŠAVA ZA INVESTIRANJE
10. člen
(maksimalno dovoljena višina davčne
olajšave za investiranje po pravilih državnih pomoči)
Zavezanec lahko uveljavlja zmanjšanje
davčne osnove v skladu s prvim odstavkom 6. člena zakona v višini 70 odstotkov
investiranega zneska, vendar ne več kot 30 odstotkov upravičenih stroškov
naložb. Za srednja podjetja se tako določena zgornja meja lahko poveča za 10
odstotnih točk, za mala podjetja pa za 20 odstotnih točk, razen za podjetja, ki
poslujejo v sektorju transporta.
11. člen
(posebni pogoji pri davčni olajšavi za
investiranje po pravilih državnih pomoči)
Oprema in neopredmetena sredstva se morajo
uporabljati izključno v podjetju, ki je prejelo državno pomoč. Olajšava se
lahko uveljavlja le za sredstva, ki se amortizirajo. Kupljena morajo biti od
tretje osebe po tržnih pogojih. Sredstva morajo biti pripoznana kot opredmetena
osnovna sredstva ali neopredmetena sredstva podjetja in morajo vsaj pet let
ostati v velikem podjetju in tri leta v malem ali srednjem podjetju, ki je
prejelo državno pomoč.
12. člen
(kumulacija pomoči pri spodbudah za
investiranje)
Davčna olajšava za investiranje po tej
uredbi se lahko sešteva z drugimi pomočmi, namenjenimi spodbudam za
investiranje, vključno s pomočmi de minimis, vendar le do najvišjega dovoljenega
zneska regionalnih državnih pomoči. Najvišji dovoljeni znesek državnih pomoči,
dodeljenih v skladu s 6. členom zakona, je določen v 4. členu Uredbe o dodeljevanju
regionalnih državnih pomoči (Uradni list RS, št. 72/06, 70/07, 99/08 in 17/09).
IV. NAČINI UVELJAVLJANJA UGODNOSTI IN VRNITEV DRŽAVNE
POMOČI
13. člen
(načina uveljavljanja davčnih olajšav)
(1) Zavezanec uveljavlja davčne
olajšave v davčnem obračunu.
(2) Zavezanec, ki uveljavlja davčno
olajšavo za zaposlovanje, predloži kot prilogo k obračunu davka od dohodkov
pravnih oseb ali obračunu akontacije dohodnine od dohodka iz dejavnosti tudi
obrazec za uveljavljanje davčne olajšave za zaposlovanje, ki je skupaj z
metodologijo za izpolnjevanje obrazca določen v Prilogi 1, ki je sestavni del
te uredbe.
(3) Zavezanec, ki uveljavlja davčno
olajšavo za investiranje, predloži kot prilogo k obračunu davka od dohodkov
pravnih oseb ali obračunu akontacije dohodnine od dohodka iz dejavnosti tudi
obrazec za uveljavljanje davčne olajšave za investiranje, ki je skupaj z
metodologijo za izpolnjevanje obrazca določen v Prilogi 2, ki je sestavni del
te uredbe.
14. člen
(načina uveljavljanja pomoči povračila
prispevkov delodajalcem)
(1) Delodajalec uveljavlja povrnitev
plačanih prispevkov delodajalca za socialno varnost iz proračuna Republike
Slovenije v skladu z drugim odstavkom 5. člena zakona z vlogo, ki jo vloži pri
pristojni območni službi zavoda v 30 dneh po preteku drugega leta od sklenitve
pogodbe o zaposlitvi s prikrajšanim delavcem.
(2) Obrazec za uveljavljanje spodbud za
zaposlovanje v obliki povračila prispevkov za delodajalca za socialno varnost z
navodili za izpolnitev objavi zavod na svoji spletni strani.
(3) O vlogi iz prvega odstavka tega člena
odloča zavod z odločbo, izdano v upravnem postopku.
(4) Delodajalec lahko vloži vlogo iz prvega
odstavka tega člena že v 30 dneh po preteku prvega leta od sklenitve pogodbe o
zaposlitvi s prikrajšanim delavcem, vendar mora sredstva, prejeta na podlagi te
vloge, kasneje vrniti, če traja zaposlitev prikrajšanega delavca manj kot dve
leti.
15. člen
(dolžnost vrnitve državne pomoči)
(1) Zavezanec mora za znesek
izkoriščene davčne ugodnosti povečati davčno obveznost:
-       
če je bila davčna olajšava uveljavljena na podlagi neresničnih podatkov,
-       
če je ugotovljena neupravičenost do državne pomoči ali
-       
če je zavezanec že prejel pomoč za isti namen.
(2) Znesek iz prejšnjega odstavka, za
katerega mora zavezanec zaradi neupravičenega uveljavljanja davčne olajšave
povečati davčno obveznost, je enak zmanjšanju davčne obveznosti pri obračunu
davka od dohodkov pravnih oseb ali pri obračunu akontacije dohodnine od dohodka
iz dejavnosti zaradi uveljavljanja olajšave v vseh letih uveljavljanja, vključno
z obrestmi, v skladu z zakonom, ki ureja davčni postopek.
(3) Zavezanec mora znesek pomoči v
obliki povrnjenih prispevkov delodajalca vrniti v proračun Republike Slovenije
v 30 dneh od poziva zavoda na vračilo z zakonitimi zamudnimi obrestmi od dneva
plačila dalje:
-       
če je bila pomoč dodeljena na podlagi neresničnih podatkov,
-       
če je ugotovljena neupravičenost do državne pomoči ali
-       
če je zavezanec že prejel pomoč za isti namen.
(4) Za postopke iz prvega odstavka
tega člena se smiselno uporabljajo določbe zakona, ki ureja davčni postopek.
16. člen
(način vrnitve državne pomoči)
Zavezanec nakaže znesek iz tretjega
odstavka prejšnjega člena na ustrezen vplačilni račun v skladu s Pravilnikom o
podračunih ter načinu plačevanja obveznih dajatev in drugih javnofinančnih
prihodkov (Uradni list RS, št. 138/06, 117/07, 120/07, 11/08, 41/08, 76/08,
124/08 in 32/09).
V. NADZOR
17. člen
(nadzor)
(1) Nadzor nad uveljavljanjem davčnih
olajšav za zaposlovanje in investiranje, ki jih zavezanec uveljavlja v obračunu
davka od dohodkov pravnih oseb ali v obračunu akontacije dohodnine od dohodka
iz dejavnosti, opravlja Davčna uprava Republike Slovenije v skladu z zakonom,
ki ureja davčni postopek, in zakonom, ki ureja davčno službo.
(2) Za nadzor nad povračilom
prispevkov delodajalcem je pristojen zavod.
(3) Podatki o dodeljenih državnih
pomočeh za ukrepe iz zakona se evidentirajo v centralni bazi podatkov o
dodeljenih državnih pomočeh, v skladu s priglašenimi shemami državnih pomoči.

Priloga
1: Obrazec za uveljavljanje davčne olajšave za zaposlovanje – Pomurje (5. člen
Zakona o razvojni podpori Pomurski regiji v obdobju 2010-2015)
Priloga
2: Obrazec za uveljavljanje davčne olajšave za investiranje – Pomurje (6. člen
Zakona o razvojni podpori Pomurski regiji v obdobju 2010-2015)
Priloga 3: (črtana)

Uredba o kriterijih in pogojih ter načinu
uveljavljanja spodbud za zaposlovanje in davčne olajšave za investiranje v
Pomurski regiji v obdobju 2010 do 2015 (Uradni list RS, št. 3/10) vsebuje naslednjo končno določbo:
»VI. KONČNA DOLOČBA
18. člen
(uveljavitev in
začetek uporabe)
Ta uredba začne veljati naslednji dan po
objavi v Uradnem listu Republike Slovenije, uporablja pa se od 1. januarja
2010.«.

Uredba o spremembah Uredbe o kriterijih in
pogojih ter načinu uveljavljanja spodbud za zaposlovanje in davčne olajšave za
investiranje v Pomurski regiji v obdobju 2010 do 2015 (Uradni list RS, št. 31/13) vsebuje naslednjo končno določbo:
»3. člen
Ta uredba
začne veljati naslednji dan po objavi v Uradnem listu Republike Slovenije.«.