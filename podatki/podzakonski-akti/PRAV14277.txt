I. SPLOŠNE DOLOČBE
1. člen
(vsebina)
Ta pravilnik določa pogoje in merila za namen sofinanciranja
vzdrževanja in obratovanja žičniških naprav za prevoz oseb v skladu s
proračunom Republike Slovenije in:
-       
Uredbo Komisije (EU) št. 1407/2013 z dne 18. decembra 2013 o
uporabi členov 107 in 108 Pogodbe o ustanovitvi Evropske skupnosti za državno
pomoč de minimis (UL L št. 352 z dne 24. 12. 2013, str. 1), zadnjič
spremenjeno z Uredbo Komisije (EU) 2020/972 z dne 2. julija 2020 o
spremembi Uredbe (EU) št. 1407/2013 v zvezi s podaljšanjem njene veljavnosti in
o spremembi Uredbe (EU) št. 651/2014 v zvezi s podaljšanjem njene
veljavnosti in ustreznimi prilagoditvami (UL L št. 215 z dne 7. 7. 2020,
str. 3), (v nadaljnjem besedilu: Uredba 1407/2013/EU) in
-       
Uredbo Komisije (EU) št. 651/2014 z dne 17. junija 2014 o
razglasitvi nekaterih vrst pomoči za združljive z notranjim trgom pri uporabi
členov 107 in 108 Pogodbe (UL L št. 187 z dne 26. 6. 2014, str. 1),
zadnjič spremenjene z Uredbo Komisije (EU) 2020/972 z dne 2. julija 2020 o
spremembi Uredbe (EU) št. 1407/2013 v zvezi s podaljšanjem njene veljavnosti in
o spremembi Uredbe (EU) št. 651/2014 v zvezi s podaljšanjem njene veljavnosti
in ustreznimi prilagoditvami (UL L št. 215 z dne 7. 7. 2020, str. 3), (v
nadaljnjem besedilu: Uredba 651/2014/EU).
2. člen
(namen sofinanciranja)
Finančna pomoč je namenjena delnemu pokrivanju stroškov
vzdrževanja in obratovanja žičniških naprav za poletno in zimsko sezono.
3. člen
(upravičenec do sofinanciranja)
Do sofinanciranja po tem pravilniku je upravičen upravljavec
žičniške naprave (v nadaljnjem besedilu: upravljavec) za žičniške naprave, ki
javno obratujejo in omogočajo uporabo uporabnikom na pregleden in
nediskriminatoren način.
4. člen
(pogoji in merilo za sofinanciranje)
(1) Do sofinanciranja je upravičen upravljavec za
žičniško napravo, za katero ima v zimski sezoni veljavno dovoljenje za
obratovanje najmanj za obdobje od 15. decembra preteklega koledarskega
leta do 15. aprila za tekoče koledarsko leto.
(2) Upravljavec je za žičniško napravo, ki obratuje v
poletni sezoni upravičen do sofinanciranja, če ima za poletno sezono veljavno
obratovalno dovoljenje najmanj za obdobje od 16. maja do
30. septembra za tekoče koledarsko leto. Za žičniško napravo, s katero se
prevoz opravlja v zaprtih kabinah, je upravljavec upravičen do sofinanciranja,
če v poletni sezoni z njo obratuje najmanj 40 dni, oziroma s sedežnico ali
vlečnico najmanj 24 dni. V primerih višje sile ali izrednih razmer se pogoj
glede zahtevanega minimalnega števila dni obratovanja ne zahteva.
(3) Če žičniška naprava nima veljavnega dovoljenja za
obratovanje za celotno obdobje iz prvega ali drugega odstavka tega člena, se
sofinancira sorazmerni del priznanih stroškov glede na število dni veljavnosti
dovoljenja za obratovanje od najvišjega zneska sofinanciranja za posamezno
vrsto žičniške naprave. Če v času veljavnosti dovoljenja za obratovanje pride
do prenosa upravljanja in s tem prenosa dovoljenja za obratovanje na novega
upravljavca, je vsak upravljavec upravičen do sorazmernega zneska glede na čas
upravljanja oziroma obratovanja z žičniško napravo.
(4) Upravljavec ni upravičen do sofinanciranja, oziroma
je upravičen do sorazmernega dela sofinanciranja, če žičniška naprava ni
obratovala zaradi:
-       
izrečene prepovedi obratovanja s strani inšpektorja,
-       
odvzema dovoljenja za obratovanje,
-       
neurejenih razmerij med lastniki zemljišča in upravljavcem, za katera ni
podan predlog na podlagi 35. ali 36. člena Zakona o žičniških napravah za
prevoz oseb (Uradni list RS, št. 126/06, 56/14, 33/14 in 200/20).
(5) Če žičniško napravo uporabljajo poklicni športni
klubi, mora upravljavec javno objaviti cenik.
(6) V primeru naknadno ugotovljenih nepravilnosti mora
upravljavec vrniti neupravičeno dodeljena sredstva in v naslednjih treh letih
ni upravičen do sofinanciranja po tem pravilniku.
5. člen
(evidence)
Ministrstvo za infrastrukturo (v nadaljnjem besedilu:
ministrstvo) hrani evidence o dodeljenih pomočeh deset let od datuma dodelitve
pomoči.
II. SOFINANCIRANJE VZDRŽEVANJA IN OBRATOVANJA ŽIČNIŠKIH
NAPRAV V SKLADU Z UREDBO 1407/2013/EU PO PRAVILU DE MINIMIS
6. člen
(pogoji za upravičence do sofinanciranja v skladu z Uredbo
1407/2013/EU)
Do sofinanciranja v skladu Uredbo 1407/2013/EU je do pomoči
de minimis upravičen upravljavec, če:
1.     
uporaba žičniške naprave s strani več kot enega profesionalnega ali
neprofesionalnih športnih uporabnikov predstavlja vsaj 20 % opravljenih
prevozov na letni ravni,
2.     
ima poravnane vse obveznosti v zvezi s sklepom Komisije (EU),
objavljenim na njeni spletni strani, o razglasitvi pomoči za nezakonito in nezdružljivo
z notranjim trgom,
3.     
je v vlogi navedel prave podatke oziroma ni podal zavajajočih izjav ali
dokazil,
4.     
redno izplačuje plače in socialne prispevke,
5.     
ima poravnano vračilo za preveč izplačane pomoči po pravilu de
minimis ali državne pomoči na podlagi predhodnega poziva ministrstva,
pristojnega za finance,
6.     
ima na dan prijave poravnane zapadle davčne obveznosti in druge denarne
nedavčne obveznosti, oziroma, da vrednost teh zapadlih neplačanih obveznosti ne
presega 50 eurov,
7.     
je predložil vse obračune davčnih odtegljajev za dohodke iz delovnega
razmerja za obdobje zadnjih dveh let do dneva vložitve vloge.
7. člen
(pravila dodelitve pomoči po pravilu de minimis)
(1) Skupni znesek pomoči, dodeljene enotnemu podjetju,
ne sme presegati 200.000,00 eurov v obdobju zadnjih treh proračunskih let, ne
glede na obliko ali namen pomoči ter ne glede na to, ali se pomoč dodeli iz
sredstev proračuna Republike Slovenije, občine ali Unije.
(2) Enotno podjetje pomeni vsa podjetja, ki so med seboj
najmanj v enem od naslednjih razmerij:
-       
podjetje ima večino glasovalnih pravic delničarjev ali družbenikov
drugega podjetja;
-       
podjetje ima pravico imenovati ali odpoklicati večino članov upravnega,
poslovodnega ali nadzornega organa drugega podjetja;
-       
podjetje ima pravico izvrševati prevladujoč vpliv na drugo podjetje na
podlagi pogodbe, sklenjene z navedenim podjetjem, ali določbe v njegovi
družbeni pogodbi ali statutu;
-       
podjetje, ki je delničar ali družbenik drugega podjetja, na podlagi
dogovora z drugimi delničarji ali družbeniki navedenega podjetja sámo nadzoruje
večino glasovalnih pravic delničarjev ali družbenikov navedenega podjetja.
(3) Podjetja, ki so v kakršnemkoli razmerju s podjetji
iz prejšnjega odstavka preko enega ali več drugih podjetij, se štejejo za
enotno podjetje.
(4) V skladu z Uredbo 1407/2013/EU se pomoč de
minimis, dodeljena po tem pravilniku:
-       
ne sme kumulirati z državno pomočjo v zvezi z istimi upravičenimi
stroški ali državno pomočjo za isti ukrep za financiranje tveganja, če bi se s
takšno kumulacijo presegla največja intenzivnost pomoči ali znesek pomoči,
-       
lahko kumulira s pomočjo de minimis, dodeljeno v skladu z Uredbo
Komisije (EU) št. 360/2012 z dne 25. aprila 2012 o uporabi členov 107
in 108 Pogodbe o delovanju Evropske unije pri pomoči de minimis za
podjetja, ki opravljajo storitve splošnega gospodarskega pomena (UL L št. 114 z
dne 26. 4. 2012, str. 8), zadnjič spremenjeno z Uredbo Komisije (EU)
2020/1474 z dne 13. oktobra 2020 o spremembi Uredbe (EU) št. 360/2012
glede podaljšanja njenega obdobja uporabe in časovno omejenega odstopanja za
podjetja v težavah, da bi se upošteval učinek pandemije COVID-19 (UL L št.
337 z dne 14. 10. 2020, str. 1) do zgornje meje določene v navedeni
uredbi.
(5) Ministrstvo pred dodelitvijo sredstev od upravljavca
pridobi pisno izjavo:
-       
o vseh drugih pomočeh de minimis, ki jih je upravljavec prejel na
podlagi Uredbe 1407/2013/EU ali drugih uredb de minimis v predhodnih
dveh in v tekočem proračunskem letu;
-       
o drugih že prejetih (ali zaprošenih) pomočeh za iste upravičene
stroške;
-       
da z dodeljenim zneskom pomoči ne bo presežena zgornja meja pomoči de
minimis ter intenzivnost pomoči po drugih predpisih.
(6) Ministrstvo upravljavcu izda odločbo:
-       
da je pomoč dodeljena po pravilu de minimis v skladu z Uredbo
1407/2013/EU in
-       
o višini zneska pomoči de minimis.
(7) Šteje se, da je pomoč dodeljena z izvršljivostjo
odločbe.
III. SOFINANCIRANJE VZDRŽEVANJA IN OBRATOVANJA ŽIČNIŠKIH
NAPRAV V SKLADU Z UREDBO 651/2014/EU
8. člen
(pogoji za upravičence do sofinanciranja po Uredbi
651/2014/EU)
Do sofinanciranja v skladu z Uredbo 651/2014/EU je upravičen
upravljavec:
1.     
če uporaba žičniške naprave s strani več kot enega profesionalnega ali
neprofesionalnih športnih uporabnikov predstavlja vsaj 20 % opravljenih
prevozov na letni ravni,
2.     
če ima poravnane vse obveznosti v zvezi s sklepom Komisije (EU),
objavljenim na njeni spletni strani, o razglasitvi pomoči za nezakonito in
nezdružljivo z notranjim trgom,
3.     
če je v vlogi navedel prave podatke oziroma ni podal zavajajočih izjav
ali dokazil,
4.     
če redno izplačuje plače in socialne prispevke,
5.     
če ima poravnano vračilo za preveč izplačane pomoči po pravilu de
minimis ali državne pomoči na podlagi predhodnega poziva ministrstva,
pristojnega za finance,
6.     
če ima na dan prijave poravnane zapadle davčne obveznosti in druge
denarne nedavčne obveznosti, oziroma, da vrednost teh zapadlih neplačanih
obveznosti ne presega 50 eurov,
7.     
če je predložil vse obračune davčnih odtegljajev za dohodke iz delovnega
razmerja za obdobje zadnjih dveh let do vložitve vloge,
8.     
ki ne izvaja programa sanacije, za katerega bi mu bila odobrena
kakršnakoli sredstva državne pomoči za reševanje in prestrukturiranje podjetij
v težavah v skladu s smernicami Skupnosti o državni pomoči za reševanje in
prestrukturiranje nefinančnih podjetij v težavah (UL C št. 249 z dne
31. 7. 2014, str. 1) ali iz zakona, ki ureja pomoč za reševanje in
prestrukturiranje gospodarskih družb in zadrug v težavah,
9.     
ki ni podjetje v težavah iz 18. točke 2. člena Uredbe 651/2014/EU, razen
če 31. decembra 2019 ni bilo v težavah in je postalo podjetje v težavah v
obdobju med 1. januarjem 2020 in 30. junijem 2021.
9. člen
(pravila dodelitve pomoči po 55. členu Uredbe 651/2014/EU)
(1) Za sofinanciranje stroškov obratovanja in
vzdrževanja se kot upravičeni stroški štejejo stroški, kot so stroški obratovanja,
osebja, materiala, pogodbenih storitev, komunikacije, energije, vzdrževanja,
najemnine, administracije, ne štejejo pa se amortizacijski stroški in stroški
financiranja, če so ti zajeti v pomoči za naložbe. Upravljavec mora nastale
stroške dokazati v skladu z javnim pozivom.
(2) Najvišji znesek pomoči za vzdrževanje in obratovanje
žičniških naprav ne sme presegati 80 % upravičenih stroškov v zadevnem obdobju
in 2 milijona eurov letno na žičniško napravo.
(3) Upravljavec mora ministrstvu predložiti vlogo za
odobritev pomoči pred začetkom vzdrževanja in obratovanja žičniške naprave za
obdobje, oziroma sezono sofinanciranja in navesti najmanj naslednje podatke:
-       
naziv in velikost upravljavca,
-       
lokacija, vrsta in ime žičniške naprave za katero bo uveljavljal pomoč,
-       
seznam stroškov in obdobje uveljavljanja upravičenih stroškov,
-       
da gre nepovratna sredstva in predviden znesek zaprošenih javnih
sredstev.
(4) Ministrstvo upravljavcu izda odločbo:
-       
da je pomoč dodeljena v skladu z Uredbo 651/2014/EU in
-       
o višini zneska pomoči.
(5) Sofinanciranje vzdrževanja in obratovanja žičniške
naprave, v skladu s 55. členom Uredbe 651/2014/EU, se lahko kumulira z drugo
državno pomočjo ali pomočjo de minimis, za iste upravičene stroške
pod pogojem, da se s tako kumulacijo ne preseže največje intenzivnosti pomoči
ali zneska pomoči.
(6) Ministrstvo pred dodelitvijo sredstev od upravljavca
pridobi pisno izjavo:
-       
o drugih že prejetih (ali zaprošenih) pomočeh in de minimis
pomočeh za iste upravičene stroške in
-       
da z dodeljenim zneskom pomoči ne bo presežena zgornja meja pomoči ter
intenzivnost pomoči po drugih predpisih.
(7) Vsaka koncesija tretji osebi ali druga pogodba s
tretjo osebo za upravljanje žičniške naprave se dodeli na odprt, pregleden in
nediskriminatoren način v skladu s predpisi, ki urejajo javno naročanje.
IV. PREHODNA IN KONČNI DOLOČBI
10. člen
(dokončanje postopov)
Postopki sofinanciranja vzdrževanja in obratovanja žičniških
naprav, začeti pred uveljavitvijo tega pravilnika, se dokončajo v skladu s
Pravilnikom o sofinanciranju vzdrževanja in obratovanja žičniških naprav za
prevoz oseb (Uradni list RS, št. 58/21).
11. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o sofinanciranju vzdrževanja in obratovanja žičniških naprav za prevoz oseb
(Uradni list RS, št. 58/21).
12. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-226/2021
Ljubljana, dne 9. junija 2021
EVA 2021-2430-0053
Jernej Vrtovec
minister 
za infrastrukturo