I. SPLOŠNE DOLOČBE
1. člen
Ta uredba določa objekte, naprave in
omrežja, ki sestavljajo energetsko infrastrukturo za proizvodnjo in prenos
električne energije in zemeljskega plina ter za distribucijo električne
energije.
Ta uredba ureja tudi način vodenja evidence
energetske infrastrukture pri izvajalcih energetskih dejavnosti ter pogoje in
način dajanja soglasja za vključitev v infrastrukturo ali izločitev iz nje,
kakor tudi za odsvojitev ali obremenitev infrastrukture.
2. člen
Izrazi v tej uredbi imajo naslednji pomen:
-      
bistven sestavni del infrastrukture: naprava ali druga stvar, ki v
okviru objekta ali omrežja opravlja njegovo temeljno funkcijo oziroma
predstavlja nepogrešljiv element za zanesljivo in kvalitetno dobavo energije
(npr. generator, turbina, redundančna oprema...); domneva se, da je bistven
sestavni del infrastrukture stvar, za katero je v skladu s slovenskimi
računovodskimi standardi amortizacijska doba daljša od pet let in ki še ni
amortizirana;
-      
energetska dejavnost: proizvodnja, prenos in distribucija električne
energije, proizvodnja in prenos zemeljskega plina;
-      
infrastruktura: energetska infrastruktura v smislu te uredbe;
-      
izvajalec energetske dejavnosti: pravna ali fizična oseba, ki opravlja
energetsko dejavnost po tej uredbi;
-      
naprava: sklop stvari, ki omogoča pretvarjanje ali shranjevanje
energije;
-      
objekt: zaokrožena grajena celota namenjena izvajanju energetske
dejavnosti;
-      
omrežje: medsebojno povezan sklop stvari, ki omogoča pretok energije ali
goriva med dvema točkama dostopa do omrežja;
-      
sestavni del infrastrukture: stvar, ki je neposredno fizično povezana z
objektom, omrežjem ali napravo in nujno potrebna za njeno normalno delovanje.
II. OBJEKTI, NAPRAVE IN OMREŽJA, KI SO INFRASTRUKTURA
3. člen
Infrastrukturo za proizvodnjo električne
energije sestavljajo termoelektrarne ter jedrska elektrarna, hidroelektrarne z
nazivno močjo nad 10 MW, naprave za soproizvodnjo električne energije in
toplote z nazivno močjo nad 10 MWe ter njihovi
sestavni deli.
Objekti in naprave, ki so infrastruktura za
proizvodnjo električne energije, so podrobneje določeni v Prilogi 1, ki je
sestavni del te uredbe.
Meja med infrastrukturo za proizvodnjo
električne energije in infrastrukturo za prenos električne energije je
praviloma na 400 kV, 220 kV ali 110 kV nivoju na visokonapetostni strani
energetskega transformatorja.
4. člen
Infrastruktura za prenos električne
energije so daljnovodi in drugi kablovodi nazivne napetosti 110 kV in več,
razdelilne transformatorske postaje (v nadaljevanju: RTP), razdelilne postaje,
dispečerski center in drugi objekti, naprave ter omrežja, ki so potrebni za
izvajanje gospodarskih javnih služb na področju prenosa električne energije,
ter njihovi sestavni deli.
5. člen
Infrastruktura za distribucijo električne
energije so daljnovodi in drugi kablovodi nazivne napetosti 110 kV in manj,
transformatorske postaje, energetski transformatorji, distribucijski center
vodenja ter drugi objekti, naprave in omrežja, ki so potrebni za izvajanje
gospodarskih javnih služb na področju distribucije električne energije ter
njihovi sestavni deli.
Objekti, naprave in omrežja, ki so
infrastruktura za prenos električne energije, so podrobneje določeni v
Prilogi 1.
Meja med infrastrukturo za distribucijo
oziroma prenos električne energije in objekti ali napravami posameznih
odjemalcev je določena v uredbi o splošnih pogojih za dobavo in odjem
električne energije (Uradni list RS, št. 117/02 in 21/03).
6. člen
Infrastruktura za proizvodnjo zemeljskega
plina so plinovodi od plinskih vrtin do centralne plinske postaje (v
nadaljevanju: CPP), plinovodi od CPP do uporabnikov in plinovodi od vrtin do
zbirne postaje ter njihovi sestavni deli.
Objekti in naprave, ki so infrastruktura za
proizvodnjo zemeljskega plina, so podrobneje določeni v Prilogi 1.
Meja med infrastrukturo za proizvodnjo
zemeljskega plina in infrastrukturo za prenos zemeljskega plina je merilno
regulacijska postaja (v nadaljevanju: MRP), ki je del infrastrukture prenosa
zemeljskega plina.
7. člen
Infrastruktura
za prenos zemeljskega plina so prenosno plinovodno omrežje, kompresorske
postaje, dispečerski center, MRP in drugi objekti, ki so potrebni za izvajanje
gospodarskih javnih služb na področju prenosa zemeljskega plina, ter njihovi
sestavni deli.
Objekti, naprave in omrežja, ki so
infrastruktura za prenos zemeljskega plina, so podrobneje določeni v Prilogi 1.
Meja med infrastrukturo za prenos
zemeljskega plina in infrastrukturo za distribucijo zemeljskega plina oziroma
med objekti in napravami končnih odjemalcev, je praviloma prirobnica, ki se
nahaja 1 m izven MRP v smeri distribucijskega omrežja ali končnega odjemalca na
prenosnem plinovodnem omrežju.
III. DOLOČITEV INFRASTRUKTURE
8. člen
Izvajalec energetske dejavnosti je dolžan
voditi evidenco infrastrukture, s katero opravlja energetsko dejavnost.
Obveznost iz prvega odstavka velja ne glede
na to, ali ima izvajalec energetske dejavnosti infrastrukturo oziroma njene
sestavne dele v lasti ali ne.
9. člen
V evidenci infrastrukture mora izvajalec
energetske dejavnosti voditi najmanj naslednje podatke:
-      
podatki o vpisu (datum, podlaga vpisa, soglasje Vlade Republike
Slovenije – v nadaljevanju: vlada),
-      
vrsta objekta, naprave ali omrežja,
-      
temeljne tehnične značilnosti in drugi tehnični podatki,
-      
podatki o lastniku in uporabniku infrastrukture,
-      
podatki o morebitni obremenitvi,
-      
podatki o vzdrževanju infrastrukture, vrsta vzdrževanja, izvedena dela
in posegi v infrastrukturi in
-      
podatki o izbrisu iz evidence.
10. člen
Izvajalec energetske dejavnosti vključi
posamezen objekt, omrežje ali napravo v infrastrukturo z vpisom v evidenco
infrastrukture, izloči pa z izbrisom iz nje.
Izvajalec energetske dejavnosti mora
posamezen objekt, omrežje ali napravo uvrstiti v evidenco infrastrukture, kakor
tudi izbrisati iz nje, najkasneje 30 dni po pridobitvi soglasja vlade ali
poteku roka, po katerem se domneva, da je vlada soglasje dala.
V roku 30 dni po nastopu spremembe v
dejstvih, ki se vpisujejo v evidenco, mora izvajalec energetske dejavnosti
vpisati tudi vsako tako spremembo v evidenco.
11. člen
Izvajalec energetske dejavnosti mora
najkasneje v 15 dneh po spremembi obvestiti ministrstvo, pristojno za
energetiko, o vsaki spremembi v evidenci infrastrukture, ki jo vodi.
Izvajalec energetske dejavnosti mora vsako
leto do 15. januarja ministrstvu, pristojnemu za energetiko, sporočiti
celotno evidenco infrastrukture o stanju na dan 31. decembra preteklega
leta.
Obvestila in sporočila po tem členu mora
izvajalec energetskih dejavnosti posredovati ministrstvu, pristojnemu za
energetiko, v elektronski obliki na način in s programsko opremo, ki jo določi
minister, pristojen za energijo.
IV. SOGLASJA V ZVEZI Z INFRASTRUKTURO
1. Skupne določbe o soglasjih
12. člen
Izvajalec energetskih dejavnosti mora
pridobiti soglasje vlade za:
-      
vključitev posameznega infrastrukturnega objekta, omrežja ali naprave
ali njihovega bistvenega sestavnega dela v infrastrukturo;
-      
izločitev posameznega infrastrukturnega objekta, omrežja ali naprave ali
njihovega bistvenega sestavnega dela iz infrastrukture;
-      
odsvojitev posameznega infrastrukturnega objekta, omrežja ali naprave
ali njihovega bistvenega sestavnega dela;
-      
obremenitev posameznega infrastrukturnega objekta, omrežja ali naprave s
stvarno pravico na tuji stvari ali z zastavo.
Izločitev iz infrastrukture je tudi
prenehanje obratovanja posameznega infrastrukturnega objekta, omrežja ali
naprave ali njihovega bistvenega sestavnega dela, razen če do tega pride zaradi
višje sile ali zaradi ukrepa državnega organa.
13. člen
Soglasja po prejšnjem členu ni potrebno
pridobiti:
-      
če gre za vključitev ali izločitev posameznega bistvenega dela objekta,
omrežja ali naprave, ki sestavlja infrastrukturo, katerega amortizacijska doba
je krajša od petih let ali enaka petim letom, ali
-      
če gre za vključitev ali izločitev posameznega bistvenega dela objekta,
omrežja ali naprave, ki sestavlja infrastrukturo, ki je amortiziran, ali
-      
če gre za obremenitev s hipoteko ali zastavo, pri kateri višina
zavarovane terjatve ali več terjatev na istem objektu, omrežju ali napravi, ki
sestavlja infrastrukturo, ne presega 3% vrednosti tega objekta, omrežja ali
naprave, ali
-      
če gre za vzdrževalna dela na posameznem objektu, omrežju ali napravi,
ali
-      
če gre za zamenjavo bistvenega dela objekta, omrežja ali naprave, ki
sestavlja infrastrukturo, pa se s tem ne spremeni zmogljivost objekta, omrežja
ali naprave, ki sestavlja infrastrukturo ali druge njegove pomembne tehnične
značilnosti.
O nameravanih dejanjih iz prejšnjega
odstavka mora izvajalec energetske dejavnosti pred njihovo izvedbo pisno
obvestiti ministrstvo, pristojno za energetiko.
Če ministrstvo v 30 dneh po oddaji
naznanila iz prejšnjega odstavka izvajalca energetskih dejavnosti ne obvesti o
ugotovitvi, da se nameravano dejanje ne more obravnavati po prejšnjem odstavku,
se šteje, da gre za dejanje, za katerega ni potrebno soglasje po tej uredbi.
14. člen
Vlogo za izdajo soglasja po 12. členu te
uredbe vloži izvajalec energetske dejavnosti na ministrstvo, pristojno za
energijo.
Soglasje po 12. členu te uredbe izda vlada,
če pa gre za vključitev ali izločitev v infrastrukturo, izda vlada soglasje na
predlog ministrstva, pristojnega za energijo.
2. Soglasje za vključitev v infrastrukturo
15. člen
Izvajalec energetske dejavnosti lahko
kadarkoli vloži vlogo za izdajo soglasja za vključitev v infrastrukturo.
Izvajalec energetske dejavnosti mora
vložiti vlogo za soglasje po prejšnjem odstavku v 30 dneh po:
-      
pridobitvi uporabnega dovoljenja za posamezen objekt, omrežje ali
napravo, ki sestavlja infrastrukturo, ali
-      
začetku obratovanja posameznega objekta, omrežja ali naprave, ki
sestavlja infrastrukturo, če obratovanje v skladu s predpisi začne pred
pridobitvijo uporabnega dovoljenja, ali
-      
po pridobitvi lastninske pravice ali drugega pravnega naslova za uporabo
že zgrajenega oziroma obstoječega objekta za posamezen objekt, omrežje ali
napravo, ki sestavlja infrastrukturo, ali
-      
po izpolnitvi pogojev za začetek izvajanja energetske dejavnosti
(licenca, morebitna koncesija…), če le-to nastopi po pridobitvi uporabnega
dovoljenja ali lastninske pravice oziroma drugega pravnega naslova za uporabo
že zgrajenega oziroma obstoječega objekta, omrežja ali naprave, ki sestavlja
infrastrukturo.
16. člen
Zahteva za izdajo soglasja za vključitev v
infrastrukturo mora obsegati:
-      
podatke o osebi, ki vlaga zahtevo,
-      
navedbo vrste soglasja, ki se zahteva,
-      
navedbo vrste objekta, naprave ali omrežja, ali njegovega bistvenega
sestavnega dela, na katerega se zahteva nanaša,
-      
opis temeljnih tehničnih značilnosti tega objekta, naprave ali omrežja,
ali njegovega bistvenega sestavnega dela, na katerega se zahteva nanaša,
-      
podatke o lokaciji objekta, naprave ali omrežja, ali njegovega
bistvenega sestavnega dela, na katerega se zahteva nanaša (splošni opis
lokacije, parc. številke, k.o.),
-      
identifikacijske oznake bistvenih sestavnih delov (serijske številke in
podobno).
17. člen
Vlada ne izda soglasja za vključitev v
infrastrukturo, če:
-      
ne gre za objekt, napravo ali omrežje, ki predstavlja infrastrukturo,
ali
-      
ne gre za bistven sestavni del takega objekta, naprave ali omrežja, ali
-      
niso izpolnjeni predpisani pogoji za obratovanje takega objekta, naprave
ali omrežja (energetsko dovoljenje, uporabno dovoljenje…), ali
-      
vlagatelj zahteve nima pravice izvajati energetsko dejavnost, ki naj bi
jo izvajal v objektu, napravi ali omrežju, ali
-      
dejanje, za katero se soglasje zahteva, lahko ogrozi varnost ali
zanesljivost delovanja objekta, naprave ali omrežja.
3. Soglasje za izločitev iz infrastrukture
18. člen
Izvajalec energetske dejavnosti lahko
kadarkoli vloži vlogo za izdajo soglasja za izločitev iz infrastrukture.
Izvajalec energetske dejavnosti mora
vložiti vlogo za soglasje po prejšnjem odstavku v 30 dneh:
-      
po prenehanju obratovanja posameznega objekta, omrežja ali naprave, če
je za tako prenehanje v skladu s to uredbo potrebno soglasje vlade, ali
-      
pred prenehanjem lastninske pravice ali drugega pravnega naslova za
uporabo že zgrajenega oziroma obstoječega objekta, naprave ali omrežja, ali
njegovega bistvenega sestavnega dela, ali
-      
po prenehanju izpolnjevanja pogojev za začetek izvajanja energetske
dejavnosti na objektu, napravi ali omrežju, (licenca, morebitna koncesija…),
ali
-      
po nastopu druge okoliščine, zaradi katere izvajalec trajno preneha
izvajati energetsko dejavnost na objektu, napravi ali omrežju.
19. člen
Zahteva za soglasje za izločitev iz
infrastrukture mora obsegati:
-      
podatke o osebi, ki vlaga zahtevo,
-      
jasno navedbo vrste soglasja, ki se zahteva,
-      
podrobno navedbo razlogov za izločitev,
-      
podatke o vpisu objekta, naprave ali omrežja, ali njegovega bistvenega
sestavnega dela v evidenco infrastrukture (datum, podlaga vpisa, soglasje
vlade),
-      
navedbo vrste objekta, naprave ali omrežja, ali njegovega bistvenega
sestavnega dela, in dovoljenj ter drugih upravnih aktov, ki so bili v zvezi z
njim izdani (energetsko dovoljenje, dovoljenje za poseg v prostor, uporabno
dovoljenje),
-      
temeljne tehnične značilnosti objekta, naprave ali omrežja, ali
njegovega bistvenega sestavnega dela,
-      
podatke o lokaciji objekta, naprave ali omrežja, ali njegovega
bistvenega sestavnega dela, (splošni opis lokacije, podatki iz katastra in
zemljiške knjige),
-      
identifikacijske oznake bistvenih sestavnih delov (serijske številke in
podobno),
-      
podatke o lastniku in uporabniku objekta, naprave ali omrežja, ali
njegovega bistvenega sestavnega dela, način in pravna podlaga pridobitve
lastništva ali pravice uporabe.
20. člen
Vlada ne izda soglasja za izločitev iz
infrastrukture, če:
-      
bi zahtevana izločitev neposredno ogrozila varno in zanesljivo delovanje
energetskih omrežij v Republiki Sloveniji, ali
-      
bi zahtevana izločitev lahko ogrozila varnost ali zanesljivost delovanja
objekta, naprave ali omrežja, na katerega se zahteva nanaša.
4. Soglasje za odsvojitev ali obremenitev
infrastrukture
21. člen
Izvajalec energetske dejavnosti mora
vložiti vlogo za soglasje za odsvojitev ali obremenitev infrastrukture pred
nameravano sklenitvijo pravnega posla o odsvojitvi ali obremenitvi.
22. člen
Vloga za soglasje za odsvojitev ali
obremenitev infrastrukture mora obsegati:
-      
podatke o osebi, ki vlaga zahtevo,
-      
jasno navedbo vrste soglasja, ki se zahteva,
-      
podroben opis nameravanega pravnega posla,
-      
podatke o vpisu objekta, naprave ali omrežja, ali njegovega bistvenega
sestavnega dela v evidenco infrastrukture (datum, podlaga vpisa, soglasje
vlade),
-      
navedbo vrste objekta, naprave ali omrežja, ali njegovega bistvenega
sestavnega dela, in dovoljenj ter drugih upravnih aktov, ki so bili v zvezi z
njim izdani (energetsko dovoljenje, dovoljenje za poseg v prostor, uporabno
dovoljenje),
-      
temeljne tehnične značilnosti objekta, naprave ali omrežja, ali
njegovega bistvenega sestavnega dela,
-      
podatke o lokaciji objekta, naprave ali omrežja, ali njegovega
bistvenega sestavnega dela (splošni opis lokacije, podatki iz katastra in
zemljiške knjige),
-      
identifikacijske oznake bistvenih sestavnih delov (serijske številke in
podobno),
-      
podatki o lastniku in uporabniku objekta, naprave ali omrežja, ali
njegovega bistvenega sestavnega dela, način in pravna podlaga pridobitve
lastništva ali pravice uporabe.
Vlogi morajo biti priloženi osnutki
nameravane pogodbe in drugih dokumentov, ki sestavljajo pogodbeno dokumentacijo
nameravanega pravnega posla.
23. člen
Vlada ne izda soglasja za odsvojitev ali
obremenitev infrastrukture, če:
-      
bi nameravana odsvojitev ali obremenitev neposredno ogrozila varno in
zanesljivo delovanje energetskih omrežij v Republiki Sloveniji, ali
-      
bi zaradi nameravane odsvojitve ali obremenitve lahko bila ogrožena
varnost ali zanesljivost delovanja objekta, naprave ali omrežja, na katerega se
zahteva nanaša, ali
-      
bi nameravana odsvojitev ali obremenitev nasprotovala namenu objekta,
naprave ali omrežja, zlasti če bi bila nezdružljiva z njegovim nemotenim
nadaljnjim obratovanjem.
IV.a POSEBNOSTI IN IZJEME NA PODROČJU PROIZVODNJE ELEKTRIČNE
ENERGIJE
1. Pogoji za montiranje in
priključevanje enostavnih naprav na elektroenergetsko omrežje
23.a člen
(1) Montiranje naprav, ki proizvajajo
električno energijo iz obnovljivih virov energije in iz soproizvodnje toplote
in električne energije z visokim izkoristkom, se v skladu s predpisi, ki
urejajo graditev, šteje za investicijska vzdrževalna dela, če so takšne naprave
v skladu s to uredbo uvrščene med enostavne naprave za proizvodnjo električne
energije (v nadaljnjem besedilu: enostavne naprave) in izpolnjujejo še
naslednje zahteve:
1.    
da se enostavna naprava montira na ali v obstoječo stavbo ali gradbeni
inženirski objekt, zgrajen v skladu s predpisi, ki urejajo graditev (v
nadaljnjem besedilu: zgradba) ali da se enostavna naprava montira tik ob
zgradbi oziroma na stavbnem zemljišču, na katerem stoji zgradba, odmik od
takšne zgradbe in višina enostavne naprave pa ne presega višine zgradbe, njena
tlorisna površina na zemljišču pa ne presega 20% zazidane površine zemljišča,
pri čemer pa montaža takšne naprave ne sme biti v nasprotju s prostorskimi
akti. Preveritev, ali montaža enostavne naprave ni v nasprotju s prostorskimi
akti, izvede investitor s pomočjo lokacijske informacije, lahko pa tudi
posameznik, ki izpolnjuje pogoje za izdelovalca prostorskega akta ali za
odgovornega projektanta v skladu s predpisi, ki urejajo graditev;
2.    
da se v primeru montaže enostavne naprave na ali v zgradbo pred začetkom
del izdela statična presoja, s katero se dokaže, da zaradi dodatne obremenitve
njene konstrukcije ne bo ogrožena mehanska odpornost in stabilnost. Statično
presojo lahko izdela posameznik, ki izpolnjuje pogoje za odgovornega projektanta
v skladu s predpisi, ki urejajo graditev;
3.    
 da se ob montaži enostavne naprave na obstoječi objekt, za
katerega se skladno s predpisi, ki urejajo požarno varnost, šteje za požarno
manj zahtevno stavbo ali požarno zahtevno stavbo ali za objekt, za katerega je
obvezna izdelava študije požarne varnosti, pred začetkom del izdela presoja, s
katero se dokaže, da se zaradi navedene montaže požarna varnost objekta ne bo
zmanjšala. Presojo za požarno manj zahtevno stavbo lahko izdela odgovorni
projektant, ki je vpisan v imenik odgovornih projektantov v skladu z zakonom o
graditvi objektov, za požarno zahtevno stavbo ali za objekt, za katerega je
obvezna izdelava študije požarne varnosti pa odgovorni projektant, ki sme
izdelati študijo požarne varnosti;
4.    
da se v primeru montaže enostavne naprave na ali v zgradbo pred začetkom
del izdela presoja, iz katere izhaja, da je zaščita pred delovanjem strele in
zagotovitev varnosti nizkonapetostnih električnih inštalacij in naprav v skladu
s predpisi, ki urejajo zaščito pred delovanjem strele in nizkonapetostnih
električnih inštalacij v stavbah (v nadaljnjem besedilu: presoja o zaščiti pred
strelami). Presojo o zaščiti pred strelami lahko izdela posameznik, ki
izpolnjuje pogoje za odgovornega projektanta v skladu s predpisi, ki urejajo
graditev;
5.    
da se v primeru, če leži zemljišče z zgradbo na območju, ki se skladno s
predpisi s področja varstva okolja razvršča v območje II. ali III. stopnje
varstva pred hrupom, pred začetkom del za enostavne naprave z rotirajočimi deli
izdela presoja o zagotovljenih tehničnih in konstrukcijskih ukrepih za
zmanjševanje širjenja hrupa, s katero se dokaže, da bo obratovanje enostavne
naprave izpolnjevalo zahteve, ki so določene za nov vir hrupa v predpisih s
področja varstva okolja (v nadaljnjem besedilu: presoja o zaščiti pred hrupom).
Presojo o zaščiti pred hrupom lahko izdela posameznik, ki skladno s predpisi s
področja varstva okolja izpolnjuje pogoje za izvajalca ocenjevanja hrupa;
6.    
da je v primeru, če leži zemljišče z zgradbo, na ali v kateri oziroma ob
kateri naj bi bila montirana enostavna naprava, na območju, ki je s posebnimi
predpisi opredeljeno kot varovalni pas ali varovano območje, pridobljeno
soglasje pristojnega organa oziroma službe (v nadaljnjem besedilu: preveritev o
morebitnem obstoju varovanja). Preveritev o morebitnem obstoju varovanja lahko
izvede posameznik, ki izpolnjuje pogoje za izdelovalca prostorskega akta ali za
odgovornega projektanta v skladu s predpisi, ki urejajo graditev;
7.    
da ima investitor za zgradbo oziroma zemljišče, na katerem se namerava
izvajati montaža enostavne naprave, pridobljeno pravico graditi ter soglasje
lastnikov sosednjih zemljišč, koliko se montaža izvaja na zemljišču ob zgradbi
v oddaljenosti manj kot 1,5 m od meje sosednjih zemljišč.
(2) Ne glede na določbo 1. točke prejšnjega
odstavka se enostavna naprava iz četrte alineje 23.b člena te uredbe montira s
pomočjo nosilnega droga na zgradbo ali na zemljišče ob zgradbi, pri čemer
montaža takšne naprave ne sme biti v nasprotju s prostorskimi akti. Če
prostorski akt ne določa drugače, se takšna naprava lahko montira na zemljišču
v območju, ki je s prostorskimi akti določeno kot območje proizvodnih
dejavnosti, območje prometne, komunikacijske, energetske, okoljske in vodne
infrastrukture ter območje mineralnih surovin. Drog je lahko montiran na
temelj, višina naprave pa ne sme presegati 15 m, v primeru montaže na zgradbo
pa tudi ne polovice višine zgradbe.
23.b člen
Med enostavne naprave se po tej uredbi
uvrščajo:
-      
naprave, ki proizvajajo električno energijo s soproizvodnjo toplote in
električne energije z nazivno električno močjo do vključno 50 kW,
-      
naprave, ki proizvajajo električno energijo s pomočjo gorivnih celic z
nazivno električno močjo do vključno 50 kW,
-      
naprave, ki proizvajajo električno energijo s pomočjo sončne energije z
nazivno električno močjo do vključno 1 MW in
-      
naprave, ki proizvajajo električno energijo s pomočjo vetrne energije z
nazivno električno močjo do vključno 50 kW.
23.c člen
(1) Za izpolnitev zahtev iz 23.a člena
te uredbe pred začetkom del poskrbi investitor enostavne naprave.
(2) Zahtevi za priključitev enostavne
naprave na elektroenergetsko omrežje, ki jo investitor v skladu s splošnimi
pogoji za dobavo in odjem električne energije vloži pri sistemskem operaterju
distribucijskega elektroenergetskega omrežja (v nadaljnjem besedilu: sistemski
operater), se priloži izpolnjen obrazec, določen v Prilogi 2, ki je sestavni
del te uredbe, s katerim investitor naprave izjavlja, da je njegova naprava
enostavna naprava in da so bile pri njeni montaži upoštevane zahteve iz 23.a
člena te uredbe.
2. Nadzorstvo
23.č člen
Nadzorstvo nad izvajanjem določb tega
poglavja, ki se nanašajo na montažo in priključevanje enostavnih naprav na
elektroenergetsko omrežje, opravlja inšpekcija, pristojna za energetiko.
3. Kazenske določbe
23.d člen
(kazenske določbe)
(1) Z globo od 1.000 do 5.000 eurov se
kaznuje za prekršek pravna oseba, samostojni podjetnik posameznik in
posameznik, ki samostojno opravlja dejavnost, če brez gradbenega dovoljenja
montira napravo, ki proizvaja električno energijo iz obnovljivih virov energije
ali napravo, ki proizvaja električno energijo s soproizvodnjo toplote in
električne energije z visokim izkoristkom v nasprotju z določbami 23.a člena te
uredbe.
(2) Z globo od 250 do 500 eurov se
kaznuje tudi odgovorna oseba pravne osebe in odgovorna oseba samostojnega
podjetnika posameznika, ki stori prekršek iz prejšnjega odstavka.
(3) Če stori prekršek iz prvega
odstavka tega člena pravna oseba, ki se po predpisih, ki urejajo gospodarske družbe,
šteje za srednjo gospodarsko družbo, se kaznuje z globo od 2.000 do 10.000
eurov, pravna oseba, ki se po predpisih, ki urejajo gospodarske družbe, šteje
za veliko gospodarsko družbo, pa se kaznuje z globo od 5.000 do 25.000 eurov,
odgovorna oseba pravne osebe, ki se po predpisih, ki urejajo gospodarske
družbe, šteje za srednjo in veliko gospodarsko družbo, pa se kaznuje z globo od
500 do 1.000 eurov.

Priloga
1: Seznam objektov, omrežij in naprav, ki so infrastruktura 
Priloga
2: Enostavne naprave za proizvodnjo električne energije

Uredba o energetski infrastrukturi (Uradni
list RS, št. 62/03)
vsebuje naslednje prehodne in končne določbe:
»V. PREHODNE IN KONČNE DOLOČBE
24. člen
Izvajalci energetskih dejavnosti, ki te
dejavnosti izvajajo na dan uveljavitve te uredbe, morajo sestaviti evidenco
infrastrukture, ki se uporablja na dan uveljavitve te uredbe, in jo sporočiti
ministrstvu, pristojnemu za energijo, v šestih mesecih po uveljavitvi te
uredbe.
Za vključitev v evidenco infrastrukture po
prejšnjem odstavku ni potrebno pridobiti soglasja po določbah te uredbe.
25. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah uredbe o energetski
infrastrukturi (Uradni list RS, št. 88/03) vsebuje naslednjo končno določbo:
»3. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o dopolnitvah Uredbe o energetski
infrastrukturi (Uradni list RS, št. 75/10) vsebuje naslednje prehodne in
končno določbo:
»PREHODNE IN KONČNA DOLOČBA
2. člen
(1) Če je bilo montiranje naprav, ki
proizvajajo električno energijo iz obnovljivih virov energije ali iz
soproizvodnje toplote in električne energije z visokim izkoristkom in so v
skladu s to uredbo uvrščene med enostavne naprave, izvedeno pred uveljavitvijo
te uredbe ter z dnem uveljavitve te uredbe tudi že priključene na elektroenergetsko
omrežje, se z dnem uveljavitve te uredbe takšna montaža šteje za izvedeno
investicijsko vzdrževalno delo.
(2) Če je za napravo, ki proizvaja
električno energijo iz obnovljivih virov energije ali iz soproizvodnje toplote
in električne energije z visokim izkoristkom in je v skladu s to uredbo
uvrščena med enostavne naprave, pred dnem uveljavitve te uredbe sistemski
operater že izdal soglasje za njeno priključitev na elektroenergetsko omrežje
in je takšna naprava na tej podlagi že montirana, ni pa še priključena na
elektroenergetsko omrežje, se z dnem uveljavitve te uredbe tudi takšna montaža
šteje za izvedeno investicijsko vzdrževalno delo, priključitev naprave pa
izvede sistemski operater v skladu s pogoji iz soglasja za njeno priključitev na
elektroenergetsko omrežje.
(3) Če pred uveljavitvijo te uredbe za
napravo, ki proizvaja električno energijo iz obnovljivih virov energije ali iz
soproizvodnje toplote in električne energije z visokim izkoristkom in je v
skladu s to uredbo uvrščena med enostavne naprave, sistemski operater še ni
izdal soglasja za njeno priključitev na elektroenergetsko omrežje, je pa takšna
naprava že montirana, se njena montaža šteje za izvedeno investicijsko
vzdrževalno delo, če njen investitor najkasneje v 90 dneh po uveljavitvi
te uredbe pri sistemskem operaterju vloži zahtevo za njeno priključitev in tej
zahtevi priloži izpolnjen obrazec iz Priloge 2 te uredbe, sistemski operater pa
na tej podlagi omogoči priključitev enostavne naprave na elektroenergetsko
omrežje s sklenitvijo pogodbe o dostopu do omrežja.
3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvi Uredbe o
energetski infrastrukturi (Uradni list RS, št. 53/11) vsebuje naslednjo končno določbo:
»5. člen
Ta uredba začne veljati naslednji dan po
objavi v Uradnem listu Republike Slovenije.«.