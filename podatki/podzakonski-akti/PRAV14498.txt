I. SPLOŠNA DOLOČBA
1. člen
(vsebina)
Ta pravilnik podrobneje ureja način uveljavljanja pravice do
osebne asistence in komunikacijskega dodatka, koordinatorja, izvajanje osebne
asistence, izvajalce osebne asistence, usposabljanje, interne akte izvajalcev
osebne asistence, poročanje in metodologijo za izračun cene ure storitve osebne
asistence.
II. POSTOPEK ZA UVELJAVLJANJE PRAVICE DO OSEBNE ASISTENCE
2. člen
(vloga za uveljavljanje pravice do osebne asistence)
(1) Vlagatelj vloži vlogo za uveljavljanje pravice do
osebne asistence na pristojnem centru za socialno delo.
(2) Ob vložitvi vloge za uveljavljanje pravice do osebne
asistence vlagatelj, ki prejema dodatek za pomoč in postrežbo oziroma drug
denarni prejemek zaradi potrebe po tuji negi in pomoči (v nadaljnjem besedilu:
denarni prejemek), podpiše izjavo, da se zavezuje, da bo polovico denarnega
prejemka namenil za sofinanciranje osebne asistence izbranemu izvajalcu osebne
asistence.
(3) Vlagatelj ob vložitvi vloge predloži pisno izjavo o
svoji vključitvi v storitev vodenja, varstva in zaposlitve pod posebnimi pogoji
oziroma pravici do drugih podpor pri zaposlovanju in socialnem vključevanju, ki
so financirane iz javnih virov in so urejene v predpisih s področja socialnega
varstva in zaposlovanja invalidov ali vključenosti v izvajanje
vzgojno-izobraževalnih programov v skladu s predpisi, ki urejajo šolsko
zakonodajo, ter o upravičenosti do storitve pomoči na domu v skladu z zakonom,
ki ureja socialno varstvo, saj se v tem primeru pri vključitvi v storitve, v
izvedbenem načrtu osebne asistence (v nadaljnjem besedilu: izvedbeni načrt)
zmanjša število ur osebne asistence za število ur vključenosti v te storitve.
3. člen
(ugotavljanje upravičenosti do osebne asistence)
(1) Pristojni center za socialno delo po pregledu vloge
preveri izpolnjevanje pogojev za dodelitev pravice do osebne asistence. Če
ugotovi, da vlagatelj pogojev ne izpolnjuje, pravico do osebne asistence
zavrne.
(2) Kadar center za socialno delo ugotovi, da so izpolnjeni
pogoji za dodelitev pravice do osebne asistence, vlogo najpozneje v petih dneh
od prejema popolne vloge, odstopi inštitutu.
(3) V postopku ponovne ocene upravičenosti do osebne
asistence ministrstvo pozove pristojni center za socialno delo, da po uradni
dolžnosti uvede postopek ponovne ocene za posameznega uporabnika. Koordinator
pozove uporabnika, da v petih dneh predloži dokumentacijo iz prvega odstavka
20. člena Zakona o osebni asistenci (Uradni list RS, št. 10/17, 31/18 in
172/21; v nadaljnjem besedilu: zakon). Če uporabnik dokumentacije ne posreduje,
koordinator o tem obvesti inštitut. Koordinator inštitutu posreduje tudi
celotno dokumentacijo na podlagi katere je bila uporabniku že priznana pravica
do osebne asistence.
(4) Komisija na podlagi vloge in osebnega razgovora na
domu vlagatelja, pripravi mnenje o obsegu ur in vrsti storitev osebne asistence
za posameznega vlagatelja (v nadaljnjem besedilu: mnenje).
(5) Osebni razgovor iz prejšnjega odstavka se opravi z
vlagateljem in z zakonitim zastopnikom, če je ta postavljen. Pri razgovoru ni
navzoč predstavnik izvajalca osebne asistence.
(6) Za ugotavljanje obsega ur in vrste storitev osebne
asistence komisija uporabi standardizirano ocenjevalno orodje za oceno potreb
po storitvah osebne asistence – ZOjA (v nadaljnjem besedilu: orodje ZOjA), ki
ga določi minister.
(7) Če je iz dokumentacije ali pri osebnem razgovoru z
vlagateljem ugotovljena ali zatrjevana življenjska ogroženost vlagatelja
oziroma izkazana potreba po 24 urni prisotnosti druge osebe, komisija lahko
pridobi zdravniško mnenje izvedenskega organa Zavoda za pokojninsko in
invalidsko zavarovanje Slovenije in ga vključi v okvir mnenja o obsegu ur in
vrsti storitev osebne asistence.
(8) V postopku ponovne ocene upravičenosti do osebne
asistence v primeru, ko se uporabnik ali njegov zakoniti zastopnik kljub
izkazani vročitvi obvestila o razgovoru, tega neupravičeno ne udeleži oziroma
ne udeležita, pri njem ne sodeluje oziroma sodelujeta ali iz drugih
neutemeljenih razlogov uporabnika ali zakonitega zastopnika razgovora ni mogoče
izvesti, je uporabnik ali njegov zakoniti zastopnik dolžan povrniti stroške
neizvedenega oziroma neuspešnega razgovora v višini stroškov za delo komisije,
potnih stroškov in drugih pripadajočih stroškov.
4. člen
(mnenje)
(1) Inštitut mnenje preda pristojnemu centru za socialno
delo v tridesetih dneh od prejema vloge.
(2) Center za socialno delo pošlje kopijo mnenja v
vednost vlagatelju.
5. člen
(komisija)
(1) Član komisije (v nadaljnjem besedilu: izvedenec) je
strokovnjak z najmanj specializacijo po visokošolski izobrazbi (prejšnjo),
visokošolsko univerzitetno izobrazbo (prejšnjo) ali magistrsko izobrazbo (2.
bolonjska stopnja), ki ima štiri leta strokovnega in praktičnega znanja s
področja invalidskega, socialnega ali zdravstvenega varstva.
(2) Izvedenec mora imeti potrdilo o usposobljenosti za
uporabo orodja ZOjA.
(3) Vsaj en izvedenec mora imeti stalno prebivališče v
statistični ali sosednji statistični regiji, v kateri ima uporabnik osebne
asistence stalno ali začasno prebivališče.
(4) Izvedenec, ki je sodeloval v komisiji na prvi
stopnji, ne more sodelovati v isti zadevi pri delu komisije na drugi stopnji.
6. člen
(seznam izvedencev)
(1) Seznam izvedencev vodi inštitut.
(2) Na seznam izvedencev se vpiše izvedenec, ki ga
imenuje upravni odbor inštituta.
(3) Izvedenca inštitut izbriše s seznama izvedencev, če
izvedenec umre ali ga razreši upravni odbor inštituta.
(4) Minister določi višino plačila izvedencev, ki dela
izvedenca ne izvajajo v okviru delovnega razmerja inštituta.
7. člen
(odločba o pravici do osebne asistence)
(1) Na podlagi mnenja komisije center za socialno delo
izda odločbo o pravici do osebne asistence.
(2) Odločba o pravici do osebne asistence vsebuje:
1.     
ime in priimek uporabnika;
2.     
ime in priimek zakonitega zastopnika, če ga uporabnik ima;
3.     
število ur osebne asistence na teden, ki so uporabniku priznane na
podlagi mnenja komisije;
4.     
sklope storitev osebne asistence;
5.     
ugotovitev, ali uporabnik že prejema denarni prejemek, in kateri denarni
prejemek prejema;
6.     
navedbo o dolžnosti uporabnika, da bo polovico denarnega prejemka iz
prejšnje točke namenil za sofinanciranje osebne asistence izbranemu izvajalcu
osebne asistence.
(3) Če ima uporabnik pravico do celodnevnega
institucionalnega varstva ali družinskega pomočnika in dolgotrajne bolnišnične
obravnave v skladu s predpisi, ki urejajo področje socialnega in zdravstvenega
varstva, ali do celodnevnega institucionalnega varstva v skladu s predpisi, ki
urejajo šolsko zakonodajo, ali do storitve socialnega vključevanja prebivanja s
podporo v skladu z zakonom, ki ureja socialno vključevanje invalidov, ali
prestajanja zaporne kazni, se mu prizna pravica do osebne asistence s prvim
naslednjim dnem, ko mu preneha pravica do navedenih storitev.
8. člen
(vrednotnica za osebno asistenco)
(1) Vrednotnica za osebno asistenco (v nadaljnjem
besedilu: vrednotnica) je kot priloga sestavni del odločbe o pravici do osebne
asistence.
(2) Vrednotnica vsebuje:
1.     
številko vrednotnice, ki je enaka številki odločbe o pravici do osebne
asistence, z na koncu dodano črko »V«;
2.     
ime in priimek ter EMŠO uporabnika;
3.     
število ur osebne asistence (tedensko ali mesečno), ki je uporabniku
priznana na podlagi odločbe;
4.     
če uporabnik prejema denarni prejemek, navedbo, kateri denarni prejemek
prejema.
(3) Obrazec vrednotnice je kot Priloga 1 sestavni del
tega pravilnika.
III. KOMUNIKACIJSKI DODATEK
9. člen
(komunikacijski dodatek)
(1) Vlagatelj vloži vlogo za uveljavljanje pravice do
komunikacijskega dodatka iz 8. člena zakona na pristojnem centru za socialno
delo.
(2) Vlogi iz prejšnjega odstavka priloži:
1.     
dokazilo o gluhoti, slepoti ali gluhoslepoti;
2.     
navedbo, da izmed storitev osebne asistence potrebuje pomoč pri
komunikaciji in spremstvu ter izjavo, ali želi uveljavljati pravico do osebne
asistence v obsegu do 30 ur na mesec ali denarno nadomestilo v višini dodatka
za pomoč in postrežbo pri opravljanju večine osnovnih življenjskih potreb;
3.     
navedbo o prejemanju denarnega prejemka ter njegovi višini in
4.     
številko transakcijskega računa, na katerega se mu bo nakazovalo denarno
nadomestilo.
(3) Če uporabnik uveljavlja pravico do osebne asistence
v obsegu 30 ur na mesec in, če prejema denarni prejemek, ob vložitvi vloge
podpiše izjavo, da se zavezuje, da bo polovico navedenega denarnega prejemka
namenil za sofinanciranje osebne asistence izbranemu izvajalcu osebne
asistence.
(4) Center za socialno delo izda uporabniku odločbo o
pravici do osebne asistence v obsegu 30 ur na mesec ali odločbo o pravici do
denarnega nadomestila.
(5) Odločba o pravici do komunikacijskega dodatka v
obliki denarnega nadomestila se začne izvrševati s prvim dnem naslednjega
meseca po vložitvi vloge.
(6) Če uporabnik uveljavlja pravico do osebne asistence
v obsegu 30 ur na mesec ali pravico do denarnega nadomestila, ni treba
pridobiti mnenja komisije.
IV. KOORDINATOR
10. člen
(naloge koordinatorja)
Koordinator opravlja predvsem naslednje naloge:
1.     
vodi postopke za uveljavljanje pravice do osebne asistence;
2.     
vodi postopke za uveljavljanje pravice do komunikacijskega dodatka;
3.     
pri uporabniku ali izvajalcu osebne asistence nadzoruje, preverja,
usklajuje in spremlja izvajanje osebne asistence ob vsakokratnem sumu zlorabe
instituta osebne asistence ali po potrebi ter vodi postopke v primeru zamenjave
izvajalca osebne asistence;
4.     
vsaj enkrat letno ali po potrebi preverja izvajanje osebne asistence pri
uporabniku doma in izbranem izvajalcu;
5.     
vsaj enkrat letno ali po potrebi poroča ministrstvu o izvajanju osebne
asistence, ki jo usklajuje;
6.     
vodi postopke v zvezi z uveljavljanjem pravic do socialnega vključevanja
invalidov v skupnost v skladu z zakonom, ki ureja socialno vključevanje
invalidov;
7.     
v primeru odstopa izvajalca osebne asistence od izvedbenega načrta pri
posameznem uporabniku osebne asistence podaja mnenje;
8.     
invalide seznanja z informacijami o njihovih pravicah in obveznostih na
podlagi predpisov s področja invalidskega in socialnega varstva ter se povezuje
z drugimi deležniki in
9.     
druge naloge na področju invalidskega varstva.
V. IZVAJANJE OSEBNE ASISTENCE
11. člen
(izbor izvajalca osebne asistence)
Uporabnik ali njegov zakoniti zastopnik izbere izvajalca
osebne asistence izmed izvajalcev osebne asistence, ki so vpisani v register
osebne asistence. Register vodi ministrstvo in je objavljen na osrednjem
spletnem mestu državne uprave.
12. člen
(izvedbeni načrt)
(1) Uporabnik ali njegov zakoniti zastopnik in izbrani
izvajalec osebne asistence na podlagi odločbe o pravici do osebne asistence
pripravita izvedbeni načrt. Izvedbeni načrt pripravita tudi, če je uporabniku
priznana pravica do osebne asistence 30 ur na mesec.
(2) Izvedbeni načrt vsebuje:
1.     
podatke o uporabniku;
2.     
podatke o zakonitem zastopniku, če ga uporabnik ima;
3.     
podatke o izbranem izvajalcu osebne asistence;
4.     
z odločbo o pravici do osebne asistence priznano število ur osebne
asistence;
5.     
sklope storitev osebne asistence, ki se bodo izvajali v skladu s 7.
členom zakona;
6.     
opredelitev obsega ur izvajanja osebne asistence (navesti je potrebno
število ur, priznanih z odločbo, število ur drugih storitev v skladu z zakonom
ter število ur, ki se bodo pri uporabniku dejansko izvedle);
7.     
predvideno število osebnih asistentov, ki jih uporabnik potrebuje;
8.     
začetek izvajanja osebne asistence;
9.     
izjavo uporabnika, da bo uporabljal ustrezne tehnične pripomočke, ki jih
lahko uveljavlja na podlagi veljavnih predpisov, s čimer se bodo zagotavljali
varnost pri delu in varovanje zdravja osebnega asistenta ter varnost uporabnika;
10.  
določbo, da je dopustna storitev spremstva v obliki vožnje avtomobila
(osebni prevoz) zgolj z uporabnikovim vozilom in na njegove stroške;
11.  
izjavo uporabnika, da bo polovico denarnega prejemka namenil za
sofinanciranje osebne asistence izbranemu izvajalcu osebne asistence za mesece,
ko je bil uporabnik storitev osebne asistence in za katere je prejel denarni
prejemek in
12.  
morebitne dogovorjene posebnosti in opombe.
(3) Izbrani izvajalec osebne asistence pred pripravo
izvedbenega načrta preveri, ali je dom uporabnika, ki je delovno okolje
osebnega asistenta, higiensko primeren za opravljanje dela. Prav tako preveri,
dostopnost in ali ima uporabnik na voljo vse tehnične pripomočke, potrebne za
varno opravljanje dela osebnih asistentov. Če izvajalec osebne asistence
ugotovi, da delovno okolje ni higiensko primerno za opravljanje dela, ni
dostopno ali uporabnik nima na voljo vseh potrebnih tehničnih pripomočkov,
pozove uporabnika, da delovno okolje uredi. Če uporabnik ureditve ne izvede in
tega po oceni izvajalca osebne asistence tudi ne zmore, lahko izbrani izvajalec
osebne asistence s soglasjem in na stroške uporabnika sam uredi delovno okolje.
(4) Uporabnik ali njegov zakoniti zastopnik in izbrani
izvajalec osebne asistence ob vsaki spremembi, ki bi vplivala na izvajanje
osebne asistence, pripravita nov izvedbeni načrt.
(5) Obrazec izvedbenega načrta se objavi na osrednjem
spletnem mestu državne uprave.
13. člen
(dogovor o izvajanju storitev osebne asistence)
(1) Uporabnik ali njegov zakoniti zastopnik in izbrani
izvajalec osebne asistence skleneta dogovor o izvajanju storitev osebne
asistence (v nadaljnjem besedilu: dogovor). Dogovor podpišejo tudi osebni
asistenti uporabnika.
(2) Dogovor vsebuje zlasti:
1.     
časovni načrt izvajanja osebne asistence;
2.     
načrt nadomeščanja osebnih asistentov s strani uporabnika ali izvajalca
osebne asistence;
3.     
podatke o osebnem asistentu ali osebnih asistentih, ki bodo izvajali
osebno asistenco (podatke o osebnem imenu in kontaktne podatke);
4.     
dolžnost sporočanja vseh sprememb, ki vplivajo na izvajanje osebne
asistence;
5.     
določitev medsebojnih pravic in odgovornosti in ukrepe zaradi kršitev
dogovora;
6.     
druge določbe, ki so pomembne za izvajanje osebne asistence.
VI. IZVAJALCI OSEBNE ASISTENCE
14. člen
(pridobitev statusa izvajalca osebne asistence in vpis v
register izvajalcev osebne asistence)
(1) Vlagatelj za pridobitev statusa izvajalca osebne
asistence in vpis v register izvajalcev osebne asistence vloži vlogo na
ministrstvu.
(2) Vlagatelj mora izpolnjevati pogoje iz 12. člena
zakona in mora biti v Republiki Sloveniji registriran za opravljanje dejavnosti
socialnega varstva brez nastanitve, dejavnosti humanitarnih organizacij ali
dejavnosti invalidskih organizacij ter zavodi in društva s pridobljenim
statusom delovanja v javnem interesu na področju invalidskega, socialnega
varstva ali za opravljanje humanitarne dejavnosti na področju socialnega
varstva.
(3) Vlagatelj razpolaga s prostori za organiziranje
izvajanja dejavnosti osebne asistence, ki niso prostori, v katerih se izvaja
osebna asistenca za uporabnika.
15. člen
(vloga za pridobitev statusa izvajalca osebne asistence in
vpis v register izvajalcev osebne asistence)
(1) Vloga za pridobitev statusa izvajalca osebne
asistence in vpis v register izvajalcev osebne asistence vsebuje:
1.     
naziv in sedež izvajalca osebne asistence,
2.     
pravni status izvajalca,
3.     
osebno ime odgovorne osebe izvajalca osebne asistence,
4.     
kontaktne podatke izvajalca osebne asistence,
5.     
davčno in matično številko in
6.     
območje, kjer bo predvidoma izvajal osebno asistenco.
(2) Vlogi iz prejšnjega odstavka se priloži:
1.     
dokazilo o registraciji, iz katerega je razvidno, da je registriran za
opravljanje dejavnosti socialnega varstva brez nastanitve, dejavnosti
humanitarnih organizacij ali dejavnost invalidskih organizacij;
2.     
dokazilo o statusu delovanja v javnem interesu na področju invalidskega,
socialnega varstva ali za opravljanje humanitarne dejavnosti na področju
socialnega varstva;
3.     
izjavo, da bo izvajal osebno asistenco za najmanj deset uporabnikov;
4.     
pogodbo o zaposlitvi in potrdilo o opravljenem strokovnem izpitu v
skladu s predpisi, ki urejajo področje socialnega varstva, za strokovnega vodjo
za izvajanje osebne asistence;
5.     
pogodbo o zaposlitvi in potrdilo o izobrazbi o vsaj visokošolskem
strokovnem programu za usklajevalca osebne asistence, ko bo na mesec pri njem
opravljenih najmanj 6.960 ur osebne asistence, ter pogodbe o zaposlitvi in
potrdila o izobrazbi po vsaj visokošolskem strokovnem programu za dodatne
usklajevalce osebne asistence za vsakih nadaljnjih 5.220 ur osebne asistence;
6.     
dokazilo, da razpolaga s prostori za organizacijo osebne asistence;
7.     
dokazilo, da mu ni bila s pravnomočno sodbo sodišča izrečena prepoved
izvajanja storitev s področja socialnega varstva in
8.     
dokazilo o poravnanih davkih in prispevkih.
(3) Ministrstvo odloči o pridobitvi statusa izvajalca
osebne asistence in vpisu v register osebnih asistentov.
16. člen
(izbris iz registra izvajalcev osebne asistence)
(1) Izvajalec osebne asistence se izbriše iz registra
izvajalcev osebne asistence pod pogoji iz petega odstavka 12. člena
zakona.
(2) Kadar izvajalec osebne asistence ne zaposli
usklajevalca osebne asistence, čeprav že tri mesece izpolnjuje pogoj za njegovo
zaposlitev iz 5. točke tretjega odstavka prejšnjega člena, od zadnjega dne v
mesecu, ko prvič izpolnjuje ta pogoj, se izvajalec osebne asistence lahko
izbriše iz registra izvajalcev osebne asistence.
(3) Predlog za izbris iz registra izvajalcev osebne
asistence vloži izvajalec osebne asistence ali izvajalec nadzora iz 31. člena
zakona. O izbrisu iz registra izvajalcev osebne asistence odloči ministrstvo po
uradni dolžnosti.
17. člen
(ohranjanje statusa)
(1) Izvajalec osebne asistence ves čas izvajanja osebne
asistence izpolnjuje vse pogoje iz zakona in tega pravilnika za njeno
izvajanje.
(2) Izvajalec osebne asistence ministrstvu pred vsako
spremembo, ki je pomembna za ohranitev statusa, predhodno pisno sporoči vsa
dejstva in okoliščine, ki bi lahko vplivali na ohranitev statusa izvajalca
osebne asistence.
(3) Izvajalec osebne asistence, ki na podlagi četrtega
odstavka 12. člena zakona izgubi uporabnika in s tem ne izpolnjuje zakonskega
pogoja minimalnega števila uporabnikov, ima od zadnjega dne v mesecu, ko ne
izpolnjuje tega pogoja, dva meseca časa, da ta pogoj izpolni in ministrstvu
predloži dokazila o izpolnitvi pogoja. V vmesnem času se osebna asistenca za
druge uporabnike izvaja nemoteno.
18. člen
(pogodba z izvajalcem osebne asistence)
Pogodba, ki jo ministrstvo sklene z izvajalcem osebne
asistence, vsebuje:
1.     
območje, na katerem bo izvajalec osebne asistence predvidoma izvajal
osebno asistenco;
2.     
dolžnost in obliko poročanja o izvajanju osebne asistence;
3.     
pogoje, ki jih izvajalec osebne asistence izpolnjuje med trajanjem
pogodbenega razmerja;
4.     
obveznost, da se vključi v informacijski sistem, ki je organiziran na
državni ravni;
5.     
obveznost, da enkrat letno poroča o izvajanju osebne asistence za
posameznega uporabnika koordinatorju, ministrstvu in inštitutu;
6.     
obveznost, da usposablja osebne asistente, ki pri njem izvajajo osebno
asistenco in uporabnike, za katere izvaja osebno asistenco;
7.     
način financiranja;
8.     
varstvo osebnih podatkov;
9.     
pogodbene sankcije, ki bi nastale zaradi izvajanja osebne asistence v
nasprotju z izvedbenim načrtom;
10.  
druge določbe, ki so pomembne za izvajanje osebne asistence.
VII. USPOSABLJANJE
19. člen
(usposabljanje članov komisij)
(1) Osnovni program usposabljanja članov komisij, ki ga
organizira in izvaja inštitut obsega:
1.     
splošni del, ki obsega razumevanje osebne asistence in neodvisnega
življenja, seznanitev s predpisi s področja osebne asistence;
2.     
usposabljanje za delo z orodjem ZOjA;
3.     
posebni del, ki obsega pridobitev znanja za ugotavljanje upravičenosti
do osebne asistence, komunikacijo z uporabniki in izdelavo mnenja o številu ur
in vsebini osebne asistence.
(2) Udeležba na usposabljanju in preizkus o
usposobljenosti za uporabo orodja ZOjA sta obvezna. Uspešno opravljeni preizkus
usposobljenosti je pogoj za pridobitev potrdila o usposobljenosti za uporabo
orodja ZOjA.
(3) Dodatno usposabljanje članov komisij traja vsaj šest
ur in ga inštitut organizira in izvaja vsaj enkrat letno, vsebuje pa vsebine,
ki nadgrajujejo znanje osnovnega usposabljanja.
(4) Udeležba na osnovnem in dodatnem programu
usposabljanja je za člane komisij brezplačna.
20. člen
(usposabljanje koordinatorjev)
(1) Osnovni program usposabljanja koordinatorjev, ki ga
organizira in izvaja skupnost obsega:
1.     
razumevanje teorije osebne asistence in neodvisnega življenja,
seznanitev s predpisi s področja osebne asistence;
2.     
seznanitev s predpisi s področja invalidskega varstva;
3.     
znanja o komunikaciji z uporabniki.
(2) Osnovni program usposabljanja za koordinatorje traja
vsaj 12 ur. Udeležba na usposabljanju je obvezna in je pogoj za pridobitev
potrdila o uspešno končanem usposabljanju, ki ga izda skupnost.
(3) Dodatno usposabljanje koordinatorjev, ki ga
organizira skupnost, se izvede vsaj enkrat letno in traja vsaj šest ur ter
vsebuje vsebine, ki nadgrajujejo znanja osnovnega usposabljanja.
21. člen
(usposabljanje osebnih asistentov)
(1) Program usposabljanja za osebne asistente, zaposlene
pri izvajalcu, organizira in izvaja izvajalec osebne asistence, če izvaja programe
osebne asistence vsaj tri leta, ali inštitut.
(2) Osnovni program usposabljanja osebnih asistentov
obsega:
1.     
poznavanje predpisov in politik s področja invalidskega varstva,
delovnih razmerij, varstva pri delu, varstva osebnih podatkov in drugih področij,
pomembnih z vidika pravic in obveznosti osebnih asistentov in uporabnikov;
2.     
splošna in posebna znanja za izvajanje osebne asistence z naslednjimi
obveznimi vsebinami: pomen osebne asistence, odnos in komunikacija med
uporabnikom in osebnim asistentom, pravice in dolžnosti uporabnikov, osebnih
asistentov in izvajalcev osebne asistence, način razumevanja navodil
uporabnikov, seznanitev z etičnimi načeli glede izvajanja osebne asistence ter
Kodeksom etičnih načel v socialnem varstvu (Uradni list RS, št. 50/14; v
nadaljnjem besedilu: kodeks) in dodatne vsebine po izbiri izvajalca.
(3) Osnovno usposabljanje osebnih asistentov traja vsaj
šest ur. Po končanem usposabljanju izvajalec usposabljanja izda potrdilo o
uspešno opravljenem usposabljanju.
(4) Pred začetkom dela pri uporabniku mora osebni
asistent opraviti vsaj štiri ure praktičnega usposabljanja za delo pri
uporabniku.
(5) Dodatno usposabljanje osebnih asistentov v trajanju
vsaj šest ur se izvede enkrat letno in vsebuje vsebine, ki nadgrajujejo znanja
osnovnega usposabljanja.
(6) Udeležba v osnovnem in dodatnem programu
usposabljanja je za osebnega asistenta brezplačna.
(7) Ministrstvo preverja dokazila o usposobljenosti
osebnih asistentov. Če osebni asistent ne opravi dodatnega usposabljanja do
konca tekočega koledarskega leta, ministrstvo izvajalcu osebne asistence ne
financira izvedenih ur storitev osebne asistence, ki jih je opravil osebni
asistent brez usposabljanja.
22. člen
(usposabljanje strokovnih vodij in usklajevalcev osebne
asistence)
(1) Program usposabljanja za strokovne vodje in
usklajevalce osebne asistence, zaposlene pri izvajalcu, organizira in izvaja
izvajalec osebne asistence, če izvaja programe osebne asistence vsaj tri leta,
ali inštitut.
(2) Osnovni program usposabljanja za strokovne vodje in
usklajevalce osebne asistence obsega:
1.     
poznavanje predpisov in politik s področja invalidskega varstva,
delovnih razmerij, varstva pri delu, varstva osebnih podatkov in drugih
področij, pomembnih z vidika pravic in obveznosti osebnih asistentov in uporabnikov;
2.     
splošna in posebna znanja za izvajanje osebne asistence z naslednjimi
obveznimi vsebinami: pomen osebne asistence, odnos in komunikacija med
uporabnikom in osebnim asistentom, pravice in dolžnosti uporabnikov, osebnih
asistentov in izvajalcev osebne asistence, način razumevanja navodil
uporabnikov, seznanitev z etičnimi načeli glede izvajanja osebne asistence ter
kodeksom in dodatne vsebine po izbiri izvajalca.
(3) Osnovno usposabljanje strokovnih vodij in
usklajevalcev osebne asistence traja vsaj šest ur. Po končanem usposabljanju
izvajalec usposabljanja izda potrdilo o uspešno opravljenem usposabljanju.
(4) Dodatno usposabljanje strokovnih vodij in
usklajevalcev osebne asistence v trajanju vsaj šest ur, se izvede enkrat letno
in vsebuje vsebine, ki nadgrajujejo znanja osnovnega usposabljanja.
(5) Udeležba v osnovnem in dodatnem programu
usposabljanja je za strokovne vodje in usklajevalce osebne asistence
brezplačna.
(6) Ministrstvo preverja dokazila o usposobljenosti
strokovnih vodij in usklajevalcev osebne asistence.
23. člen
(usposabljanje uporabnikov oziroma zakonitih zastopnikov)
(1) Program usposabljanja za uporabnike oziroma zakonite
zastopnike, organizira in izvaja izvajalec osebne asistence, če izvaja programe
osebne asistence vsaj tri leta, ali inštitut.
(2) Uporabnik oziroma njegov zakoniti zastopnik osnovni
program usposabljanja opravi preden prvič koristi storitve osebne asistence ali
najpozneje v dveh mesecih od začetka izvajanja osebne asistence.
(3) Osnovni program usposabljanja za uporabnike oziroma
zakonite zastopnike obsega:
1.     
poznavanje predpisov in politik s področja invalidskega varstva,
delovnih razmerij, varstva pri delu, varstva osebnih podatkov in drugih
področij, pomembnih z vidika pravic in obveznosti osebnih asistentov in
uporabnikov;
2.     
splošna in posebna znanja za izvajanje osebne asistence z naslednjimi
obveznimi vsebinami: pomen osebne asistence, odnos in komunikacija med
uporabnikom in osebnim asistentom, pravice in dolžnosti uporabnikov, osebnih
asistentov in izvajalcev osebne asistence, dajanje navodil osebnemu asistentu,
seznanitev z etičnimi načeli glede izvajanja osebne asistence ter kodeksom in
dodatne vsebine po izbiri izvajalca.
(4) Osnovno usposabljanje za uporabnike oziroma zakonite
zastopnike traja vsaj šest ur. Po končanem usposabljanju izvajalec
usposabljanja izda potrdilo o uspešno opravljenem usposabljanju. Kopijo
potrdila hrani izvajalec osebne asistence.
(5) Uporabnik oziroma zakoniti zastopnik opravita vsaj
štiri ure praktičnega usposabljanja z osebnimi asistenti, ki jih je izbral.
(6) Dodatno usposabljanje uporabnikov oziroma zakonitih
zastopnikov v trajanju vsaj šest ur, se izvede enkrat letno in vsebuje vsebine,
ki nadgrajujejo znanje osnovnega usposabljanja.
(7) Udeležba v osnovnem programu usposabljanja
uporabnikov je za uporabnike ali zakonite zastopnike brezplačna.
VIII. INTERNI AKTI
24. člen
(interni akt)
(1) Izvajalci osebne asistence pred začetkom izvajanja
osebne asistence sprejmejo interni akt, s katerim določijo pravice in
obveznosti uporabnikov, osebnih asistentov in izvajalcev osebne asistence ter
pritožbeni postopek.
(2) Izvajalci osebne asistence v svojih internih aktih
določijo tudi ukrepe za primere neporočanja, zavajanja ali neresničnega
poročanja.
25. člen
(kodeks)
Izvajalci osebne asistence osebno asistenco izvajajo
odgovorno, strokovno in v skladu s kodeksom.
IX. POROČANJE
26. člen
(poročanje izvajalcev osebne asistence)
Izvajalci osebne asistence o izvajanju osebne asistence za
posameznega uporabnika enkrat letno poročajo koordinatorju, ministrstvu in
inštitutu, ki podatke potrebujejo za spremljanje ter znanstvenoraziskovalne in
statistične namene.
X. METODOLOGIJA ZA IZRAČUN CENE URE STORITVE OSEBNE ASISTENCE
27. člen
(metodologija za izračun cene ure storitve osebne asistence)
Pri izračunu cene ure storitve osebne asistence se v skladu z
zakonom upoštevajo:
1.     
stroški, povezani z delom osebnih asistentov, in
2.     
stroški, povezani z organizacijo izvajanja osebne asistence.
28. člen
(stroški, povezani z delom osebnih asistentov)
(1) Stroški, povezani z delom osebnih asistentov, so
stroški, povezani z izvajanjem osebne asistence, ki jo izvajajo osebni
asistenti.
(2) Med upravičene stroške dela za zaposlene osebne
asistente spadajo naslednji stroški:
1.     
strošek osnovne plače osebnih asistentov v višini 25. plačilnega
razreda, kot velja za javni sektor, oziroma v višini minimalne plače, kot jo
določa zakon, ki ureja minimalno plačo, če je višina 25. plačnega razreda nižja
od višine minimalne plače. Sem spadajo tudi stroški nadomestil plače (letni
dopust, praznik, boleznine), če bremenijo delodajalca. Osnovna plača osebnega
asistenta pri zaposlitvi za polni 40-urni delovni čas na teden ne sme biti
nižja od višine 25. plačnega razreda plačne lestvice, ki velja za javni sektor.
Osebnemu asistentu, ki od 1. januarja 2019 dalje tri leta neprekinjeno
dela pri izvajalcih osebne asistence, se lahko določi osnovna plača v višini
26. plačnega razreda plačne lestvice, ki velja za javni sektor. Če gre za
zaposlitev osebnega asistenta za manj kot 40-urni delovni čas na teden, se
osnovna plača sorazmerno zniža;
2.     
dodatek za delovno dobo v višini največ 0,33 % od osnovne plače za vsako
zaključeno leto delovne dobe;
3.     
dodatek za nočno delo (od 22. do 6. ure) v višini največ 50 % urne
postavke osnovne plače;
4.     
dodatek za delo v nedeljo v višini največ 100 % urne postavke osnovne
plače;
5.     
dodatek za delo na praznike, ki so dela prosti dnevi v skladu z zakonom,
ki ureja praznike in dela proste dneve, v višini največ 130 % urne postavke
osnovne plače;
6.     
dodatek za nadurno delo v višini največ 30 % urne postavke osnovne
plače;
7.     
dodatek za:
- 
izmensko delo v popoldanskem (od 18. do 22. ure) in nočnem času (od 22.
do 6. ure) oziroma za redno delo v popoldanskem času v višini največ 10 % urne
postavke osnovne plače, ali
- 
dodatek za delo v deljenem delovnem času v višini največ 15 % od urne
postavke osnovne plače, če prekinitev delovnega časa traja od ene do dve uri,
ali največ 20 % od urne postavke osnovne plače, če prekinitev delovnega časa
traja več kot dve uri;
8.     
dodatek za posebne obremenitve in odgovornosti v višini največ 15 % urne
postavke osnovne plače za osebne asistente za čas, ko izvajajo storitve osebne
asistence z uporabniki, ki z zdravstveno dokumentacijo izvajalcu osebne
asistence izkažejo, da imajo diagnosticirano amiotrofično lateralno sklerozo
(ALS), ali se hranijo preko perkutane endoskopske gastrostome ali preko
nazogastrične sonde, ali imajo traheostomo, ali potrebujejo dihalni aparat 24
ur na dan, ali komunicirajo neverbalno preko komunikatorja;
9.     
obvezne dajatve delodajalca na plače;
10.  
povračilo stroškov prehrane med delom v višini, kot ga ministrstvo,
pristojno za javno upravo, objavi na osrednjem spletnem portalu državne uprave;
11.  
povračilo stroškov prevoza na delo in z dela, ki pripada zaposlenemu
glede na razdaljo od naslova, s katerega se dejansko vozi na delo, do naslova,
kjer opravlja delo (naslov uporabnika), po najkrajši varni poti, če ta
razdalja, upoštevaje tudi pešpoti, znaša več kot dva kilometra po daljinomeru
Googlovega zemljevida. Za povračilo stroškov prevoza na delo se zaposlenemu
prizna kilometrina v višini 10 % cene neosvinčenega motornega bencina – 95
oktanov za vsak polni kilometer razdalje. Kot ceno neosvinčenega motornega
bencina – 95 oktanov se uporabi podatek, ki ga ministrstvo, pristojno za javno
upravo, vsak mesec objavi na osrednjem spletnem portalu državne uprave.
Kilometrina se obračuna ne glede na prevozno sredstvo, s katerim zaposleni
prihaja na delo in odhaja z njega. Mesečni znesek povračila stroškov prevoza na
delo in z dela lahko znaša največ četrtino zneska minimalne plače, razen v
izjemnih primerih na strani uporabnika, ki jih predhodno odobri ministrstvo;
12.  
stroški službenih poti zaposlenih (kot upravičeni strošek se priznajo do
zneska, ki se ne všteva v davčno osnovo v skladu z uredbo, ki ureja davčno
obravnavo povračil stroškov in drugih dohodkov iz delovnega razmerja);
13.  
regres za letni dopust v višini minimalne plače;
14.  
jubilejna nagrada za doseženo delovno dobo pri zadnjem delodajalcu, ki
se zaposlenemu izplača v naslednjem mesecu po izpolnitvi pogojev: za deset let
delovne dobe 302,91 eura, za dvajset let delovne dobe 454,35 eura in za
trideset let delovne dobe 605,81 eura;
15.  
odpravnine v skladu z zakonom, ki ureja delovna razmerja.
(3) Dodatki iz 3. do 8. točke prejšnjega odstavka
pripadajo osebnemu asistentu samo za dejansko opravljene ure osebne asistence.
(4) Največji obseg ur dela osebnih asistentov za polni
delovni čas znaša 40 ur na teden in dovoljeno nadurno delo v skladu s prepisi,
ki urejajo delovna razmerja.
(5) Upravičeni stroški nadomeščanja redno zaposlenih
osebnih asistentov so plačila z vsemi obveznimi dajatvami na podlagi podjemne
pogodbe, za začasno in občasno delo dijakov in študentov v skladu z zakonom, ki
ureja zaposlovanje in zavarovanje za primer brezposelnosti, ali kot začasno ali
občasno delo upokojencev v skladu z zakonom, ki ureja trg dela. Urna postavka,
ki jo izvajalec osebne asistence plača osebnemu asistentu, ki nadomešča po v
tem odstavku navedenih pravnih podlagah, znaša največ 10,90 eura bruto (znesek
vključuje vse dajatve) za opravljeno uro storitev osebne asistence. Posamezni
osebni asistent, ki nadomešča redno zaposlene osebne asistente zaradi
odsotnosti (krajše obdobje v skladu s predpisi, ki urejajo delovna razmerja, na
primer za letni dopust, starševski dopust, začasne odsotnosti zaradi bolezni,
poškodbe ali nege družinskega člana ali težje prizadetega invalida, plačane
odsotnosti zaradi osebnih okoliščin, izobraževanja, odsotnosti z dela zaradi
zdravstvenih razlogov, tudi zaradi darovanja krvi na dan, ko prostovoljno daruje
kri), ne sme opraviti več kot 720 ur v koledarskem letu.
(6) Strošek storitve samostojnega podjetnika posameznika
se obravnava enako kakor strošek, povezan z delom osebnih asistentov. Urna
postavka, ki jo izvajalec osebne asistence plača samostojnemu podjetniku
posamezniku, znaša največ 10,90 eura bruto (znesek vključuje vse dajatve) za
opravljeno uro storitev osebne asistence.
29. člen
(stroški, povezani z organizacijo izvajanja osebne
asistence)
(1) Stroški, povezani z organizacijo izvajanja osebne
asistence, so upravičeni, če izvajalci osebne asistence zaposlujejo strokovne
vodje z opravljenim strokovnim izpitom s področja socialnega varstva in
usklajevalce osebne asistence. Ti stroški vključujejo stroške strokovnega
vodenja in usklajevanja osebne asistence ter druge stroške, povezane z
organizacijo izvajanja osebne asistence, in so upravičeni največ do 15 % cene
ure storitve osebne asistence.
(2) Med upravičene stroške, povezane z organizacijo
izvajanja osebne asistence, spada strošek dela redno zaposlene strokovne vodje
ali strokovnih vodij, katerih seštevek ur vključitve v socialna zavarovanja
skupaj znaša 40 ur na teden pri enem izvajalcu osebne asistence ter redno
zaposlenih usklajevalcev osebne asistence. To so stroški plač in drugih
povračil stroškov strokovnih vodij ter usklajevalcev osebne asistence in so
upravičeni v višinah, kot so navedene v drugem odstavku 28. člena tega
pravilnika, razen osnovne plače. Osnovna plača strokovnega vodje osebne
asistence pri zaposlitvi za 40-urni delovni čas na teden ne sme biti nižja od
35. plačnega razreda plačne lestvice, ki velja za javni sektor, in ne višja od
47. plačnega razreda plačne lestvice, ki velja za javni sektor. Osnovna plača
usklajevalca osebne asistence pri zaposlitvi za 40-urni delovni čas na teden ne
sme biti nižja od 30. plačnega razreda plačne lestvice, ki velja za javni
sektor, in ne višja od 42. plačnega razreda plačne lestvice, ki velja za javni
sektor. Če gre za zaposlitev strokovnega vodje oziroma usklajevalca osebne
asistence za manj kot 40-urni delovni čas na teden, se osnovna plača sorazmerno
zniža.
(3) Med upravičene stroške, povezane z organizacijo
izvajanja osebne asistence, spadajo le naslednji stroški:
1.     
strošek amortizacije poslovnih prostorov (kot upravičen strošek se
prizna v obračunanem znesku z uporabo metode enakomernega časovnega
amortiziranja ter najvišjih amortizacijskih stopenj, določenih v zakonu, ki
ureja davek od dohodkov pravnih oseb) ali najemnine za poslovne prostore (kot
upravičen strošek se prizna največ v višini tržne vrednosti najemnine na
območju, kjer je nepremičnina), v katerih se izvaja organizacija osebne
asistence;
2.     
obvezni stroški upravljanja, tekočega vzdrževanja in tehničnega
varovanja poslovnih prostorov v katerih se izvaja organizacija osebne asistence
(to so stroški vzdrževanja premoženja, ki ohranja uporabno vrednost
premoženja);
3.     
stroški najema fotokopirnih strojev ali večfunkcijskih naprav;
4.     
strošek energije, vode, komunalnih storitev in komunikacije za poslovne
prostore, v katerih se izvaja organizacija osebne asistence;
5.     
strošek amortizacije vozil, kupljenih do konca leta 2021 (kot upravičeni
strošek se prizna v obračunanem znesku z uporabo metode enakomernega časovnega
amortiziranja in najvišjih amortizacijskih stopenj, določenih v skladu z
zakonom, ki ureja davek od dohodkov pravnih oseb), ter stroški vzdrževanja in
obratovanja teh vozil. Uporaba službenega vozila v zasebne namene ni dovoljena,
sicer amortizacija in drugi stroški vozila niso upravičeni;
6.     
strošek amortizacije neopredmetenih sredstev in opredmetenih osnovnih
sredstev, razen vozil, ter drobnega inventarja za organizacijo izvajanja osebne
asistence (kot upravičeni strošek se prizna v obračunanem znesku z uporabo
metode enakomernega časovnega amortiziranja ter najvišjih amortizacijskih stopenj,
določenih v skladu z zakonom, ki ureja davek od dohodkov pravnih oseb);
7.     
strošek nabave drobnega inventarja v zvezi z organizacijo izvajanja
osebne asistence, če se drobni inventar ne amortizira;
8.     
stroški službenih poti zaposlenih oseb (kot upravičeni strošek se
priznajo do zneska, ki se ne všteva v davčno osnovo v skladu z uredbo, ki ureja
davčno obravnavo povračil stroškov in drugih dohodkov iz delovnega razmerja);
9.     
strošek zavarovanja splošne odgovornosti za izvajanje dejavnosti osebne
asistence;
10.  
strošek zavarovanja poslovnega prostora za izvajanje osebne asistence,
če to določajo predpisi ali druga pravna podlaga;
11.  
strošek pisarniškega materiala;
12.  
strošek čistilnega materiala oziroma storitev čiščenja ali strošek dela
za čiščenje poslovnih prostorov, v katerih se izvaja organizacija osebne
asistence;
13.  
strošek najema računalniških programov oziroma strošek dela ali strošek
računalniških storitev za organizacijo izvajanja osebne asistence, razen
izdelave in vzdrževanja spletnih strani;
14.  
strošek računovodskih storitev oziroma stroški dela zaposlenih oseb za
opravljanje računovodskih storitev ter strošek revizijskih storitev;
15.  
stroški dela oseb, ki izvajajo pisarniška in pomožna dela za izvajanje
osebne asistence;
16.  
stroški dela ali stroški pravnega svetovanja izvajalcu osebne asistence
v povezavi z zaposlovanjem, razen stroškov pravnega zastopanja in stroškov
sodnih postopkov;
17.  
stroški poštnih in bančnih storitev, s tem, da stroški povezani z
najemanjem posojil niso upravičeni stroški, izjemoma je upravičen strošek
povezan z najemom posojil, če gre za likvidnostno posojilo za pravočasno
izplačilo regresa za letni dopust;
18.  
obvezne stroške v skladu z zakonom, ki ureja varnost in zdravje pri
delu;
19.  
strošek obveznih zdravniških pregledov zaposlenih;
20.  
strošek usposabljanj in izobraževanj v zvezi z izvajanjem osebne
asistence za osebne asistente, uporabnike in njihove zakonite zastopnike,
strokovne vodje in usklajevalce osebne asistence (tudi strošek uporabe
prostorov za čas usposabljanja in izobraževanja);
21.  
strošek supervizije s supervizorjem z licenco na področju socialnega
varstva za strokovne vodje, usklajevalce in osebne asistente;
22.  
prispevki, takse ter druge dajatve, ki so povezani z organizacijo
izvajanja osebne asistence.
30. člen
(cena ure storitev osebne asistence)
(1) Cena ure storitve osebne asistence znaša 15,56 eurov.
(2) Ministrstvo pri financiranju upošteva največji obseg
ur dela osebnih asistentov na teden oziroma mesec glede na obliko dela:
1.     
pogodba o zaposlitvi za polni delovni čas – 40 ur na teden in dovoljeno nadurno
delo v skladu s predpisi, ki urejajo delovna razmerja;
2.     
pogodba o zaposlitvi za dopolnilno delo v skladu s predpisi, ki urejajo
delovna razmerja;
3.     
samostojni podjetnik posameznik – 40 ur na teden in dovoljeno nadurno
delo v skladu s predpisi, ki urejajo delovna razmerja;
4.     
samostojni podjetnik posameznik, ki je vključen v obvezna socialna
zavarovanja za polni zavarovalni čas na drugi pravni podlagi (popoldanski s.
p.) – 20 ur na mesec;
5.     
podjemna pogodba, začasno in občasno delo dijakov in študentov v skladu
z zakonom, ki ureja zaposlovanje in zavarovanje za primer brezposelnosti, ali
kot začasno ali občasno delo upokojencev v skladu z zakonom, ki ureja trg dela
– za čas nadomeščanja redno zaposlenih osebnih asistentov (krajše obdobje v
skladu s predpisi, ki urejajo delovna razmerja, in sicer za letni dopust,
starševski dopust, začasne odsotnosti zaradi bolezni ali poškodbe, nege
družinskega člana ali težje prizadetega invalida, plačane odsotnosti zaradi
osebnih okoliščin, izobraževanja, odsotnosti z dela zaradi zdravstvenih
razlogov, tudi zaradi darovanja krvi na dan, ko prostovoljno daruje kri),
vendar ne več kot 720 ur v koledarskem letu.
(3) Pri neenakomerni razporeditvi in začasni
prerazporeditvi delovnega časa se upošteva polni delovni čas kot povprečna
delovna obveznost v obdobju, ki ne sme biti daljše od šest mesecev. Pri tem se
upošteva referenčno obdobje od 1. januarja do 30. junija ter od
1. julija do 31. decembra posameznega koledarskega leta.
31. člen
(postopek izplačila sredstev in finančnega nadzora prejetih
sredstev)
(1) Izvajalec osebne asistence izstavlja e-račun na
transakcijski račun ministrstva v skladu s predpisi, ki urejajo opravljanje
plačilnih storitev za proračunske uporabnike, ter priloge k e-računu v skladu s
pogodbo o izvajanju osebne asistence, sklenjeno z ministrstvom.
(2) Izvajalec osebne asistence izstavi e-račun za
opravljene ure storitev osebne asistence od prvega do vključno petega dne v
mesecu za pretekli mesec, če je v preteklem mesecu opravljal storitve osebne
asistence. K e-računu mora obvezno priložiti dokumentacijo o opravljenih urah
osebne asistence, ki je natančno opredeljena v pogodbi o izvajanju osebne
asistence.
(3) Sredstva za opravljene ure storitev osebne asistence
ministrstvo izplača na transakcijski račun izvajalca v 30 dneh po prejemu
pravilnega in popolnega e-računa.
(4) Izvajalec osebne asistence s sredstvi, ki jih
pridobi za izvajanje osebne asistence, ravna namensko in gospodarno. Stroške
povezane z organizacijo izvajanja osebne asistence, ki znašajo največ 15 % cene
ure storitve osebne asistence, se sme pretakati v del stroškov, povezanih z
delom osebnih asistentov.
(5) Izvajalec osebne asistence mora voditi računovodske
evidence in pripravljati poročila za ministrstvo v skladu z računovodskimi in
davčnimi predpisi ter tako, da je zagotovljena revizijska sled in da o nastalih
prihodkih in odhodkih obstajajo verodostojne knjigovodske listine. Prihodke in
odhodke za izvajanje osebne asistence mora voditi na posebnem poslovnoizidnem
mestu. Letna poročila in izkazi, ki jih izvajalec odda organizaciji,
pooblaščeni za obdelovanje in objavljanje podatkov, morajo biti primerljivi s
finančnim poročilom, ki ga odda ministrstvu.
(6) Izvajalec osebne asistence enkrat letno, najpozneje
do konca junija za preteklo koledarsko leto, ministrstvu predloži finančno
poročilo na predlogah obrazcev, ki mu jih posreduje ministrstvo, in poročilo
revizijske družbe, kot ga določa šesti odstavek 12. člena zakona, izdanim na
podlagi opravljenih dogovorjenih postopkov o tem ali so bila javna sredstva in
sredstva uporabnikov osebne asistence za sofinanciranje storitev osebne
asistence, ki jih je izvajalec osebne asistence prejel za izvajanje osebne
asistence, prikazana na posebnem kontu (poslovnoizidnem mestu) in je
zagotovljena njihova namenska poraba v skladu z zakonom, tem pravilnikom in
navodili ministrstva.
32. člen
(upravičena poraba sredstev)
(1) Proračunska sredstva, namenjena za financiranje
storitev osebne asistence, se porabljajo le tako, kot je določeno v 27. in 28.
členu tega pravilnika. Sredstva za financiranje osebne asistence so tudi
sredstva, ki jih izvajalec osebne asistence pridobi od uporabnika v skladu z
drugim odstavkom 26. člena zakona. Obseg upravičenih proračunskih stroškov
osebne asistence se zmanjša za obseg sredstev, pridobljenih od uporabnika.
Izvajalec osebne asistence mora najprej porabiti sredstva uporabnikov, šele
nato lahko porablja proračunska sredstva.
(2) Če izvajalec osebne asistence proračunskih sredstev
glede na dokazljivo izkazane odhodke za izvajanje osebne asistence za posamezno
leto ne porabi ali jih porabi kot neupravičena, mora neporabljena oziroma
neupravičeno porabljena sredstva vrniti v proračun Republike Slovenije.
(3) Izvajalcu osebne asistence, ki neupravičeno
porabljenih in neporabljenih sredstev ne vrne v proračun Republike Slovenije,
do porabe že prejetih sredstev ministrstvo zaustavi financiranje storitev
osebne asistence. Izvajalec mora tudi v tem obdobju spoštovati 15. člen zakona
in za uporabnike izvajati osebno asistenco v skladu s sklenjenimi izvedbenimi
načrti in dogovori.

Priloga
1: Vrednotnica za osebno asistenco

Pravilnik o osebni asistenci (Uradni list RS,
št. 26/22) vsebuje naslednje prehodne in
končne določbe:
»XI. PREHODNE IN KONČNE DOLOČBE
33. člen
(ustreznost usposabljanja)
Usposabljanje članov komisij in potrdilo o usposobljenosti za
uporabo orodja ZOjA v skladu z drugim odstavkom 5. člena tega pravilnika
se šteje za veljavno tudi, če je pridobljeno na podlagi usposabljanja in
uspešno opravljenega preizkusa o usposobljenosti za uporabo orodja ZOjA,
izvedenega pred uveljavitvijo tega pravilnika, če vsebina in obseg usposabljanja
članov komisij ustrezata predpisani vsebini in obsegu usposabljanja iz 19.
člena tega pravilnika.
34. člen
(izvajalci osebne
asistence, ki izvajajo storitve osebne asistence do vključno 13. maja 2022
za do vključno pet uporabnikov)
(1) Cena ure storitve osebne asistence za izvajalce
osebne asistence, ki storitve osebne asistence izvajajo za do vključno pet
uporabnikov ter v skladu z zakonom do vključno 13. maja 2022 niso obvezani
zaposlovati strokovnega vodje z opravljenim strokovnim izpitom s področja
socialnega varstva, znaša 12,36 eura.
(2) Izvajalci osebne asistence, ki izvajajo storitve
osebne asistence za do vključno pet uporabnikov, lahko za organizacijo
izvajanja osebne asistence uveljavljajo:
1.     
pavšalni strošek vodenja in usklajevanja osebne asistence v višini 0,07
eura za opravljeno uro storitve osebne asistence;
2.     
stroške uporabe lastnih sredstev pri delu na domu ali drugje v višini
največ enega eura na delovni dan za posameznega uporabnika, za katerega
izvajajo storitve osebne asistence;
3.     
stroške, ki jih opredeljuje tretji odstavek 29. člena tega pravilnika,
razen stroškov iz 1., 2., 3., 4., 5., 6., 7., 10., 12., 13. in 15. točke.
(3) Izvajalci osebne asistence predložijo za leto 2021
revidirane računovodske izkaze iz šestega odstavka 31. člena tega
pravilnika do 31. avgusta 2022.
(4) Izvajalcem osebne asistence, ki do vključno
13. maja 2022 izvajajo storitve osebne asistence za do vključno pet
uporabnikov, ni treba zagotavljati prostorov v skladu s tretjim odstavkom 14.
člena tega pravilnika.
(5) Urna postavka samostojnega podjetnika posameznika,
ki je do vključno 13. maja 2022 hkrati izvajalec osebne asistence in
osebni asistent, znaša največ 10,00 eurov bruto (znesek vključuje vse dajatve)
za opravljeno uro storitev osebne asistence. Od 1. januarja 2022 do
vključno 13. maja 2022, lahko samostojni podjetnik posameznik opravi
največ 1.032 ur storitev osebne asistence, oziroma 88 ur, če je vključen v
obvezna socialna zavarovanja na drugi pravni podlagi za polni delovni čas.
35. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o osebni asistenci (Uradni list RS, št. 57/18, 13/19 in 128/20).
36. člen
(začetek veljavnosti)
Ta pravilnik začne veljati 1. marca 2022.«.

Pravilnik o spremembah Pravilnika o osebni asistenci
(Uradni list RS, št. 27/23) vsebuje naslednjo končno določbo:
»KONČNA DOLOČBA
4. člen
Ta pravilnik začne veljati 1. marca 2023.«.

Pravilnik o spremembi Pravilnika o osebni
asistenci (Uradni list RS, št. 71/23) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati 1. julija 2023.«.