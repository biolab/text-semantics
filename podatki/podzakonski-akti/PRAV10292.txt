1. člen
(vsebina pravilnika)
Ta pravilnik določa podrobnejšo vsebino in način medsebojnega
sodelovanja Banke Slovenije, Agencije za zavarovalni nadzor in Agencije za trg
vrednostnih papirjev (v nadaljnjem besedilu: nadzorni organi).
2. člen
(opredelitev vsebine medsebojnega sodelovanja)
Medsebojno sodelovanje iz 1. člena tega pravilnika vključuje sodelovanje
na področjih, ki so nadzornim organom po vsebini skupna, in sicer pri: 
-       
strateških vprašanjih razvoja nadzora finančnega sistema, letnem
načrtovanju usmeritev medsebojnega sodelovanja in pri spremljanju izvajanja
sporazumov, sklenjenih na podlagi tega pravilnika, 
-       
izmenjavi podatkov, potrebnih v postopku opravljanja nadzora nad
osebami, ki so predmet nadzora v skladu z določbami zakonov, ki urejajo
bančništvo, zavarovalništvo, trg finančnih instrumentov ter investicijske
sklade in družbe za upravljanje, 
-       
izmenjavi vseh podatkov in informacij, ki so potrebni za ugotovitev
obstoja finančnega konglomerata v skladu z zakonom, ki ureja finančne
konglomerate, 
-       
izmenjavi podatkov, potrebnih v postopku v zvezi z izdajo dovoljenj, 
-       
izmenjavi podatkov o dejstvih in dogodkih, ki se nanašajo na povezane
osebe, kot so opredeljene v sektorskih zakonih iz finančnega sistema, in osebe,
ki delujejo usklajeno po zakonu, ki ureja prevzeme, in ki lahko vplivajo na
stanje ali poslovanje osebe, ki je subjekt nadzora drugega nadzornega organa,
ali na ugotovitev in strukturo finančnega konglomerata, 
-       
posredovanju podatkov, potrebnih za odločanje o drugih posamičnih
zadevah, 
-       
organizaciji skupnih pregledov, 
-       
obveščanju o nepravilnostih, ki jih nadzorni organ ugotovi pri opravljanju
nadzora, če so te ugotovitve pomembne tudi za delo drugih nadzornih organov, 
-       
drugih skupnih aktivnostih, ki prispevajo k usklajenemu izvajanju
nadzora, povečanju učinkovitosti delovanja nadzornih organov in k povečanju
učinkovitosti delovanja finančnega trga, 
-       
izmenjavi mnenj v postopkih priprave področnih predpisov, 
-       
izmenjavi izkušenj o načinu in metodah izvajanja nadzora in 
-       
načrtovanju skupnih pregledov.
3. člen
(Koordinacija in sporazumi o sodelovanju)
(1) Za potrebe vzpostavitve učinkovite koordinacije skupnega
dela navedenih nadzornih organov, strateškega razvoja nadzora celotnega
finančnega sistema in aktivnega preprečevanja ter učinkovitega upravljanja s
kriznimi situacijami v finančnem sistemu se ustanovi koordinacijsko telo (v
nadaljnjem besedilu: Koordinacija). 
(2) Nadzorni organi sklenejo med seboj dvostranske ali po
potrebi tudi tristranske sporazume o sodelovanju. V sporazumih o sodelovanju
nadzorni organi določijo podrobnejši način medsebojnega sodelovanja,
posredovanja podatkov in izvajanja aktivnosti po tem pravilniku.
4. člen
(sestava in naloge Koordinacije)
(1) Koordinacijo sestavljajo minister za finance, generalni
direktor direktorata za finančni sistem Ministrstva za finance, guverner Banke
Slovenije, viceguverner Banke Slovenije oziroma direktor oddelka za bančni
nadzor Banke Slovenije, direktor Agencije za zavarovalni nadzor in od njega
imenovan predstavnik Agencije za zavarovalni nadzor, direktor Agencije za trg
vrednostnih papirjev in od njega imenovan predstavnik Agencije za trg
vrednostnih papirjev ter sekretar Koordinacije. 
(2) Koordinacijo sklicuje in vodi minister za finance. 
(3) Ne glede na prejšnji odstavek lahko sklic Koordinacije
zahtevajo tudi predstavniki enega ali več nadzornih organov iz prvega odstavka
tega člena. 
(4) Koordinacija: 
-       
na rednih sestankih, po potrebi pa tudi pogosteje, obravnava poročilo
Komisije iz 6. člena tega pravilnika, 
-       
na podlagi prejetih poročil posameznih članov Koordinacije ocenjuje
stanje finančnega sistema ter prepoznava morebitna tveganja, 
-       
obravnava poročilo o finančni stabilnosti in prepoznava morebitna
tveganja za finančno stabilnost, 
-       
redno obravnava poročila o oceni tveganj za posamezne dele finančnega
sistema, ki jih pripravljajo posamezni nadzorni organi in na njihovi podlagi
ocenjuje mogoče medsebojne vplive tveganj med posameznimi področji, 
-       
ugotavlja sistemsko pomembnost institucij in pojavov, 
-       
po potrebi predlaga preventivne ukrepe in rešitve za izboljšanje
stabilnosti finančnega sistema ter spremlja njihovo izvajanje, 
-       
na podlagi ocene, da gre za izredne razmere v finančnem sistemu, prične
z aktiviranjem kriznega načrta, o tem obvesti javnost in spremlja njegovo
izvajanje, 
-       
se seznanja s poročilom o izvedenih obremenitvenih testih celotnega
finančnega sistema, posameznih sistemsko pomembnih institucij in finančnih
konglomeratov, 
-       
spremlja izvajanje predlaganih ukrepov in rešitev za sistemske probleme,
-       
sprejema strateške razvojne usmeritve nadzora finančnega sistema in
usmeritve za učinkovitejše medsebojno sodelovanje nadzornih organov, 
-       
sprejema letne usmeritve za medsebojno sodelovanje, 
-       
spremlja izvajanje sporazumov iz drugega odstavka 3. člena in delo
Komisije iz 5. ter 6. člena tega pravilnika in 
-       
sodeluje z drugimi istovrstnimi skupinami oziroma telesi v državah
članicah Evropske unije (v nadaljnjem besedilu: EU). 
(5) V okviru aktivnega preprečevanja in upravljanja s
kriznimi situacijami v finančnem sistemu Koordinacija: 
-       
pripravi krizni načrt za delovanje pristojnih institucij v razmerah
pričakovane krize, 
-       
izvaja simulacije izjemnih situacij, s katerimi se preveri učinkovitost
kriznega načrta, ter 
-       
ocenjuje rezultate testov izjemnih situacij. 
(6) Krizni načrt je načrt, ki zlasti: 
-       
identificira vse organe, ki med krizno situacijo sodelujejo, 
-       
glede na pričakovano vrsto krize opredeli, kako se izmed sodelujočih
organov določi vodilni organ in opredeli njegove naloge, ter opredeli ukrepe za
zmanjševanje oziroma odpravo negativnih posledic krize, 
-       
opredeli način in vrsto informacij, ki jih je treba v primeru krize
izmenjati, in 
-       
določi smernice za primerno obveščanje javnosti. 
(7) Koordinacija se sestaja na rednih sestankih po vsakem
sestanku Komisije iz 5. člena tega pravilnika, po potrebi tudi pogosteje. 
(8) Člani Koordinacije soglasno sprejmejo Poslovnik o delu
Koordinacije. 
(9) Organizacijsko, tehnično in drugo pomoč pri delovanju
Koordinacije zagotavlja sekretar, ki skrbi zlasti za pripravo, sklic in izvedbo
sestankov Koordinacije, zagotavlja gradiva, potrebna za delovanje Koordinacije,
in skrbi za vodenje in posredovanje zapisnikov sej Koordinacije ter prejema ter
predstavnikom Koordinacije posreduje zapisnik sestanka Komisije. Sekretarja
imenuje minister, pristojen za finance.
5. člen
(komisija za medsebojno sodelovanje in njena sestava)
(1) Za izvajanje aktivnosti iz tega pravilnika se ustanovi
komisija za medsebojno sodelovanje (v nadaljnjem besedilu: Komisija), ki jo
sestavljajo viceguverner Banke Slovenije, direktor Agencije za zavarovalni
nadzor oziroma njegov namestnik in direktor Agencije za trg vrednostnih papirjev
oziroma njegov namestnik. 
(2) Komisijo pri izvajanju aktivnosti iz tega pravilnika ne
zavezujejo navodila ali usmeritve Koordinacije.
6. člen
(delovanje in naloge Komisije)
(1) Komisija se sestaja na rednih sestankih najmanj trikrat
letno, po potrebi pa tudi pogosteje. 
(2) Dolžnost sklicevanja rednih in morebitnih izrednih
sestankov ter priprava zapisnika z začetkom koledarskega leta preide na drug
nadzorni organ. 
(3) Sklic izrednega sestanka lahko zahteva katerikoli član
Komisije tako, da zahtevo naslovi na člana Komisije iz nadzornega organa, ki je
v posameznem obdobju pristojen za sklicevanje skupnih sestankov. Slednji mora
upoštevati zahtevo za sklic, pri čemer termin sestanka predhodno uskladi z
vsemi člani. 
(4) Na sestankih Komisija spremlja zlasti sodelovanje po tem
pravilniku, izvajanje strateških in letnih usmeritev, ki jih je sprejela
Koordinacija, in sporazumov iz drugega odstavka 3. člena tega pravilnika, ter
usklajuje skupne preglede. Komisija se na skupnih sestankih posvetuje tudi o drugih
zadevah, ki se nanašajo na učinkovitejše izvajanje nadzora posameznih finančnih
sektorjev, bančnih, zavarovalniških ali investicijskih skupin in finančnih
konglomeratov. Na sestankih se člani Komisije medsebojno obveščajo tudi o
zakonodaji s področja finančnega sistema, ki je v pripravi, tako na ravni EU
kot na nacionalni ravni, oziroma ki bi jo bilo potrebno dopolniti ter drugih
sistemsko pomembnih in aktualnih vprašanjih iz finančnega sektorja. 
(5) Generalni direktor direktorata za finančni sistem
Ministrstva za finance brez pravice glasovanja sodeluje na sestankih Komisije,
in sicer v tistem delu sestanka, na katerem se obravnavajo: 
-       
zakonodaja, ki se nanaša na finančni sistem, 
-       
aktivnosti v okviru aktivnega preprečevanja in upravljanja s kriznimi
situacijami v finančnem sistemu in 
-       
druga sistemsko pomembna vprašanja finančnega sektorja.
7. člen
(poročanje Koordinaciji)
Komisija po vsakem skupnem sestanku v enem mesecu od sestanka
pošlje zapisnik sestanka sekretarju Koordinacije.
8. člen
(skupni pregledi)
(1) Nadzorni organi morajo v svojih letnih programih
izvajanja pregledov predvideti in zagotoviti svoje sodelovanje v okviru
medsebojnega sodelovanja zaradi izvajanja skupnih pregledov nadzornih organov,
dogovorjenih v sporazumih iz drugega odstavka 3. člena tega pravilnika. 
(2) V primeru potrebe po nujnih nepredvidenih skupnih
pregledih, se nadzorni organi medsebojno dogovorijo o prednostni obravnavi teh
pregledov in skladno z dogovorom po potrebi zagotovijo sodelovanje pri teh
pregledih.
9. člen
(zbiranje in izmenjava podatkov in informacij)
(1) Sodelovanje nadzornih organov pri izmenjavi podatkov in
informacij poteka v obliki redne izmenjave podatkov in informacij ter v obliki
posredovanja določenih podatkov in informacij na zahtevo posameznega nadzornega
organa ali na lastno pobudo. 
(2) Za podatke in informacije iz prejšnjega odstavka se
štejejo tisti podatki in informacije, ki jih nadzorni organi zbirajo pri
izvajanju obveznosti, ki jih določa zakon ali podzakonski akt. 
(3) Nadzorni organi se dogovorijo o naboru podatkov in
informacij, ki so pomembne za oceno stabilnosti finančnega sektorja in za oceno
sistemske pomembnosti krize in možnosti širitve izrednih razmer v finančnem
sistemu. 
(4) Banka Slovenije na podlagi prejetih informacij redno ocenjuje
razmere v finančnem sistemu in polletno seznanja Koordinacijo s pripravljeno
oceno (poročilo o finančni stabilnosti). 
(5) Nadzorni organi si poleg redne izmenjave vnaprej
določenih podatkov in informacij izmenjavajo tudi vse druge podatke in informacije
o dogodkih, ki bi lahko povzročili izredne razmere v finančnem sistemu. 
(6) Nadzorni organi si ob morebitni grožnji nastanka kriznih
razmer ali med krizo izmenjavajo tudi druge podatke in informacije, ki bi bile
potrebne za spremljanje stanja finančnega sistema v izrednih razmerah in za
pripravo ukrepov za odpravo teh razmer. 
(7) Način redne izmenjave podatkov in informacij, ki so
potrebni za ugotavljanje obstoja finančnih konglomeratov, za opravljanje
dopolnilnega nadzora v skladu z zakonom, ki ureja finančne konglomerate in za
opravljanje konsolidiranega nadzora povezanih oseb, bančnih, zavarovalniških in
investicijskih skupin ter finančnih holdingov, nadzorni organi določijo s
sporazumi o sodelovanju.
10. člen
(zahteva in roki podatkov in informacij)
(1) V zahtevi za posredovanje podatkov in informacij iz
prvega odstavka prejšnjega člena, ki mora biti podana v pisni ali v elektronski
obliki ob zagotovljeni ustrezni varnosti prenosa podatkov, mora nadzorni organ
navesti namen, za katerega potrebuje zahtevane podatke. 
(2) Nadzorni organ mora posredovati zahtevane podatke
nadzornemu organu iz prejšnjega odstavka v petnajstih dneh od prejema zahtevka
za posredovanje podatkov. Kadar podatkov v navedenem roku ne more posredovati,
mora v osmih dneh od prejema zahtevka o tem obvestiti nadzorni organ, ki je
podatke zahteval ter hkrati navesti, kdaj jih bo posredoval oziroma, zakaj jih
ne more posredovati.
11. člen
(medsebojno obveščanje nadzornih organov)
(1) Kadar nadzorni organ ugotovi nepravilnosti iz osme
alineje 2. člena tega pravilnika, mora o tem nemudoma obvestiti nadzorni organ,
za delo katerega presodi, da je to pomembno. 
(2) Kadar nadzorni organ pri opravljanju nalog nadzora
ugotovi, da bi pri nadzoru moral sodelovati tudi drug nadzorni organ, ga mora o
tem nemudoma obvestiti. Nadzorni organ mora v osmih dneh od dneva prejema
takšnega obvestila, odločitev o sodelovanju sporočiti nadzornemu organu, od
katerega je obvestilo prejel.
PREHODNA IN KONČNI DOLOČBI
12. člen
(vrstni red sklicevanja sestankov Komisije)
Ne glede na drugi odstavek 6. člena tega pravilnika opravlja
naloge iz drugega odstavka 6. člena tega pravilnika od uveljavitve tega
pravilnika dalje Agencija za trg vrednostnih papirjev, od 1. januarja 2012
dalje Agencija za zavarovalni nadzor, nato pa Banka Slovenije.
13. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o medsebojnem sodelovanju nadzornih organov (Uradni list RS, št. 43/07, 67/07 –
ZTFI, 84/07 in 82/09).
14. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-553/2010
Ljubljana, dne 25. marca 2011
EVA 2010-1611-0097
dr. Franc Križanič l.r. 
Minister 
za finance