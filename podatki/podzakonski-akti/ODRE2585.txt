1. člen
(vsebina uredbe)
S to uredbo se določajo metodologija ocenjevanja potreb,
pogoji in postopek dodelitve javnih sredstev za financiranje dodatnih kadrov na
Zavodu Republike Slovenije za zaposlovanje (v nadaljnjem besedilu: zavod).
2. člen
(namen, upravičenci in pogoj za dodelitev sredstev)
(1) S financiranjem dodatnih kadrov se zagotovi izvajanje
rednih in z interventnimi zakoni dodeljenih dodatnih nalog na zavodu.
(2) Do javnih sredstev za financiranje dodatnih kadrov je
zavod upravičen v primeru, ko zaradi posledic razglašene epidemije COVID-19 ne
more zagotoviti izvajanja vseh rednih in dodatnih nalog, ki so bile zavodu
dodeljene z Zakonom o interventnih ukrepih na področju plač in prispevkov
(Uradni list RS, št. 36/20, 49/20 – ZIUZEOP, 61/20 – ZIUZEOP-A in 80/20 –
ZIUOOPE), Zakonom o interventnih ukrepih za zajezitev epidemije COVID-19 in
omilitev njenih posledic za državljane in gospodarstvo (Uradni list RS, št.
49/20 in 61/20), Zakonom o interventnih ukrepih za omilitev in odpravo posledic
epidemije COVID-19 (Uradni list RS, št. 80/20) in Zakonom o interventnih
ukrepih za pripravo na drugi val COVID-19 (Uradni list RS, št. 98/20), (v
nadaljnjem besedilu: interventni zakoni).
(3) Javna sredstva iz prejšnjega odstavka se zagotavljajo za
financiranje dodatnih kadrov na zavodu, ki bodo delo opravljali po pogodbi o
zaposlitvi.
3. člen
(metodologija za določanje potreb po dodatnem kadru na
zavodu)
(1) Potrebe po dodatnem kadru na zavodu se določijo:
-       
glede na stanje brezposelnosti dne 30. junija 2020 glede na 30. junij
2019,
-       
glede na število vlog, prejetih na podlagi interventnih zakonov v letu
2020 na dan 31. julija 2020, in
-       
ob upoštevanju napovedi gibanja stanja na trgu dela.
(2) Kriterija za določitev števila dodatnega kadra iz
prejšnjega odstavka sta:
-       
za vsakih dodatnih 750 brezposelnih oseb se priznajo javna sredstva za
en dodaten kader,
-       
za vsakih 12.000 vlog na podlagi interventnih zakonov se priznajo javna
sredstva za en dodaten kader.
4. člen
(višina javnih sredstev, ki se prizna za financiranje
dodatnih kadrov)
(1) Javna sredstva za financiranje dodatnih kadrov se
zagotavljajo za svetovalce in strokovne sodelavce na zavodu v obdobju dveh let
od uveljavitve te uredbe.
(2) Za en dodaten kader se zavodu na mesečni ravni priznajo
javna sredstva v višini stroškov dela, vendar največ v znesku 2.950 eurov.
(3) Ne glede na prejšnji odstavek se zavodu za vsak dodaten
kader priznajo javna sredstva tudi za regres za letni dopust v višini, kot je
določen za javne uslužbence.
PREHODNA IN KONČNA DOLOČBA
5. člen
(izplačilo javnih sredstev)
(1) Minister, pristojen za delo, (v nadaljnjem besedilu:
minister) določi obseg javnih sredstev iz 4. člena te uredbe za obdobje dveh
let v enem mesecu od uveljavitve te uredbe.
(2) Zavod na podlagi odločitve ministra iz prejšnjega
odstavka skupaj z dokazili vloži zahtevek za izplačilo sredstev pri ministrstvu,
pristojnem za delo, družino, socialne zadeve in enake možnosti, najpozneje do
desetega dne v mesecu za pretekli mesec.
(3) Javna sredstva iz proračuna Republike Slovenije se na
podlagi popolnega zahtevka iz prejšnjega odstavka izplačajo zavodu najpozneje
do zadnjega dne meseca, ki sledi mesecu, v katerem je bil popolni zahtevek
posredovan.
6. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00711-8/2020
Ljubljana, dne 27. avgusta 2020
EVA 2020-2611-0037
Vlada Republike Slovenije
Janez Janša
predsednik