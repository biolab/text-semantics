1. člen
(vsebina pravilnika)
(1) Ta pravilnik določa kadrovske, organizacijske in tehnične
pogoje za delovanje zaposlitvenega centra (v nadaljnjem besedilu: pridobitev
statusa zaposlitvenega centra) ter način financiranja njegovega delovanja in
porabe sredstev iz naslova državnih pomoči.
(2) Ta pravilnik ureja tudi postopek za ugotavljanje
izpolnjevanja pogojev za pridobitev statusa zaposlitvenega centra in način
izvajanja nadzora nad poslovanjem zaposlitvenega centra.
2. člen
(namen zaposlitvenega centra)
Zaposlitveni center je pravna oseba posebnega pomena, ki se
ustanovi z namenom zagotavljanja zaščitenih delovnih mest za invalide, ki
zaradi invalidnosti dosegajo od 30 do 70 % pričakovanih delovnih rezultatov in
jim je Zavod Republike Slovenije za zaposlovanje izdal odločbo, da so
zaposljivi le na zaščitenih delovnih mestih.
3. člen
(vodenje delovnih procesov)
Invalidi, zaposleni na zaščitenih delovnih mestih, so v
celotnem delovnem procesu strokovno vodeni in delo opravljajo po navodilih
strokovnih delavcev in sodelavcev, zaposlenih v zaposlitvenem centru, kar velja
tudi, če delovni procesi potekajo zunaj prostorov zaposlitvenega centra.
4. člen
(kadrovski, organizacijski in tehnični pogoji)
(1) Zaposlitveni center zaposluje najmanj pet invalidov na
zaščitenih delovnih mestih.
(2) Za pomoč in podporo invalidom, zaposlenim na zaščitenih delovnih
mestih, zaposluje zaposlitveni center strokovne delavce in sodelavce iz
9. člena Zakona o zaposlitveni rehabilitaciji in zaposlovanju invalidov
(Uradni list RS, št. 16/07 – uradno prečiščeno besedilo, 87/11, 96/12 –
ZPIZ-2 in 98/14; v nadaljnjem besedilu: ZZRZI). Število zaposlenih delavcev, ki
niso zaposleni na zaščitenih delovnih mestih, ne sme presegati števila
invalidov, zaposlenih na zaščitenih delovnih mestih.
(3) Zaposlitveni center zaposluje najmanj enega strokovnega delavca,
če ima na zaščitenih delovnih mestih zaposlenih do vključno 14 invalidov.
(4) Zaposlitveni center, ki ima na zaščitenih delovnih mestih
zaposlenih najmanj 15 invalidov, ima poleg strokovnega delavca iz prejšnjega odstavka
zaposlenega vsaj še enega strokovnega sodelavca, od vključno 25 zaposlenih in
na vsakih nadaljnjih deset zaposlenih invalidov na zaščitenih delovnih mestih
še enega strokovnega sodelavca, ki je usposobljen za vodenje delovnih procesov
in izvajanje strokovne pomoči ter spremljanje zaposlenih invalidov na
zaščitenih delovnih mestih glede na njihovo invalidnost.
(5) Zaposlitveni center razpolaga s poslovnimi prostori, ki
so označeni, dostopni in prilagojeni potrebam zaposlenih invalidov glede na
vrsto njihove invalidnosti ter opremljeni za izvajanje dejavnosti, in ima
ustrezna delovna sredstva za delo.
5. člen
(vloga)
(1) Pravna oseba, ki želi delovati kot zaposlitveni center,
vloži vlogo na ministrstvo, pristojno za invalidsko varstvo (v nadaljnjem besedilu:
ministrstvo).
(2) Pravna oseba vlogi iz prejšnjega odstavka priloži:
1.     
izpis iz sodnega registra,
2.     
predstavitev ustanovitelja načrtovanega zaposlitvenega centra,
3.     
izjavo, da ni družba v težavah v skladu z Zakonom o pomoči za reševanje
in prestrukturiranje gospodarskih družb in zadrug v težavah (Uradni list RS,
št. 5/17),
4.     
izjavo o nameravanem datumu začetka poslovanja,
5.     
dokazila o strokovni usposobljenosti in referencah strokovnih delavcev,
ki bodo zaposleni v zaposlitvenem centru,
6.     
odločbe Zavoda Republike Slovenije za zaposlovanje, iz katerih je
razvidno, da so invalidi, ki se bodo zaposlili v zaposlitvenem centru,
zaposljivi le na zaščitenih delovnih mestih,
7.     
splošni akt, v katerem pravna oseba opredeli najmanj pet zaščitenih
delovnih mest za invalide in število delovnih mest za strokovne delavce in
sodelavce z opisom njihovih del in nalog,
8.     
osnutke pogodb o zaposlitvi in
9.     
poslovni načrt.
(3) Poslovni načrt iz 9. točke prejšnjega odstavka vsebuje
predvsem:
1.     
opis dejavnosti zaposlitvenega centra in zaščitenih delovnih mest, na
katerih bodo delali invalidi ter analizo potrebnih prilagoditev poslovnih
procesov in delovnih programov,
2.     
tržno analizo načrtovanih dejavnosti z dokazili o ekonomski upravičenosti
ustanovitve zaposlitvenega centra,
3.     
finančni načrt poslovanja za obdobje treh let, iz katerega so razvidni
prihodki in odhodki iz dejavnosti in ločeno razdelani predvideni prihodki in
odhodki iz javnih sredstev (državne pomoči zaradi zaposlovanja invalidov),
4.     
načrt porabe javnih sredstev, prejetih zaradi zaposlovanja invalidov, v
skladu z 61. členom ZZRZI,
5.     
opredelitev prostorskih pogojev (tehnična opremljenost, dostopnost,
lastništvo, pogodbe o najemu),
6.     
opis strokovnega dela z zaposlenimi invalidi na zaščitenih delovnih
mestih.
(4) V primeru prenosa dejavnosti in delavcev na drugo pravno
osebo v skladu s 75. členom Zakona o delovnih razmerjih (Uradni list RS,
št. 21/13, 78/13 – popr., 47/15 – ZZSDT, 33/16 – PZ-F, 52/16 in 15/17 –
odl. US) delodajalec prenosnik ministrstvu predloži dokumente, ki izkazujejo
izpolnjevanje pogojev iz tega člena.
6. člen
(odločba)
(1) Vlogo za pridobitev statusa zaposlitvenega centra
pregleda in preveri strokovna komisija iz 56. člena ZZRZI, ki lahko opravi
pregled načrtovanega zaposlitvenega centra in razgovor z vodstvom načrtovanega
zaposlitvenega centra, o čemer sestavi zapisnik.
(2) Ko strokovna komisija iz 56. člena ZZRZI ugotovi,
ali so vlogi iz prvega odstavka prejšnjega člena priložena vsa potrebna dokazila,
iz katerih se lahko utemeljeno pričakuje uspešno poslovanje zaposlitvenega
centra, skladno z namenom ustanovitve, vlogo posreduje v odločitev ministru, pristojnemu
za invalidsko varstvo.
(3) Na podlagi mnenja strokovne komisije iz 56. člena
ZZRZI, minister, pristojen za invalidsko varstvo, izda odločbo o delovanju
zaposlitvenega centra ali odločbo, s katero vlogo zavrne.
7. člen
(delovanje)
(1) Zaposlitveni center ministrstvu za invalide, zaposlene na
zaščitenih delovnih mestih, pošlje odločbe Zavoda Republike Slovenije za
zaposlovanje, iz katerih je razvidno, da so zaposljivi le na zaščitenih
delovnih mestih, obrazce prijave v zavarovanje in kopije pogodb o zaposlitvi za
vse zaposlene delavce.
(2) Poslovodne osebe, strokovni delavci in strokovni
sodelavci v zaposlitvenem centru opravijo tudi osnovno strokovno izobraževanje
iz Programa izobraževanja strokovnih delavcev v invalidskih podjetjih in
zaposlitvenih centrih in dokazila o udeležbi posredujejo ministrstvu.
(3) Poslovodne osebe, vsi strokovni delavci in strokovni
sodelavci, zaposleni v zaposlitvenem centru, opravijo izobraževanje iz
prejšnjega odstavka najpozneje v enem letu od sklenitve pogodbe o zaposlitvi.
8. člen
(povečanje števila zaposlenih invalidov)
(1) Če zaposlitveni center na zaščitenih delovnih mestih na
novo zaposli invalide, ministrstvu predloži poslovni načrt in odločbe Zavoda
Republike Slovenije za zaposlovanje, iz katerih je razvidno, da so invalidi, ki
se bodo zaposlili v zaposlitvenem centru, zaposljivi le na zaščitenih delovnih
mestih, njihove pogodbe o zaposlitvi in obrazce prijave v zavarovanje.
(2) Zaposlitveni center ministrstvu mesečno poroča o
dejavnostih, ki so financirane iz javnih sredstev (mednarodnih, državnih,
lokalnih) in jih izvaja poleg svoje tržne dejavnosti. V poročilu navede število
vključenih oseb in poimenski seznam zaposlenih oseb, ki izvajajo te dejavnosti.
(3) Če zaposlitveni center poleg svoje tržne dejavnosti izvaja
dejavnosti, ki so financirane iz javnih sredstev, za izvajanje teh dejavnosti
zaposli dodatne delavce ali sodelavce.
(4) V zaposlitvenem centru ne smejo delati osebe preko
delodajalcev, vpisanih v register domačih ali tujih pravnih ali fizičnih oseb za
opravljanje dejavnosti zagotavljanja delavcev drugemu delodajalcu.
9. člen
(financiranje)
(1) Zaposlitveni center, ki zaposluje od vključno pet do
vključno deset invalidov na zaščitenih delovnih mestih, sofinancira:
-       
ministrstvo v višini 3.400 eurov mesečno,
-       
Javni štipendijski, razvojni, invalidski in jamstveni sklad Republike
Slovenije (v nadaljnjem besedilu: sklad, pristojen za vzpodbujanje zaposlovanja
invalidov), v višini 950 eurov mesečno.
(2) Če se število zaposlenih invalidov na zaščitenih delovnih
mestih zmanjša in zaposlitveni center na zadnji dan v mesecu, za katerega odda
zahtevek za sofinanciranje, nima zaposlenih vsaj pet invalidov na zaščitenih
delovnih mestih, ministrstvo zahtevek zavrne in zaposlitvenega centra za tisti
mesec ne sofinancira. Enako velja za sklad, pristojen za vzpodbujanje
zaposlovanja invalidov, ki za tisti mesec ne sofinancira zaposlitvenega centra.
(3) Za vsakega nadaljnjega zaposlenega invalida na zaščitenem
delovnem mestu se financiranje zviša za 220 eurov mesečno.
(4) Financiranje iz prejšnjega odstavka zagotavlja sklad,
pristojen za vzpodbujanje zaposlovanja invalidov.
10. člen
(državne pomoči)
Zaposlitveni centri lahko poleg finančnih sredstev iz
prejšnjega člena prejmejo tudi druga javna sredstva, pri čemer upoštevajo pravila,
ki veljajo za državne pomoči.
11. člen
(nadzor)
(1) Nadzor nad izpolnjevanjem pogojev, da lahko pravna oseba
posluje kot zaposlitveni center in nadzor nad uporabo finančnih sredstev, ki
predstavljajo državno pomoč zaradi zaposlenih invalidov, opravlja strokovna
komisija iz 56. člena ZZRZI.
(2) Nadzor se opravi najmanj enkrat v obdobju petih let.
12. člen
(odprava nepravilnosti)
Če strokovna komisija iz 56. člena ZZRZI pri nadzoru
ugotovi nepravilnosti, o tem obvesti ministrstvo, ki zaposlitvenemu centru
naloži odpravo nepravilnosti v določenem roku ali v primeru večjih
nepravilnosti takoj ravna v skladu s 60. členom ZZRZI.

Pravilnik o zaposlitvenih centrih (Uradni list
RS, št. 8/18) vsebuje naslednji končni določbi:
»13. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
zaposlitvenih centrih (Uradni list RS, št. 57/12 in 87/16).
14. člen
(začetek veljavnosti)
Ta pravilnik začne veljati 1. marca 2018.«.

Pravilnik o spremembi Pravilnika o
zaposlitvenih centrih (Uradni list RS, št. 11/22) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati 1. februarja 2022.«.