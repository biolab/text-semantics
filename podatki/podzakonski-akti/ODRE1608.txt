1. člen
Ta odredba določa pogoje in pravila ravnanja za obiskovanje
in zadrževanje v naravnem rezervatu Škocjanski zatok (v nadaljnjem besedilu:
rezervat).
2. člen
Izrazi, uporabljeni v tej odredbi, imajo naslednji pomen: 
1.     
Vodenje je spremljanje in usmerjanje obiskovalcev ter strokovna razlaga
o značilnostih naravnih prvin na širšem območju rezervata, o procesih, naravnih
vrednotah, rastlinskih in živalskih vrstah ter njihovih habitatih v rezervatu
in izvajanju programa varstva in razvoja naravnega rezervata Škocjanski zatok. 
2.     
Infrastrukturna ureditev je ureditev poti, informacijskega centra in
opazovalnic (v nadaljnjem besedilu: parkovna infrastruktura) in je opredeljena
v odloku o varstvu in razvoju naravnega rezervata Škocjanski zatok (Uradni list
RS, št. 31/99). 
3.     
Skupina obiskovalcev je vsaka skupina ljudi, ki šteje najmanj 10 in
največ 25 oseb. 
4.     
Šolska skupina je skupina obiskovalcev, ki je en šolski razred, ne glede
na določbe prejšnje točke in ki ima spremstvo vsaj ene dodatne osebe, skladno z
normativi, ki veljajo za šolske izlete. 
5.     
Odbor rezervata je odbor, ki je opredeljen v 13. členu koncesijske
pogodbe za upravljanje naravnega rezervata Škocjanski zatok, opr. št.
252100-50-85/00, z dne 5. 6. 2000, sklenjene med Vlado Republike Slovenije in
Društvom za opazovanje in proučevanje ptic Slovenije, DOPPS, Langusova 10,
Ljubljana.
3. člen
(1) Dostop v rezervat je dovoljen na treh točkah zunanje meje
rezervata, ki so: 
1.     
Bertoška bonifika kot glavni vhod oziroma izhod, ki je obenem tudi vstop
v informacijski center rezervata; 
2.     
pešpot na severozahodni strani rezervata ob ankaranski vpadnici; 
3.     
kolesarska steza na južnem robu rezervata. 
(2) Točke dostopa iz prejšnjega odstavka se določijo v
prostorsko izvedbenem aktu ureditveni načrt za naravni rezervat Škocjanski
zatok in se označijo v naravi.
4. člen
(1) V rezervat je dovoljeno vstopiti le peš ali s kolesom. 
(2) Gibanje v rezervatu je dovoljeno le po poteh, namenjenih
obiskovalcem, vožnja s kolesom pa le po označeni kolesarski stezi.
5. člen
(1) Rezervat je odprt za obisk v času od sončnega vzhoda do
sončnega zahoda vse dni v letu. Upravljavec rezervata (v nadaljnjem besedilu:
upravljavec) lahko določi tudi drugačen urnik obiska rezervata, če to zahtevajo
posebne razmere ali stanje v rezervatu skladno z zakonom in odlokom o varstvu in
razvoju naravnega rezervata Škocjanski zatok. 
(2) Zadrževanje v rezervatu je dovoljeno samo v okviru
označene parkovne infrastrukture. 
(3) Kadar je rezervat odprt za obisk, se obiskovalci lahko
zadržujejo nedoločen čas, vendar tako da ne motijo ostalih obiskovalcev in da
omogočajo vstop tudi čakajočim obiskovalcem. 
(4) Omejitve obiskovanja in zadrževanja v rezervatu ne
veljajo za upravljavca in strokovno službo ter za posameznike raziskovalce.
Posamezniki raziskovalci morajo pred vstopom predložiti dovoljenje ministra za
zadrževanje v rezervatu izven časa obiska.
6. člen
(1) V času obiska rezervata in informacijskega centra
upravljavec določi ure vodenih obiskov za skupine obiskovalcev, in sicer glede
na: 
-       
povpraševanje po vodenem obisku, 
-       
kadrovske zmogljivosti upravljavca in 
-       
letni čas. 
(2) Upravljavec določi tudi uradne ure delovanja
informacijskega centra, v katerih so obiskovalcem zagotovljene vse informacije
o pogojih obiskovanja in zadrževanja v rezervatu in informacijskem centru, ter
jih skupaj z urami vodenih obiskov iz prejšnjega odstavka objavi tako, da so
dostopne javnosti. 
(3) Do začetka delovanja informacijskega centra so
obiskovalcem zagotovljene informacije iz prejšnjega odstavka vsak dan v času
uradnih ur v začasnem informacijskem centru.
7. člen
(1) Skupina obiskovalcev ali šolska skupina lahko vstopi v
rezervat le ob urah, ki so določene za vodene obiske. 
(2) Obisk skupine obiskovalcev se lahko predhodno najavi
upravljavcu. V primeru velikega števila najav skupine obiskovalcev vstopajo po
vrstnem redu najav in prihodov.
8. člen
Delovanje informacijskega centra ter vodenje v rezervatu in
informacijskem centru se zagotovi tudi ob sobotah, nedeljah in praznikih.
9. člen
Vstop v naravni rezervat je prost. Za vstop v informacijski
center se plača vstopnina.
10. člen
(1) Vodenje po rezervatu in po informacijskem centru ter
storitve znotraj informacijskega centra se izvajajo proti plačilu. 
(2) Vodenje po naravnem rezervatu in informacijskem centru je
za skupine obiskovalcev obvezno. 
(3) Vodenje po rezervatu in informacijskem centru izvaja
upravljavec.
11. člen
(1) Vrsto storitev v tekočem letu in višino cen zanje določi
upravljavec v letnem programu, ki ga potrdi minister. 
(2) Upravljavec mora objaviti cenik storitev na vidnem mestu.
(3) Prihodek od storitev mora upravljavec prikazati v letnem
zaključnem računu na podlagi koncesije za upravljanje rezervata.
12. člen
(1) Kodeks obnašanja v rezervatu, ki ga pripravi upravljavec,
mora biti objavljen na vidnem mestu in dostopen obiskovalcem v tiskani obliki
ali drugače. 
(2) Kodeks iz prejšnjega odstavka je za obiskovalce obvezen.
13. člen
(1) O obisku rezervata upravljavec vodi posebno evidenco
obiskovalcev, na podlagi katere razporeja vstop obiskovalcev in skupin
obiskovalcev glede na zmogljivosti rezervata. 
(2) V evidenco iz prejšnjega odstavka se vpisuje tudi najave
skupin obiskovalcev iz 7. člena te odredbe. 
(3) Upravljavec priloži evidenco iz prvega odstavka tega
člena letnemu poročilu o izvajanju programa varstva in razvoja rezervata.
14. člen
Ta odredba začne veljati petnajsti dan po objavi v Uradnem
listu Republike Slovenije.
Št. 354-06-16/01
Ljubljana, dne 20. junija 2001.
mag. Janez Kopač l. r. 
Minister 
za okolje in prostor