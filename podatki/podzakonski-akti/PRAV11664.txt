1. člen
Ta pravilnik določa način vzpostavitve,
upravljanja in vzdrževanja enotnega informacijskega sistema iz dvanajstega odstavka
41. člena Zakona o javnem naročanju (Uradni list RS, št. 12/13 – uradno
prečiščeno besedilo, 19/14 in 90/14 – ZDU-1I; v nadaljnjem besedilu: ZJN-2) in
dvanajstega odstavka 45. člena Zakona o javnem naročanju na vodnem,
energetskem, transportnem področju in področju poštnih storitev (Uradni list
RS, št. 72/11 – uradno prečiščeno besedilo, 43/12 – odl. US, 90/12, 19/14 in
90/14 – ZDU-1I; v nadaljnjem besedilu: ZJNVETPS), ki predstavlja zbirko
podatkov o ponudnikih ter njihovih ponudbah, način, nabor in dinamiko
prevzemanja podatkov iz uradnih evidenc, način in nabor predložitve drugih
dokazil s strani kandidata ali ponudnika, način zavarovanja osebnih podatkov
ter način določanja pooblaščenosti za vpogled.
2. člen
(1) Podatki iz zbirke podatkov o ponudnikih
ter njihovih ponudbah se uporabljajo izključno za preveritev ponudb v skladu s
77. členom ZJN-2, 81. členom ZJNVETPS in 72. členom Zakona o javnem
naročanju na področju obrambe in varnosti (Uradni list RS, št. 90/12 in 90/14 – ZDU-1I; v nadaljnjem besedilu:
ZJNPOV). V zbirki lahko naročnik vpogleda le v tiste podatke iz uradne
evidence, ki so potrebni za preverjanje ponudbe v posameznem postopku javnega
naročanja, če je za ta postopek javnega naročanja ponudnik privolil v takšen
način pridobitve podatkov.
(2) Zbirka podatkov o ponudnikih ter
njihovih ponudbah se v enotnem informacijskem sistemu vodi po naročniku in
številki objave obvestila o javnem naročilu na portalu javnih naročil. Če
naročnik ni objavil obvestila o javnem naročilu, se vodi po naročniku in
referenčni številki javnega naročila, ki jo je določil naročnik.
3. člen
(1) Podatki v enotnem informacijskem
sistemu se pridobijo iz naslednjih uradnih evidenc:
1.     
poslovni register,
2.     
register transakcijskih računov,
3.     
kazenska evidenca za pravne osebe,
4.     
kazenska evidenca za fizične osebe,
5.     
evidenca zapadlih, neplačanih davkov in prispevkov za socialno varnost,
6.     
evidenca insolvenčnih postopkov,
7.     
evidenca ponudnikov z negativnimi referencami.
(2) Podatke iz uradne evidence iz 3.
točke prejšnjega odstavka lahko naročnik za posameznega kandidata ali ponudnika
zahteva, če se je kandidat ali ponudnik strinjal s preveritvijo teh podatkov v
zbirki podatkov o ponudnikih ter njihovih ponudbah in je v tej zbirki deponiral
pisno soglasje za preveritev podatkov v kazenski evidenci za pravne osebe.
Podatke iz 4. točke prejšnjega odstavka lahko naročnik za zakonite
zastopnike posameznega kandidata ali ponudnika zahteva, če se je kandidat ali
ponudnik strinjal s preveritvijo podatkov v zbirki podatkov o ponudnikih ter
njihovih ponudbah in je v tej zbirki deponiral pisno soglasje zakonitih zastopnikov
za preveritev podatkov v kazenski evidenci za fizične osebe. Pisna soglasja iz
tega člena veljajo za postopek oddaje javnega naročila, za katerega so dana.
(3) Podatki iz uradnih evidenc iz
prvega odstavka tega člena se prevzemajo v skladu s pisnim dogovorom o tehničnih
pogojih za njihovo prevzemanje in razmejitvi odgovornosti pri pošiljanju,
prevzemanju in obdelavi podatkov iz uradnih evidenc, ki ga skleneta ministrstvo, pristojno za upravo, in upravljavec posamezne uradne
evidence. Podatki se v zbirko podatkov o ponudnikih ter njihovih ponudbah
prevzemajo na podlagi vsakokratne zahteve naročnika, kandidata ali ponudnika.
4. člen
(1) Iz poslovnega registra se v zbirko
podatkov o ponudnikih ter njihovih ponudbah pridobijo naslednji podatki o:
1.     
kandidatu ali ponudniku:
- 
matična številka;
- 
davčna številka;
- 
firma in skrajšana firma;
- 
sedež in poslovni naslov;
- 
pravnoorganizacijska oblika;
- 
registrirane dejavnosti (SKD);
- 
transakcijski računi;
2.     
zakonitih zastopnikih kandidata ali ponudnika:
- 
ime osebe, pooblaščene za zastopanje;
- 
enotna matična številka občana (EMŠO);
- 
naslov;
- 
datum podelitve pooblastila za zastopanje;
- 
vrsta zastopnika;
- 
način in omejitve zastopanja.
(2) Podatek o enotni matični številki
občana iz druge alineje 2. točke prejšnjega odstavka se iz poslovnega registra
pridobi za zagotavljanje istovetnosti zakonitega zastopnika kandidata ali
ponudnika in preveritev nekaznovanosti tega zastopnika v kazenski evidenci za
fizične osebe. Podatek se pridobi pod pogojem, da je kandidat ali ponudnik
privolil v preveritev teh podatkov v zbirki podatkov o ponudnikih ter njihovih
ponudbah in je za to preveritev v zbirki deponiral pisno soglasje zakonitega
zastopnika.
(3) Iz registra transakcijskih računov
se v zbirko podatkov o ponudnikih ter njihovih ponudbah pridobijo naslednji
podatki o:
1.     
kandidatu ali ponudniku:
- 
matična številka;
- 
davčna številka;
- 
polno in kratko ime;
- 
poslovni naslov;
2.     
transakcijskih računih kandidata ali ponudnika:
- 
številka transakcijskega računa;
- 
vrsta računa;
- 
neporavnane obveznosti;
- 
ponudnik plačilnih storitev.
(4) Iz uradne evidence iz 3. do 7.
točke prvega odstavka prejšnjega člena se v zbirko podatkov o ponudnikih ter
njihovih ponudbah pridobi le podatek, ali subjekt izpolnjuje zahtevo iz
postopka javnega naročanja ali ne.
(5) Podatki se v zbirki podatkov o
ponudnikih ter njihovih ponudbah hranijo do dokončnosti odločitve o oddaji
naročila, potem se izbrišejo.
5. člen
(1) Kandidat ali ponudnik lahko s
kvalificiranim digitalnim potrdilom v zbirki podatkov o ponudnikih ter njihovih
ponudbah privoli v preveritev podatkov v tej zbirki in v njej deponira katero
koli dokazilo o izpolnjevanju pogojev za ugotavljanje sposobnosti, zahtev glede
tehničnih specifikacij in druga dokazila, o katerih se ne vodi uradna evidenca.
(2) Kandidat ali ponudnik lahko
obdeluje le podatke, ki jih je v zbirki podatkov o ponudnikih ter njihovih
ponudbah deponiral sam, vpogleda in natisne pa lahko podatke, ki se o njem
vodijo v uradni evidenci in se v skladu s prejšnjim členom pridobivajo v zbirko
podatkov o ponudnikih ter njihovih ponudbah.
6. člen
Naročnik do podatkov v zbirki podatkov o
ponudnikih ter njihovih ponudbah dostopa s kvalificiranim digitalnim potrdilom
registriranega overitelja v Republiki Sloveniji, ki ga uporablja izključno
fizična oseba, zaposlena pri naročniku, ki ji je digitalno potrdilo izdano.
Kvalificirano digitalno potrdilo se ne sme posojati tretjim osebam, lastno
kvalificirano digitalno potrdilo se ne sme uporabljati za pridobivanje podatkov
namesto tretjih oseb, tudi če ima tretja oseba enake pravice do dostopa, kakor
jih ima imetnik kvalificiranega digitalnega potrdila, in se ga ne sme
uporabljati skupinsko.
7. člen
(1) Dostop do zbirke podatkov o ponudnikih
ter njihovih ponudbah je na podlagi varnostne sheme urejen prek enotne vstopne
točke enotnega informacijskega sistema na področju javnega naročanja.
(2) Varnostna shema je zbirka podatkov
o vseh uporabnikih zbirke podatkov o ponudnikih ter njihovih ponudbah in pravicah
do dostopa posameznih imetnikov kvalificiranih digitalnih potrdil. Pravice do
dostopa se nanašajo na dodelitev, odvzem in ukinitev dostopa do zbirke podatkov
o ponudnikih ter njihovih ponudbah oziroma do podatkov v tej zbirki. Pravice do
dostopa osebam, zaposlenim na ministrstvu, pristojnem za upravo, ki opravljajo
naloge nadzora in upravljanja zbirke podatkov o ponudnikih ter njihovih ponudbah,
ter kandidatom in ponudnikom dodeljuje pooblaščena oseba upravljavca zbirke
podatkov. Osebam, zaposlenim pri naročnikih, dodeljuje pravice do dostopa
odgovorna oseba naročnika. Ob dodelitvi pravic imetnik kvalificiranega
digitalnega potrdila pisno izjavi, da bo pri delu ravnal v skladu z zakonom, ki
ureja varstvo osebnih podatkov, tajnih podatkov in poslovnih skrivnosti, ter
tem pravilnikom.
8. člen
Pooblaščena oseba upravljavca, zadolžena za
nadzor in upravljanje zbirke podatkov o ponudnikih ter njihovih ponudbah,
dvakrat letno pripravi seznam naključnih dostopov, za katere mora naročnik
preveriti upravičenost dostopov. O ugotovitvah odgovorna oseba naročnika poroča
pooblaščeni osebi upravljavca. Če se pri nadzoru ugotovijo nepravilnosti glede
obdelave osebnih podatkov, ki bi lahko pomenili sum storitve prekrška, mora
odgovorna oseba naročnika o tem obvestiti tudi državni nadzorni organ za
varstvo osebnih podatkov.
9. člen
(1) Zbirka podatkov o ponudnikih ter
njihovih ponudbah se upravlja v elektronski obliki. Upravlja in vzdržuje jo
ministrstvo, pristojno za upravo.
(2) Upravljavec zbirke podatkov o
ponudnikih ter njihovih ponudbah za vsak dostop in delo v zbirki zagotovi
možnost naknadnega preverjanja časa, avtorja in vsebine posegov in vpogledov v
zbirko podatkov pet let od opravljenega posega ali vpogleda. V zbirki o
ponudnikih ter njihovih ponudbah se osebni podatki varujejo v skladu z zakonom,
ki ureja varstvo osebnih podatkov.

Pravilnik o enotnem informacijskem sistemu na
področju javnega naročanja (Uradni list RS, št. 57/13) vsebuje naslednjo končno določbo:
»10. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o enotnem
informacijskem sistemu na področju javnega naročanja (Uradni list RS, št. 5/15) vsebuje naslednjo končno določbo:
»KONČNA DOLOČBA
5. člen
Ta pravilnik začne veljati naslednji dan po
objavi v Uradnem listu Republike Slovenije.«.