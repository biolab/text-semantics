1. SPLOŠNE DOLOČBE
1. člen
(vsebina sklepa)
(1) Ta sklep določa podrobnejšo vsebino dokumentacije,
ki jo borznoposredniška družba priloži zahtevi za izdajo dovoljenja za
vključitev kapitalskega instrumenta v izračun kapitala borznoposredniške družbe
iz tretjega odstavka 26. člena Uredbe (EU) št. 575/2013 Evropskega
parlamenta in Sveta z dne 26. junija 2013 o bonitetnih zahtevah za
kreditne institucije in investicijska podjetja ter o spremembi Uredbe (EU)
št. 648/2012 (UL L št. 176 z dne 27. junija 2013, str. 1; v
nadaljevanju: Uredba 575/2013/EU) oziroma zahtevi iz prvega odstavka
193. člena Zakona o trgu finančnih instrumentov (Uradni list RS,
št. 108/10 – UPB3, 78/11, 55/12, 105/12 – ZBan-1J, 63/13 – ZS-K, 30/16 in
44/16 – ZRPPB; v nadaljevanju: ZTFI) v zvezi z drugim odstavkom 129. člena
Zakona o bančništvu (Uradni list RS, št. 25/15 in 44/16 – ZRPPB; v
nadaljevanju: ZBan-2).
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
(3) Za borznoposredniško družbo, ki je organizirana kot
družba z omejeno odgovornostjo, se določbe tega sklepa uporabljajo smiselno
tudi za poslovne deleže družbe, kapitalski instrument pa se nanaša tudi na
osnovne vložke oziroma iz tega naslova pridobljene poslovne deleže družbenikov
družbe z omejeno odgovornostjo.
2. člen
(opredelitev pojmov)
Pojmi, uporabljeni v tem sklepu, imajo enak pomen kot v
določbah ZTFI in Uredbi 575/2013/EU ter predpisih, izdanih na njuni podlagi.
2. DOKUMENTACIJA ZA IZDAJO DOVOLJENJA ZA VKLJUČITEV
KAPITALSKEGA INSTRUMENTA V IZRAČUN KAPITALA
3. člen
(splošno)
(1) Borznoposredniška družba mora skladno s tretjim
odstavkom 26. člena Uredbe 575/2013/EU oziroma prvim odstavkom
193. člena ZTFI v zvezi z drugim odstavkom 129. člena ZBan-2
pridobiti dovoljenje Agencije za vključitev kapitalskega instrumenta v izračun
kapitala ter pri tem upoštevati določbe glede postopka odločanja o izdaji
dovoljenja iz oddelka 14.4. ZTFI, razen če Uredba 575/2013/EU ali drug predpis
izrecno določa drugače.
(2) Zahtevi za izdajo dovoljenja za vključitev kapitalskega
instrumenta v izračun kapitala mora borznoposredniška družba predložiti
informacije iz 4. člena tega sklepa.
4. člen
(vsebina zahteve za izdajo dovoljenja)
(1) Zahteva za izdajo dovoljenja za vključitev
kapitalskega instrumenta v izračun kapitala iz drugega odstavka 3. člena
tega sklepa mora vsebovati naslednje:
1.     
osnovna dokumentacija (pogodba, prospekt, drugo), povezana z izdajo
kapitalskega instrumenta;
2.     
znesek ter datum načrtovane izdaje kapitalskega instrumenta za
vključitev v izračun kapitala ter vpliv na kapitalske količnike iz
92. člena Uredbe 575/2013/EU;
3.     
navedba kategorije kapitala ter raven vključevanja kapitalskega
instrumenta (posamična oziroma konsolidirana osnova);
4.     
navedba imetnika kapitalskega instrumenta, če je znan, sicer navedba
potencialnega imetnika oziroma vrste potencialnih imetnikov (profesionalne
stranke, neprofesionalne stranke) zadevnega kapitalskega instrumenta;
5.     
povzetek glavnih značilnosti kapitalskega instrumenta na podlagi
predpisane predloge iz Priloge II Izvedbene uredbe Komisije (EU)
št. 1423/2013 z dne 20. decembra 2013 o določitvi izvedbenih
tehničnih standardov glede zahtev po razkritju o kapitalu za institucije v
skladu z Uredbo (EU) št. 575/2013 Evropskega parlamenta in Sveta (UL L
št. 355 z dne 31. decembra 2013);
6.     
prikaz izpolnjevanja zahtevanih pogojev iz 28., 52. ali 63. člena
Uredbe 575/2013/EU, vključno z relevantnimi pogoji iz regulativnih in
izvedbenih tehničnih standardov oziroma drugih predpisov;
7.     
opis računovodske obravnave zadevnega kapitalskega instrumenta skupaj z
mnenjem pooblaščenega revizorja glede njene primernosti;
8.     
izračun kapitala in kapitalskih zahtev borznoposredniške družbe ter pri
borznoposredniških družbah, ki imajo dovoljenje za poslovanje za svoj račun ali
izvedbo prve ali nadaljnje prodaje finančnih instrumentov z obveznostjo odkupa
in ki po določbah Zakona o gospodarskih družbah (Uradni list RS, št. 65/09
– UPB, 33/11, 91/11, 32/12, 57/12, 44/13 – odločba US, 82/13 in 55/15; v
nadaljevanju: ZGD-1) spadajo med velike družbe tudi izračun kapitalskih
blažilnikov, po stanju na zadnji dan meseca pred vložitvijo zahteve za izdajo
dovoljenja, vključno z višino in sestavo kapitala po posameznih kategorijah
oziroma postavkah;
9.     
projekcijo izračuna kapitala in kapitalskih zahtev borznoposredniške
družbe ter pri borznoposredniških družbah, ki imajo dovoljenje za poslovanje za
svoj račun ali izvedbo prve ali nadaljnje prodaje finančnih instrumentov z
obveznostjo odkupa in ki po določbah ZGD-1 spadajo med velike družbe tudi
izračun kapitalskih blažilnikov, za obdobje prihodnjih treh let, ter opis
poslovne strategije, vključno s projekcijo prihodnjih poslovnih rezultatov ter
razlogi za vključitev kapitalskega instrumenta;
10.  
soglasje organov vodenja in nadzora borznoposredniške družbe glede
izdaje kapitalskega instrumenta;
11.  
krajši vsebinski in časovni opis dodatnih dovoljenj in soglasij, ki jih
mora borznoposredniška družba pridobiti v zvezi z izdajo relevantnega
kapitalskega instrumenta na podlagi relevantne zakonodaje;
12.  
druga dejstva in okoliščine, ki bi lahko vplivala na izpolnjevanje
pogojev za pridobitev dovoljenja za vključitev kapitalskega instrumenta v
izračun kapitala borznoposredniške družbe.
(2) Informacije iz prvega odstavka tega člena
borznoposredniška družba predloži Agenciji na posamični oziroma konsolidirani
podlagi, v odvisnosti od ravni vključevanja zadevnega kapitalskega instrumenta
v izračun kapitala. Če namerava borznoposredniška družba zadevni kapitalski
instrument vključiti v izračun kapitala na konsolidirani podlagi, se določbe iz
prvega odstavka tega člena uporabljajo s smiselno prilagoditvijo pri
predložitvi informacij.
(3) Informacije iz 6. točke prvega odstavka tega člena
morajo biti predložene v obliki preglednice, v kateri so posamično navedeni:
1.     
vsi zahtevani pogoji za relevanten kapitalski instrument;
2.     
sklici na osnovno dokumentacijo iz 1. točke prvega odstavka tega člena
(navedba strani ter člena, odstavka, točke, drugo), katerih vsebina utemeljuje
izpolnjevanje zahtevanih pogojev;
3.     
samoocene skladnosti izpolnjevanja vseh zahtevanih pogojev.
(4) Borznoposredniška družba v okviru postopka odločanja
o zahtevi za izdajo dovoljenja za vključitev kapitalskega instrumenta v izračun
kapitala Agenciji nemudoma predloži spremenjene, nove oziroma dodatne
informacije, če pride do sprememb ali dopolnitev prvotno predloženih informacij
iz prvega odstavka tega člena.
(5) Če je postopek odločanja Agencije o izdaji
dovoljenja za vključitev kapitalskega instrumenta v izračun kapitala opravljen
na podlagi osnutka osnovne dokumentacije iz 1. točke prvega odstavka tega
člena, borznoposredniška družba predloži končno verzijo najkasneje v petih
delovnih dneh od njene sklenitve oziroma uveljavitve. Hkrati priloži izjavo organa
vodenja borznoposredniške družbe, da se končna različica osnovne dokumentacije
iz 1. točke prvega odstavka tega člena ne razlikuje od prvotno predloženega
osnutka, na podlagi katere je Agencija sprejela odločitev v obliki izdanega
dovoljenja za vključitev kapitalskega instrumenta v izračun kapitala oziroma
pojasni razlike od prvotno predloženega osnutka tako da predloži čistopis
dokumentacije ter dokumentacijo, iz katere bodo razvidne spremembe, v
elektronsko berljivem formatu.
(6) Ne glede na dejstvo, da je borznoposredniška družba
pridobila dovoljenje Agencije za vključitev kapitalskega instrumenta v izračun
kapitala na podlagi tretjega odstavka 26. člena Uredbe 575/2013/EU oziroma
prvega odstavka 193. člena ZTFI v zvezi z drugim odstavkom 129. člena
ZBan-2, lahko Agencija od borznoposredniške družbe zahteva dopolnitve ali
spremembe posameznih določb osnovne dokumentacije iz 1. točke prvega odstavka
tega člena, če se v naknadnem postopku pregledovanja kakovosti kapitalskega
instrumenta s strani Evropskega bančnega organa na podlagi 80. člena
Uredbe 575/2013/EU ugotovi odstopanja od zahtevanih pogojev za zadevni
kapitalski instrument borznoposredniške družbe.
3. KONČNA DOLOČBA
5. člen
(uveljavitev sklepa)
Ta sklep začne veljati petnajsti dan po objavi v Uradnem listu
Republike Slovenije.
Št. 00700-10/2016-3
Ljubljana, dne 4. novembra 2016
EVA 2016-1611-0114
Predsednik Sveta
Agencije za trg vrednostnih papirjev
mag. Miloš Čas l.r.