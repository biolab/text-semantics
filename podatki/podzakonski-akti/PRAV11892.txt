1. člen
(vsebina pravilnika)
Ta pravilnik določa način vračila trošarine
oziroma oprostitve plačila trošarine za energente, katerim je dodano biogorivo,
v skladu s prvim odstavkom 54.c člena Zakona o trošarinah (Uradni list RS, št.
97/10 – uradno prečiščeno besedilo, 48/12 in 109/12; v nadaljnjem besedilu:
zakon) in za katere je nastala trošarinska obveznost v skladu s 5. členom
zakona, carinski organ, ki je pristojen za vračilo, vsebino obračuna trošarine
za energente z dodanim biogorivom ter dokazila in evidence, ki jih mora voditi
upravičenec za oprostitev plačila trošarine oziroma vračilo plačane trošarine.
2. člen
(upravičenec)
Oprostitev plačila trošarine ali vračilo
plačane trošarine v skladu s 54.c členom zakona lahko uveljavlja upravičenec:
-       
imetnik trošarinskega dovoljenja, ki energentom v svojem trošarinskem
skladišču v Sloveniji dodaja biogorivo, oziroma prejema energente, ki jim je
bilo dodano biogorivo v drugem trošarinskem skladišču v Sloveniji,
-       
imetnik trošarinskega dovoljenja, pooblaščeni prejemnik ali začasno
pooblaščeni prejemnik, ki prejema energente, ki jim je bilo dodano biogorivo v
trošarinskem skladišču v drugi državi članici Evropske unije,
-       
oseba, ki vnaša energente, ki jim je bilo dodano biogorivo v
trošarinskem skladišču v drugi državi članici Evropske unije, trošarina pa je
zanje že bila plačana v drugi državi članici (v nadaljnem besedilu: energenti z
že plačano trošarino),
-       
ali uvoznik, ki prejema energente, katerim je bilo dodano biogorivo v
proizvodnem obratu izven Evropske unije.
3. člen
(način uveljavljanja pravice)
(1) Upravičenec lahko uveljavlja
pravico iz prvega odstavka 54.c člena zakona z oprostitvijo plačila trošarine
ali z vračilom plačane trošarine.
(2) Upravičenec uveljavlja oprostitev
plačila trošarine s predložitvijo obračuna trošarine za energente z dodanim
biogorivom (v nadaljnem besedilu: obračun) na obrazcu TRO-BIO, ki je priloga
tega pravilnika in njegov sestavni del. K obračunu se priložijo dokazila iz
prvega odstavka 4. člena tega pravilnika.
(3) Upravičenec uveljavlja vračilo
plačane trošarine s predložitvijo zahtevka za vračilo trošarine (v nadaljnem
besedilu: zahtevek). K zahtevku se priložijo dokazila iz prvega odstavka 4.
člena tega pravilnika in dokazilo o plačani trošarini.
(4) Upravičenec vloži obračun oziroma
zahtevek pri pristojnem carinskem organu, določenem z uredbo, ki določa
carinske urade v Republiki Sloveniji, njihov sedež in krajevno pristojnost. V
primeru oprostitve plačila trošarine pri uvozu je pristojen tisti carinski organ,
kjer je vložena carinska deklaracija za sprostitev v prosti promet.
4. člen
(dokazila in evidence)
(1) Upravičenec k obračunu oziroma
zahtevku priloži:
-       
seznam trošarinskih dokumentov po zaporednih številkah oziroma po
enotnih trošarinskih oznakah, iz katerih sta razvidna vrsta in delež dodanega
biogoriva, za katerega se uveljavlja oprostitev oziroma vračilo trošarine, ali
-       
v primeru, ko je imetnik trošarinskega dovoljenja energentom dodajal
biogorivo v svojem trošarinskem skladišču, izjavo o vrsti in deležu dodanega
biogoriva, ter o načinu vmešavanja.
(2) Uvoznik za uveljavljanje
oprostitve plačila trošarine obračun predloži skupaj s carinsko deklaracijo.
Deklaraciji se priloži izjava osebe, ki je v proizvodnem obratu izven Evropske
unije opravila mešanje energentov z biogorivom, o vrsti in deležu dodanega
biogoriva, ter o načinu vmešavanja.
(3) Upravičenec mora hraniti podatke o
dobavitelju posamezne pošiljke, listine o vrsti in deležu biogoriva, ter o
načinu vmešavanja, za katerega je bil oproščen plačila trošarine, ter druge
podatke in listine, potrebne za nadzor nad obračunavanjem in plačevanjem
trošarine, in jih predložiti na zahtevo carinskega organa.
5. člen
(instrument zavarovanja)
Instrument zavarovanja, ki ga začasno
pooblaščeni prejemnik ali oseba, ki vnaša energente s plačano trošarino,
predloži carinskemu organu v skladu z 29.b, 35.b in 10.č členom zakona, velja
za ustreznega, če je mogoče z njim zavarovati celotni znesek trošarine za
energente, ki bi ga moral plačati, če ne bi uveljavil oprostitve plačila trošarine.
6. člen
(prenehanje veljavnosti)
Z dnem uveljavitve tega pravilnika preneha
veljati Pravilnik o plačilu trošarine za energente, ki so jim dodana biogoriva
(Uradni list RS, št. 9/07).
7. člen
(začetek veljavnosti in uporabe)
Ta pravilnik začne veljati naslednji dan po
objavi v Uradnem listu Republike Slovenije, prvič pa se uporabi za uveljavitev
oprostitve v aprilu 2014.
Št. 007-920/2013
Ljubljana, dne 20. februarja
2014
EVA 2013-1611-0171
dr. Uroš Čufer l.r.
Minister
za finance

Priloga: Obračun
trošarine za energente z dodatnim biogorivom in navodilo za izpolnjevanje
obrazca TRO-BIO 