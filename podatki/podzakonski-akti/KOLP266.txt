I. SPLOŠNE DOLOČBE
1. člen
(namen kolektivne pogodbe)
Ta kolektivna pogodba (v nadaljnjem besedilu: pogodba) ureja
delovna razmerja, ki se sklepajo s pogodbo o zaposlitvi med delavcem in Banko
Slovenije (v nadaljnjem besedilu: banka).
Pogodba ne vsebuje določb Zakona o delovnih razmerjih, ki se
neposredno uporabljajo.
Pogodba ureja tudi pravice in obveznosti strank te pogodbe, vključno
z načinom mirnega reševanja sporov.
2. člen
(uporaba izrazov v pogodbi)
Izrazi, uporabljeni v tej pogodbi, zapisani v moški slovnični
obliki, se uporabljajo kot nevtralni za ženske in moške.
3. člen
(odločanje o pravicah, obveznostih in odgovornostih
delavcev)
O pravicah, obveznostih in odgovornostih delavcev po tej pogodbi
odloča guverner oziroma od njega pisno pooblaščena oseba.
Pristojnosti, ki jih ima po tej pogodbi guverner, lahko v skladu
z Zakonom o Banki Slovenije prenese na namestnika guvernerja, viceguvernerja
ali druge delavce s posebnimi pooblastili in odgovornostmi, o čemer mora pisno
obvestiti sindikat banke.
II. POGODBA O ZAPOSLITVI
1. Sklenitev pogodbe o zaposlitvi
4. člen
(pogoji za sklenitev pogodbe o zaposlitvi)
Posebni pogoji za opravljanje dela v delovnem razmerju z banko
so določeni v aktu o sistemizaciji delovnih mest. 
O potrebi po sklenitvi delovnega razmerja odloča guverner na
podlagi utemeljenega predloga direktorja oddelka.
5. člen
(izpolnjevanje pogojev)
Delavec, ki sklene pogodbo o zaposlitvi, mora izpolnjevati pogoje
za opravljanje dela, določene v aktu o sistemizaciji delovnih mest banke in
objavljene v skladu z zakonom, ki ureja delovna razmerja in to pogodbo.
2. Pravice in obveznosti strank pri sklepanju pogodbe o
zaposlitvi
6. člen
(objava prostih delovnih mest oziroma vrste dela)
Objava delovnega mesta mora vsebovati zlasti:
-       
delovno mesto oziroma vrsto dela,
-       
pogoje za opravljanje dela, določene v sistemizaciji delovnih mest in
druge posebne pogoje,
-       
morebitni preizkus znanja in sposobnosti,
-       
poskusno delo,
-       
čas, za katerega se sklepa pogodba o zaposlitvi in
-       
rok za prijavo kandidata.
7. člen
(preizkus znanja oziroma sposobnosti)
Preizkus znanj oziroma sposobnosti kandidatov za opravljanje dela
na delovnem mestu oziroma za vrsto dela, za katero se sklepa pogodba o
zaposlitvi, se opravi v primerih, ko je preizkus določen v aktu o sistemizaciji
delovnih mest ali objavljen v objavi delovnega mesta.
Znanja in druge sposobnosti se lahko preizkusijo zlasti na
naslednje načine:
-       
z razgovorom,
-       
s psihološkim testiranjem,
-       
s preizkusom znanja s področja, za katerega se kandidat prijavlja, pred
tričlansko komisijo, katere člani imajo najmanj tako strokovno izobrazbo, kot
se zahteva za delovno mesto oziroma vrsto dela,
-       
z zdravniškim pregledom, ki ga izvede pooblaščeni zdravnik medicine dela
ali
-       
z zagovorom pisne naloge, s katerim kandidat dokazuje strokovno znanje
za dela na delovnem mestu, na katerega se je prijavil in ga opravi pred
tričlansko strokovno komisijo, katere člani morajo imeti najmanj tako strokovno
izobrazbo, kot se zahteva za delovno mesto oziroma vrsto dela.
8. člen
(izbira kandidata)
Izbiro med kandidati opravi direktor oddelka v sodelovanju z
vodjo kadrovske službe.
Izbranemu kandidatu se pošlje pisno obvestilo o izbiri, v katerem
se določi dan zglasitve v kadrovski službi in rok, do katerega mora podpisati
pogodbo o zaposlitvi.
9. člen
(pisnost pogodbe o zaposlitvi)
Pogodba o zaposlitvi se sklene v pisni obliki. Banka mora izbranemu
kandidatu izročiti pisni predlog pogodbe o zaposlitvi praviloma tri delovne dni
pred predvideno sklenitvijo pogodbe, pisno pogodbo o zaposlitvi pa ob njeni
sklenitvi. 
Pred pričetkom dela se je izbrani kandidat dolžan seznaniti s
to pogodbo in splošnimi akti banke.
10. člen
(sestavine pogodbe o zaposlitvi)
Pogodba o zaposlitvi mora vsebovati:
-       
podatke o delavcu in banki z navedbo njunega prebivališča oziroma
sedeža,
-       
datum nastopa dela,
-       
naziv delovnega mesta ali vrsto dela,
-       
kraj opravljanja dela,
-       
čas, za katerega je sklenjena pogodba o zaposlitvi in določilo o načinu
izrabe letnega dopusta, če je sklenjena pogodba o zaposlitvi za določen čas,
-       
določilo, ali gre za pogodbo o zaposlitvi s polnim ali krajšim delovnim
časom,
-       
določilo o dnevnem ali tedenskem delovnem času in razporeditvi delovnega
časa,
-       
trajanje poskusnega dela in kdo ocenjuje uspešnost delavca v času
poskusnega dela,
-       
določilo o znesku osnovne plače delavca v valuti, veljavni v Republiki
Sloveniji, ki mu pripada za opravljanje dela po pogodbi o zaposlitvi ter o
morebitnih drugih plačilih in
-       
navedbo vseh splošnih aktov banke, ki zavezujejo banko, določajo pogoje
dela, pravice in obveznosti delavca, oziroma urejajo tiste sestavine pogodbe o
zaposlitvi po zakonu, ki ureja delovna razmerja, pri katerih se banka lahko
sklicuje na splošne akte (dnevni ali tedenski redni delovni čas in razporeditev
delovnega časa, plačilno obdobje, plačilni dan in način izplačevanja plače,
letni dopust oziroma način določanja letnega dopusta, dolžino odpovednih
rokov).
3. Prenehanje pogodbe o zaposlitvi
3.1. Ugotavljanje delavčeve nesposobnosti
11. člen
(ugotavljanje delavčeve nesposobnosti)
Pooblaščena oseba lahko na pisni in obrazloženi predlog neposrednega
vodje ali direktorja oddelka, v katerem je delavec zaposlen, začne postopek
ugotavljanja delavčeve nesposobnosti. Delavčevo nesposobnost se lahko ugotavlja
le na podlagi delovne dokumentacije, ki ni starejša od enega leta. 
V času poskusnega dela postopka iz prejšnjega odstavka ni
mogoče voditi.
12. člen
(postopek ugotavljanja delavčeve nesposobnosti)
Pooblaščena oseba opravi z delavcem razgovor, v katerem se
delavec izreče o ugotovitvah oziroma navedbah neposrednega vodje ali direktorja
oddelka o delavčevem znanju, zmožnostih in doseganju rezultatov pri delu.
Delavec ima pravico do vpogleda v dokumentacijo, na podlagi katere je bil
pričet postopek. O razgovoru se vodi zapisnik.
V postopku je potrebno ugotoviti, ali je bil delavcu omogočen
enak obseg in dane enake možnosti usposabljanja za delo oziroma za strokovno
izpopolnjevanje kot drugim delavcem, ki opravljajo enako ali podobno delo.
Pooblaščena oseba poda pisni in obrazloženi predlog za redno
odpoved iz razloga nesposobnosti kadrovski službi.
13. člen
(odpravnina zaradi redne odpovedi pogodbe o zaposlitvi iz
razloga nesposobnosti)
Delavcu, ki je zaposlen v banki več kot eno leto, se v
primeru odpovedi iz razlogov nesposobnosti izplača odpravnino po določilih
zakona, ki ureja delovna razmerja.
3.2. Izredna odpoved pogodbe o zaposlitvi
14. člen
(izredna odpoved pogodbe o zaposlitvi)
Banka lahko delavcu izredno odpove pogodbo o zaposlitvi zlasti
v naslednjih primerih:
-       
odklonitev dela, za katerega je sklenil pogodbo o zaposlitvi,
-       
opustitev dejanja, zaradi katerega je onemogočen ali oviran delovni
proces,
-       
neizpolnjevanje, nevestno, nepravočasno ali malomarno opravljanje dela
na delovnem mestu,
-       
nespoštovanje navodil neposrednega vodje za delo,
-       
zloraba položaja oziroma danega pooblastila oziroma prekoračitev
pooblastila,
-       
nespoštovanje predpisov o varovanju poslovne ali vojaške tajnosti,
-       
nezakonito razpolaganje s sredstvi banke,
-       
uporaba sredstev banke v zasebne namene,
-       
nezakonita, neracionalna ali nesmotrna uporaba delovnih sredstev, zaradi
česar nastane premoženjska škoda,
-       
nespoštovanje predpisov o varnosti in zdravju pri delu,
-       
prihajanje na delo v vinjenem stanju, uživanje alkohola ali drugih
narkotikov na delovnem mestu ali
-       
odsotnost z dela najmanj pet dni zaporedoma, pri čemer delavec o
razlogih za svojo odsotnost ne obvesti banke, čeprav bi to moral oziroma mogel
storiti.
3.3. Odpoved večjemu številu delavcev iz poslovnih razlogov
15. člen
(kriteriji za določitev presežnih delavcev)
Pri določitvi presežnih delavcev se upoštevajo naslednji kriteriji:
1.     
strokovna izobrazba oziroma usposobljenost za delo ter potrebna dodatna
znanja in zmožnosti; 
prednost pri ohranitvi zaposlitve ima delavec z višjo
strokovno izobrazbo oziroma z višjo strokovno usposobljenostjo in z več
dodatnimi znanji in zmožnostmi, potrebnimi za delo,
2.     
delovne izkušnje v banki;
prednost pri ohranitvi zaposlitve ima ob enakih predhodnih pogojih
delavec z daljšimi delovnimi izkušnjami v banki,
3.     
delovna uspešnost;
prednost pri ohranitvi zaposlitve ob enakem predhodnem kriteriju
ima delavec, ki je po oceni delovne uspešnosti pri delu bolj uspešen,
4.     
delovna doba;
ob enakem predhodnem kriteriju ima prednost pri ohranitvi zaposlitve
delavec z daljšo delovno dobo,
5.     
zdravstveno stanje delavca;
prednost pri ohranitvi zaposlitve ima delavec s slabšim zdravstvenim
stanjem, zlasti, če je to stanje posledica poškodbe pri delu,
6.     
socialno stanje delavca in njegove družine;
prednost pri ohranitvi zaposlitve ima delavec s slabšim
socialnim stanjem; pri ugotavljanju socialnega stanja se upošteva predvsem
število nepreskrbljenih otrok.
16. člen
(program razreševanja presežnih delavcev)
Program razreševanja presežnih delavcev sprejme guverner.
17. člen
(odpravnina presežnih delavcev)
Če banka odpove pogodbo o zaposlitvi iz poslovnih razlogov, je
dolžna izplačati delavcu odpravnino. Osnova za izračun odpravnine je povprečna
mesečna plača, ki jo je prejel ali, ki bi jo prejel delavec, če bi delal, v
zadnjih treh mesecih pred odpovedjo. Delavcu pripada odpravnina v višini:
-       
75% osnove za vsako leto dela v banki, če je zaposlen v banki več kot
eno leto do petnajst let,
-       
75% osnove za vsako leto dela v banki do 15 let in 100% za vsako leto
dela v banki nad 15 let, če je zaposlen v banki več kot petnajst let.
Odpravnina iz prejšnjega odstavka lahko presega 10-kratnik
osnove. 
3.4. Odpovedni roki
18. člen
(odpovedni roki)
Če odpoveduje pogodbo o zaposlitvi delavec, ima po podani
pisni odpovedi naslednji odpovedni rok:
-       
delavec, ki opravlja delo, za katero se zahteva I., II. ali III. stopnja
strokovne izobrazbe – 30 dni;
-       
delavec, ki opravlja delo, za katero se zahteva IV. ali V. stopnja
strokovne izobrazbe – 60 dni;
-       
delavec, ki opravlja delo, za katero se zahteva VI., VII., VIII. ali IX.
stopnja strokovne izobrazbe – 90 dni.
Delavec se v primerih druge in tretje alinee lahko z banko pisno
sporazume tudi o krajšem odpovednem roku, po predhodnem soglasju direktorja
oddelka, vendar odpovedni rok ne more biti krajši od 30 dni.
V času odpovednega roka ima delavec pravico do plačane odsotnosti
zaradi iskanja nove zaposlitve v trajanju štiri ure na teden.
III. PRAVICE, OBVEZNOSTI IN ODGOVORNOSTI IZ DELOVNEGA
RAZMERJA
1. Poskusno delo
19. člen
(splošno)
Poskusno delo se kot pogoj za sklenitev pogodbe o zaposlitvi določi
za vsa delovna mesta v banki.
20. člen
(trajanje poskusnega dela)
Poskusno delo, glede na stopnjo zahtevane strokovne izobrazbe
za delovno mesto, traja:

-       
  za dela od I. do III. stopnje

1 mesec


-       
  za dela IV. stopnje

2 meseca


-       
  za dela V. stopnje

3 mesece


-       
  za dela VI. stopnje

4 mesece


-       
  za dela od VII. do IX. stopnje

6 mesecev.

Poskusno delo se lahko podaljša v primeru začasne odsotnosti z
dela zaradi bolezni ali druge odsotnosti, ki traja več kot 15 delovnih dni, za
toliko časa, kolikor je trajala začasna odsotnost z dela.
21. člen
(ugotavljanje uspešnosti poskusnega dela)
Med poskusnim delom spremlja delo delavca njegov neposredni vodja.
Neposredni vodja ugotavlja pri delavcu zlasti odnos do dela, kvaliteto dela,
pravočasnost pri opravljanju nalog in rezultate dela.
Zapisnik o ugotovitvah z vsemi podatki, ki so potrebni za odločitev,
ali je bil delavec med poskusnim delom uspešen in, ali je dosegel ustrezne
rezultate dela, posreduje neposredni vodja za dela od I. do V. stopnje
najkasneje petnajst dni, za dela od VI. do IX. stopnje pa najkasneje trideset
dni pred iztekom poskusnega dela direktorju oddelka in kadrovski službi. 
Delavec mora biti seznanjen z ugotovitvami neposrednega vodje.
2. Plačilo za delo
22. člen
(vrsta plačil)
Plačilo za delo po pogodbi o zaposlitvi je sestavljeno iz:
-       
plače, ki je sestavljena iz osnovne plače, dela plače za delovno
uspešnost in dodatkov
-       
drugih vrst plačil po tej pogodbi.
Podatki o izplačanem plačilu za delo posameznega delavca so
zaupni.
23. člen
(plačilni dan)
Plača se izplačuje za plačilno obdobje enega meseca. 
Plačo za pretekli mesec se izplača najkasneje sedmi delovni
dan po preteku plačilnega obdobja.
2.1. Osnovna in izhodiščna plača
24. člen
(osnovna plača)
Osnovna plača za delovno mesto je zmnožek tarifnega količnika
delovnega mesta, za katerega je delavec sklenil pogodbo o zaposlitvi, in
izhodiščne plače.
Tarifni količnik delovnega mesta pomeni razmerje posameznega delovnega
mesta do vrednosti najbolj enostavnega delovnega mesta v banki, ki je
ovrednoteno s tarifnim količnikom 1.00 (tarifni razred I).
25. člen
(izhodiščna plača)
Pri določanju izhodiščne plače pogodbeni stranki upoštevata politiko
plač v državi in politiko plač v banki, skladno z aktom, ki ureja napredovanje
in nagrajevanje. 
Rast izhodiščne plače se lahko določi za več let vnaprej. 
Pogajanja strank o uskladitvi izhodiščne plače se praviloma pričnejo
15.10. za naslednje koledarsko leto.
26. člen
(tarifni razredi)
Delovna mesta se razvrščajo v devet tarifnih razredov, znotraj
njih pa se stopnjujejo s tarifnimi količniki. 
Izhodiščni tarifni količniki po posameznih tarifnih razredih so:


Tarifni razred/opis
  zahtevnosti

Tarifni količnik


I.   
Delovna mesta, v okviru
  katerih se opravljajo enostavna dela, sestavljena iz manjšega števila
  enoličnih in kratkotrajnih operacij, ki jih je mogoče zaradi njihovih
  tehnoloških značilnosti opravljati po enostavnem postopku, z enostavnimi
  delovnimi sredstvi.
 
Tej stopnji zahtevnosti
  ustreza nepopolna ali osnovnošolska izobrazba.

1,00


II.
Delovna mesta, v okviru
  katerih se opravljajo manj zahtevna dela, na splošnem in tehničnem področju,
  sestavljena iz manjšega števila različnih in kratkotrajnih operacij, ki se
  ponavljajo in izvajajo z enostavnimi in mehaniziranimi delovnimi sredstvi.
 
Tej stopnji zahtevnosti
  ustreza osnovnošolska izobrazba s programom uvajanja v delo.

1,10


III.
Delovna mesta, v okviru
  katerih se opravljajo srednje zahtevna, raznovrstna dela, na splošnem in
  tehničnem področju, ki se jih izvaja z mehaniziranimi in enostavnimi delovnimi
  sredstvi. Za dela v tej skupini je značilna zahteva po višji stopnji
  razumevanja delovnega procesa, ker obstoja možnost nepredvidljivih delovnih
  situacij, v katerih mora delavec sam reševati manjše nastale probleme.
 
Tej stopnji zahtevnosti
  ustreza nižja poklicna izobrazba (dvoletni, verificiran izobraževalni
  program) ali podobna izobrazba

1,28


IV.
Delovna mesta, v okviru
  katerih se opravljajo zahtevna, raznovrstnejša dela, na splošnem in tehničnem
  področju, ki zahtevajo razumevanje obvestil iz pisanih, ustnih in grafičnih
  oblik ter v veliki meri samostojno reševanje manjših problemov. 
 
Tej stopnji zahtevnosti
  ustreza srednja poklicna in podobna izobrazba (triletni program).

1,41


V.
Delovna mesta, v okviru
  katerih se opravljajo zahtevnejša, zelo raznovrstna operativna dela v okviru
  določene tehnologije na posameznih področjih poslovanja.
 
Tej stopnji zahtevnosti
  ustreza srednja strokovna ali splošna izobrazba (štiriletni program).

1,63


VI.
Delovna mesta, v okviru
  katerih se opravljajo zelo zahtevna dela priprave, spremljanja, kontrole,
  organiziranja in analiziranja delovnih procesov ter vodenja na posameznih
  področjih poslovanja. 
 
Tej stopnji zahtevnosti
  ustreza višja strokovna izobrazba, višješolska izobrazba (prejšnja) in
  podobna izobrazba, specializacija po višješolski izobrazbi (prejšnja),
  visokošolska strokovna izobrazba (prejšnja), visokošolska strokovna izobrazba
  (bolonjska prva stopnja), visokošolska univerzitetna izobrazba (prva
  bolonjska stopnja) in podobna izobrazba.

2,00


VII.
Delovna mesta, v okviru
  katerih se opravljajo visoko zahtevna dela načrtovanja, analiziranja,
  organiziranja in razvoja posameznih delovnih procesov, oblikovanja novih
  teoretičnih in praktičnih rešitev, vodenja poslovanja ter svetovanja na
  posameznih področjih poslovanja. 
 
Tej stopnji zahtevnosti
  ustreza specializacija po visokošolski strokovni izobrazbi (prejšnja),
  visokošolska univerzitetna izobrazba (prejšnja), magistrska izobrazba (druga
  bolonjska stopnja) in podobna izobrazba.

2,99


VIII.
Delovna mesta, v okviru
  katerih se opravljajo najbolj visoko zahtevna dela analiziranja, izvajanja,
  vodenja, svetovanja in znanstveno-raziskovalnega dela. 
 
Tej ravni zahtevnosti
  ustrezna specializacija po univerzitetni izobrazbi (prejšnja), magisterij
  znanosti (prejšnji) in podobna izobrazba.

3,25


IX.
Delovna mesta, v okviru
  katerih se opravljajo visoko zahtevna dela analiziranja, izvajanja, vodenja,
  svetovanja in znanstveno-raziskovalnega dela. 
 
Tej ravni zahtevnosti
  ustreza doktorat znanosti (prejšnji) oziroma doktorat znanosti (tretja
  bolonjska stopnja) in podobna izobrazba.

3,77


27. člen
(delovna uspešnost)
Delovno uspešnost delavca se ocenjuje mesečno. Kriterije in
postopek ocenjevanja delovne uspešnosti se določi s posebnim splošnim aktom.
Delavec lahko prejme delovno uspešnost za največ 15% od
osnovne plače oziroma se lahko delovna uspešnost izkaže kot negativen učinek v
višini do 10% od osnovne plače. 
Za delovno uspešnost se lahko uporabi največ 10% bruto sredstev
za plače v banki.
2.2. Dodatki k plači
28. člen
(vrste dodatkov)
Delavec ima pravico do plačila naslednjih dodatkov:
-       
dodatka za delovno dobo,
-       
dodatka za težje pogoje dela,
-       
dodatka za delo v posebnih pogojih dela, ki izhajajo iz razporeditve
delovnega časa,
-       
dodatka za dežurstvo,
-       
dodatka za pripravljenost na domu,
-       
dodatka za deficitarnost.
29. člen
(osnova za dodatke)
Osnova za obračun dodatkov je delavčeva osnovna plača za
polni delovni čas oziroma ustrezna urna postavka. Višina dodatkov se lahko
določi v splošnem aktu banke tudi v nominalnem znesku.
Posamezni dodatki se med seboj ne izključujejo, izključujeta pa
se dodatek za delo prek polnega delovnega časa z dodatkom za čas opravljanja
dežurstva.
30. člen
(ugotavljanje pogojev za plačilo dodatkov)
Dodatki za težje in posebne delovne pogoje se obračunavajo le
za čas, ko je delavec delal v pogojih, zaradi katerih mu ta dodatek pripada.
31. člen
(dodatek za delovno dobo)
Delavcu pripada za vsako dopolnjeno leto delovne dobe dodatek
v višini 0,5% njegove osnovne plače za polni delovni čas. 
Dodatek na delovno dobo se delavcem, ki imajo več kot 25 let
delovne dobe, poveča še za 0,25% za vsako začeto leto nad 25 let delovne dobe.
Dodatek na delovno dobo po prvem in drugem odstavku tega
člena ne more presegati 20%.
32. člen
(dodatek za težje pogoje dela)
Delavec ima pravico do dodatka za težje pogoje dela za:
-       
stalno delo v kletnih prostorih brez naravne osvetlitve 10%,
-       
naloge zunanje kontrole 7,5%.
Kot osnova za obračun dodatkov se uporabi 29. člen te pogodbe.
33. člen
(dodatek za delo v posebnih pogojih dela, ki izvirajo iz
razporeditve delovnega časa)
Delavec ima pravico do dodatka za delo v posebnih pogojih
dela, ki izvirajo iz razporeditve delovnega časa dela, in sicer za:
-       
nočno delo 50%,
-       
delo preko polnega delovnega časa 30%,
-       
delo v nedeljo, na praznike in dela proste dneve po zakonu 50%,
-       
izmensko delo 10%,
-       
delo v deljenem delovnem času od 15% do 20%,
-       
vse vrste dežurstev 10% ter fiksni dodatek v višini, kot je določen s
splošnim aktom banke.
Kot osnova za obračun dodatkov se uporabi 29. člen te pogodbe.
Za čas pripravljenosti na domu pripada delavcu nadomestilo plače
v višini 10% od osnovne urne postavke delavca za polni delovni čas.
Pripravljenost pisno odredi guverner oziroma od njega pooblaščena oseba na
predlog direktorja oddelka.
34. člen
(dodatek za deficitarnost)
Delavec ima pravico do dodatka za deficitarnost, če dela na
delovnem mestu, ki ga banka izjemoma in začasno določi kot deficitarno zaradi
razmer na trgu delovne sile ali iz drugih razlogov.
O predlogu za ugotovitev ali prenehanje deficitarnosti delovnega
mesta odloči na predlog direktorja oddelka in mnenja oddelka Organizacija in
kadri guverner oziroma od njega pooblaščena oseba, ki odloči tudi o višini
dodatka.
Dodatek na deficitarnost lahko znaša do 20% osnove iz 29.
člena te pogodbe.
2.3 Nagrada za izjemne rezultate
35. člen
(nagrada za izjemne rezultate)
Guverner lahko dodeli denarni znesek ali drugo obliko materialne
nagrade delavcu, ki pri svojem delu doseže izjemne rezultate dela, ki pomenijo
učinkovitejše poslovanje banke.
2.4. Plačilo ob koncu koledarskega leta
36. člen
(plačilo ob koncu koledarskega leta)
Ob koncu koledarskega leta pripada delavcu dodatno plačilo
praviloma v višini ene povprečne mesečne delavčeve plače, prejete v koledarskem
letu, sorazmerno času, za katerega je bila izplačana plača ali nadomestilo v
breme banke. O višini plačila vsako leto odloči guverner.
2.5. Povračila stroškov v zvezi z delom
37. člen
(povračilo stroškov za prehrano)
Delavcu pripada za dneve prisotnosti na delu povračilo stroškov
za prehrano med delom po pravilniku, ki ureja materialne stroške banke.
38. člen
(povračilo stroškov za prevoz na delo in z dela)
Delavcu pripada za dneve prisotnosti na delu povračilo stroškov
prevoza na delo in z dela po pravilniku, ki ureja materialne stroške banke, za
oddaljenost nad en kilometer od banke.
39. člen
(povračilo stroškov na službenem potovanju)
Delavcu pripada za službeno potovanje v domovini in v tujini
povračilo stroškov prehrane, prevoznih in drugih stroškov po predloženih
računih, ali v pavšalnem znesku, če je tako predvideno s potnim nalogom, po
pravilniku, ki ureja materialne stroške banke.
2.6. Regres za letni dopust
40. člen
(regres za letni dopust)
Banka je dolžna delavcu, ki ima pravico do letnega dopusta, izplačati
regres za letni dopust največ v višini njegove osnovne plače, povečane za
dodatek za delovno dobo, v mesecu pred izplačilom regresa za polni delovni čas.
Regres se izplača najkasneje do 30. junija tekočega leta. 
Ne glede na določbo prejšnjega odstavka lahko guverner za
delavce z najnižjimi plačami določi višjo osnovo za izračun regresa.
V primeru, da ima delavec pravico le do sorazmernega dela
letnega dopusta, ima pravico le do sorazmernega dela regresa.
2.7. Odpravnina ob upokojitvi
41. člen
(odpravnina ob upokojitvi)
V primeru upokojitve pripada delavcu ob odpovedi pogodbe o
zaposlitvi odpravnina v višini treh povprečnih mesečnih plač v banki,
izplačanih v preteklih treh mesecih, oziroma v višini treh povprečnih mesečnih
plač delavca za pretekle tri mesece, če je to za delavca ugodneje.
Če se delavec delno upokoji, ima pri delodajalcu, pri katerem
mu je prenehala pogodba o zaposlitvi in je sklenil novo za krajši delovni čas,
pravico do odpravnine v sorazmernem znesku. 
Delavec ni upravičen do odpravnine po prvem odstavku tega
člena, če ima pravico do odpravnine po 109. členu ZDR in če je banka zanj
financirala dokup pokojninske dobe. Delavec je upravičen do izplačila razlike,
če je znesek odpravnine po 109. členu tega zakona oziroma znesek za dokup
pokojninske dobe nižji od zneska odpravnine po prvem odstavku tega člena.
2.8. Jubilejna nagrada
42. člen
(jubilejna nagrada)
Delavcu pripada jubilejna nagrada za 10, 20 in 30 let skupne
delovne dobe.
Jubilejna nagrada znaša:
-       
za 10 let delovne dobe                                                                                         50%
-       
za 20 let delovne dobe                                                                                         75%
-       
za 30 let delovne dobe                                                                                       100%
povprečne mesečne bruto plače na delavca
v banki, izplačane v preteklih treh mesecih, oziroma povprečne mesečne
bruto plače delavca, izplačane v preteklih treh mesecih, če je to zanj ugodnejše.
Jubilejno nagrado se delavcu izplača pri plači za mesec, v katerem
je dopolnil delovno dobo iz prejšnjega odstavka.
2.9. Solidarnostna pomoč
43. člen
(solidarnostna pomoč)
Delavcu oziroma njegovi družini pripada solidarnostna pomoč v
višini največ ene povprečne plače v banki izplačane v preteklih treh mesecih v
naslednjih primerih:
-       
ob smrti delavca,
-       
ob smrti v njegovi ožji družini (zakonec oziroma izvenzakonski partner,
njuni otroci oziroma posvojenci in starši ter posvojitelji),
-       
ob elementarni nesreči ali požaru, ki prizadene delavca in njegovo ožjo
družino,
-       
v primeru invalidnosti ali najmanj 60% telesne okvare,
-       
v primeru daljše bolezni, ki je posledica poklicne bolezni ali poškodbe
pri delu, v neprekinjenem trajanju najmanj treh mesecev oziroma najmanj
dvanajst mesecev v primeru drugih bolezni, za zaposlene v obeh primerih,
katerih plača ne dosega povprečne plače v banki,
-       
v primeru izjemnih socialnih težav, ki prizadenejo delavca in njegovo
ožjo družino.
Kriteriji za dodelitev solidarnostne pomoči iz šeste alinee se
uredijo s splošnim aktom banke.
Do solidarnostne pomoči po peti alinei prejšnjega odstavka je
delavec upravičen samo enkrat letno.
2.10. Dodatno pokojninsko zavarovanje
44. člen
(dodatno pokojninsko zavarovanje)
Banka delavcu plača dodatno pokojninsko zavarovanje v skladu
s pogodbo, sklenjeno med banko in reprezentativnim sindikatom v banki.
2.11. Nezgodno zavarovanje
45. člen
(nezgodno zavarovanje)
Banka delavcu plača nezgodno zavarovanje po ustrezni zavarovalni
polici o kolektivnem nezgodnem zavarovanju. 
V primeru, ko delavec opravlja delo, pri katerem je tveganje za
nezgodo večje, lahko banka delavca dodatno zavaruje.
2.12. Nadomestilo plače
46. člen
(nadomestilo plače v primeru odsotnosti zaradi bolezni ali
poškodbe, ki ni povezana z delom)
Delavec ima pravico do nadomestila plače v primeru odsotnosti
z dela zaradi bolezni ali poškodbe, ki ni povezana z delom, v višini 90% plače
v preteklih treh mesecih za polni delovni čas.
3. Delovni čas
47. člen
(razporejanje delovnega časa)
Delovni čas je razporejen na pet delovnih dni v tednu. 
Delovni čas je lahko razporejen tudi v izmene. 
Dnevna delovna obveznost je lahko določena v premičnem ali
nepremičnem delovnem času.
Razporejanje delovnega časa, način evidentiranja in
obračunavanja prisotnosti delavcev na delu oziroma odsotnosti z dela, se določi
s splošnim aktom banke. 
Razporejanje delovnega časa delavca, ki dela s krajšim oziroma
skrajšanim delovnim časom skladno z zakonom, se določi v pogodbi o zaposlitvi.
48. člen
(polni delovni čas)
Polni delovni čas v banki je 40 ur na teden.
3.1. Letni dopust
49. člen
(trajanje letnega dopusta)
Dolžina letnega dopusta je odvisna od:
-       
zahtevnosti dela, to je stopnje strokovne izobrazbe, zahtevane na
delovnem mestu,
-       
delovne dobe delavca,
-       
delovnih pogojev,
-       
posebnih socialnih in zdravstvenih razmer in
-       
starosti delavca.
50. člen
(odmera in razpored letnih dopustov)
Pri odmeri letnega dopusta se upoštevajo pogoji delavca, ki
veljajo v času odmere letnega dopusta. 
Dolžino letnega dopusta ugotovi oddelek Organizacija in
kadri, ki o njej pisno obvesti delavce najkasneje do 31. 3. tekočega leta.
O razporedu izrabe letnega dopusta je direktor oddelka dolžan
pisno obvestiti oddelek Organizacija in kadri najkasneje do 15. 4. tekočega
leta.
51. člen
(določanje trajanja letnega dopusta)
Letni dopust se delavcu določi v
odvisnosti od zahtevnosti dela in delovne dobe delavca na naslednji način:
Stopnja
zahtevnosti dela


Delovna 
doba

VII, VIII, IX

VI

V

III, IV

I, II


do 5 let

22

21

20

20

20


5–10

24

23

22

21

21


10–15

26

25

24

23

22


15–20

28

27

26

25

24


20–25

30

29

28

27

26


25–30

32

31

30

29

28


nad 30

34

33

32

31

30


Delovno dobo se ugotavlja z
odločbami Zavoda za pokojninsko in invalidsko zavarovanje Slovenije ob
upoštevanju delovne dobe v Republiki Sloveniji in v tujini, ki se po predpisih pokojninskega
in invalidskega zavarovanja štejejo v zavarovalno dobo. Upošteva se delovna
doba do 31.12. tekočega koledarskega leta.
V delovno dobo po prejšnjem odstavku se ne všteva dokupljena
zavarovalna doba, zavarovalna doba, ki se šteje s povečanjem in posebna
(pokojninska) doba.
V odvisnosti od delovnih pogojev, zdravstvenih in socialnih razmer
delavca in njegove družine ter starosti, se delavcu odmeri letni dopust v
trajanju:
-       
delavcu, ki stalno opravlja delo v prostorih brez kakršnekoli naravne
osvetlitve – 3 dni,
-       
invalidu II. kategorije in delavcu z najmanj 60% telesne okvare – 5 dni,
-       
invalidu III. kategorije – 3 dni,
-       
delavcu, ki neguje in varuje otroka s telesno ali duševno prizadetostjo
– 5 dni, 
-       
za vsakega otroka, ki še ni dopolnil 15 let starosti – 1 dan – do leta,
v katerem otrok dopolni to starost; v letu, v katerem je otrok rojen, se dan
dopusta ne odmeri,
-       
starejšemu delavcu, ki v tekočem letu dopolni starost po zakonu, ki
ureja delovna razmerja in delavcu, ki je to pravico pridobil že po prejšnjih
predpisih – 5 dni.
52. člen
(pridobitev pravice do letnega dopusta)
Delavec pridobi pravico do celotnega letnega dopusta, ko mu
preteče čas nepretrganega delovnega razmerja šestih mesecev.
3.2. Druge odsotnosti z dela
53. člen
(plačana odsotnost z dela zaradi osebnih okoliščin)
Delavec ima pravico do plačane odsotnosti z dela zaradi osebnih
okoliščin do skupaj največ sedem delovnih dni v posameznem koledarskem letu, in
sicer za:
-       
za lastno poroko – 3 dni,
-       
za poroko otroka – 1 dan,
-       
oče ob rojstvu otroka – 3 dni,
-       
ob smrti zakonca ali osebe, ki je zadnji dve leti živela z delavcem v
življenjski skupnosti, ki je po predpisih o zakonski zvezi in družinskih
razmerjih v pravnih posledicah izenačena z zakonsko zvezo, otroka, posvojenca,
pastorka, očeta, matere, očima, mačehe, posvojitelja – 3 dni,
-       
ob smrti brata, sestre, starih staršev, staršev zakonca – 1 dan,
-       
za selitev delavca – 2 dneva,
-       
v primeru hujše nesreče, ki zadane delavca – 3 dni.
54. člen
(neplačana odsotnost)
Delavcu se lahko odobri odsotnost z dela brez nadomestila plače
v naslednjih primerih:
-       
če se ponovi primer iz 53. člena,
-       
za izobraževanje, ki je v lastnem interesu delavca,
-       
za nego ožjega družinskega člana,
-       
v drugih primerih, ko je odsotnost z dela delavcu potrebna zaradi
urejanja osebnih zadev.
Odsotnost z dela brez pravice do nadomestila plače lahko odobri
guverner oziroma od njega pisno pooblaščena oseba, vendar le pod pogojem, da
taka odsotnost ne ovira poslovanja banke in, če so delavčevi interesi usklajeni
s potrebami delovnega procesa.
Med odsotnostjo po tem členu vse pravice in obveznosti delavca
mirujejo.
4. Izobraževanje
55. člen
(uvajanje v delo)
Delavca, ki sklene pogodbo o zaposlitvi, je potrebno uvesti v
delo v banki. Če je za uvajanje organiziran poseben seminar, se ga delavec mora
udeležiti.
Delavcu se zaradi poglobitve znanja in delovnih povezav lahko
zagotovi usposabljanje tudi v drugih organizacijskih delih banke oziroma v
drugih organizacijah.
56. člen
(obveznost vodje)
Za uvajanje delavca v delo je odgovoren delavčev neposredni vodja.
Neposredni vodja je dolžan seznaniti novega delavca zlasti:
-       
z glavnimi značilnostmi dela v organizacijskem delu,
-       
z vsebino dela na delovnem mestu,
-       
s pravicami, obveznostmi in odgovornostmi pri delu,
-       
z organizacijo dela v organizacijskem delu,
-       
s predpisi in strokovno literaturo,
-       
s sodelavci in njihovim delovnim področjem,
-       
z delovnimi pogoji in nevarnostmi pri delu,
-       
z ustreznimi ukrepi in sredstvi za varstvo pri delu.
57. člen
(izobraževanje kot pravica in dolžnost)
Delavec se ima pravico in se je dolžan izobraževati,
izpopolnjevati in usposabljati (v nadaljevanju izobraževati), če ga banka
napoti na izobraževanje.
58. člen
(pogodba o izobraževanju)
Medsebojne pravice in obveznosti med banko in delavcem, ki se
izobražuje, se praviloma uredijo s pogodbo o izobraževanju.
59. člen
(kritje stroškov zaradi izobraževanja)
Delavec, ki se izobražuje, ima pravico do:
-       
plačila kotizacije ali šolnine,
-       
plačila prevoznih stroškov,
-       
povrnitve stroškov prenočišča,
-       
plačila dnevnice,
-       
plačane odsotnosti z dela,
-       
kritja drugih stroškov v zvezi z izobraževanjem (npr. strokovne
literature, stroškov opravljanja izpita).
60. člen
(obveznosti delavca v zvezi z izobraževanjem)
Delavec, ki se izobražuje, ima naslednje obveznosti:
-       
da se vključi v izobraževalni program,
-       
da v času izobraževanja ne spreminja programa brez soglasja banke,
-       
da banki predloži dokazila o izobraževanju (poročilo, potrdilo o
izpitih),
-       
da predloži dokazila v primeru uveljavljanja pravice do povrnitve
stroškov (prevoz, šolnina ipd.),
-       
da ob uveljavljanju pravice do odsotnosti z dela zaradi opravljanja
izpitov pri izobraževanju za pridobitev strokovne izobrazbe to predhodno
sporoči neposrednemu vodji oziroma odsotnost uskladi s potrebami delovnega
procesa,
-       
da v primeru prekinitve izobraževanja, neuspešnega izobraževanja ali
prenehanja pogodbe o zaposlitvi na podlagi redne ali izredne odpovedi, kadar je
odpovedni razlog na strani delavca, povrne banki stroške izobraževanja v skladu
s pogodbo o izobraževanju,
-       
da po končanem izobraževanju ostane v delovnem razmerju z banko v skladu
s pogodbo o izobraževanju.
61. člen
(plačana odsotnost z dela)
Delavec ima v primeru izobraževanja za pridobitev strokovne izobrazbe
pravico do plačane odsotnosti z dela v trajanju:
-       
2 delovna dneva za enkratno pripravo in opravljanje izpita iz
posameznega predmeta na srednji oziroma višji šoli,
-       
3 delovne dni za enkratno pripravo in opravljanje izpita iz posameznega
predmeta na visoki šoli, fakulteti ali na podiplomskem študiju (magisterij,
specializacija ali doktorski študij),
-       
3 delovne dni za pripravo in opravljanje zaključnega izpita oziroma
mature na srednji šoli, 
-       
7 delovnih dni za izdelavo in zagovor diplomske naloge na višji in
visoki šoli oziroma na fakulteti,
-       
7 delovnih dni za pripravo na opravljanje in opravljanje državnega
pravniškega izpita, za izdelavo in zagovor magistrskega oziroma doktorskega
dela.
62. člen
(obveznost delavca po končanem izobraževanju)
Delavec je po končanem izobraževanju dolžan ostati na delu v
banki:
-       
v primeru izobraževanja za pridobitev strokovne izobrazbe najmanj toliko
časa, kolikor je trajalo izobraževanje po statutu izobraževalnega zavoda,
-       
v primeru izpopolnjevanja strokovnega znanja najmanj eno leto od konca
izpopolnjevanja.
63. člen
(povrnitev stroškov)
V primeru, da delavcu preneha pogodba o zaposlitvi, razen v
primeru prenehanja iz poslovnega razloga ali upokojitve, pred iztekom rokov iz
prejšnjega odstavka, mora delavec vrniti stroške izobraževanja:
-       
če se je izobraževal za pridobitev strokovne izobrazbe: vse stroške
izobraževanja sorazmerno času, ko bi delavec še moral ostati na delu,
-       
če je izpopolnjeval strokovno znanje: 75% vseh neposrednih stroškov
izpopolnjevanja (kotizacija, nastanitev, potni stroški, dnevnice …), ki jih je
krila banka v dvanajstih mesecih pred prenehanjem delovnega razmerja.
5. Disciplinska odgovornost
64. člen
(obveznosti in disciplinska odgovornost delavca)
Delavec mora poleg obveznosti, določenih z zakonom, ki ureja
delovna razmerja, izpolnjevati obveznosti iz te pogodbe in obveznosti, ki
izhajajo iz splošnih aktov banke ter obveznosti iz pogodbe o zaposlitvi.
Za kršitev obveznosti iz prejšnjega odstavka je delavec disciplinsko
odgovoren.
65. člen
(disciplinske sankcije)
Disciplinsko odgovornemu delavcu lahko banka izreče opomin,
denarno kazen ali odvzem bonitet. 
Sklep o izrečeni denarni kazni, zoper katerega delavec ni zahteval
arbitražnega ali sodnega varstva, je izvršilni naslov.
66. člen
(ugotavljanje disciplinske odgovornosti)
Disciplinsko odgovornost delavca ugotavlja guverner oziroma od
njega pooblaščena oseba na podlagi pisnega in obrazloženega predloga
neposrednega vodje oziroma direktorja oddelka, v katerem dela delavec, ki krši
delovne obveznosti. 
Pooblastilo mora biti pisno in je dano za vsak primer posebej.
6. Odškodninska odgovornost
67. člen
(ugotavljanje odškodninske odgovornosti)
Višino škode, ki jo delavec na delu ali v zvezi z delom
povzroči banki, ugotavlja tričlanska komisija, ki jo imenuje guverner za vsak
primer posebej. Komisija posreduje svoje ugotovitve guvernerju, ki odloči o
odgovornosti delavca za škodo, o plačilu in pogojih za plačilo odškodnine.
68. člen
(pavšalna odškodnina)
Če bi ugotavljanje škode povzročilo nesorazmerne stroške za
banko, je delavec dolžan za nastalo škodo plačati pavšalno odškodnino, in sicer
v višini 20 do 30% osnove. Osnova za določitev višine odškodnine je plača
delavca v mesecu, v katerem je povzročil škodo.
IV. UVELJAVLJANJE VARSTVA PRAVIC, OBVEZNOSTI IN ODGOVORNOSTI
IZ DELOVNEGA RAZMERJA
69. člen
(pisna zahteva)
Pisno zahtevo za izpolnitev pogodbenih obveznosti oziroma za
odpravo kršitve katere od pravic iz delovnega razmerja lahko delavec vloži
najkasneje v 30 dneh pri direktorju oddelka oziroma drugi pooblaščeni osebi.
V. PRAVICA DO STAVKE
70. člen
(prepoved odpovedi pogodbe o zaposlitvi)
Delavcu, ki sodeluje pri organiziranju in vodenju stavke, ali
se udeleži stavke, organizirane v skladu z zakonom in sindikalnimi stavkovnimi
pravili, banka ne sme odpovedati pogodbe o zaposlitvi, niti ne more zoper
delavca zaradi stavke začeti postopka za ugotavljanje disciplinske oziroma
odškodninske odgovornosti.
71. člen
(omejitev pravice do stavke)
Organizator stavke ne sme organizirati stavke, ne da bi bilo
v času stavke zagotovljeno minimalno izvajanje naslednjih operativnih funkcij
banke:
-       
priprava strokovnih gradiv za Svet banke in Svet ECB,
-       
opravljanje plačilnega prometa,
-       
upravljanje z deviznimi rezervami države,
-       
distribucija gotovine,
-       
nadzor nad poslovanjem bank,
-       
izpolnjevanje obveznosti, ki izvirajo iz članstva v mednarodnih finančnih
organizacijah in v evropskem sistemu centralnih bank,
-       
varovanje banke.
Omejitev pravice do stavke zaradi nemotenega delovnega procesa
se določi v delovnem listu delavca.
72. člen
(nadomestilo plače za čas stavke)
Za čas stavke delavcu pripada nadomestilo plače v višini 70%
osnovne bruto plače za največ pet delovnih dni pod naslednjimi pogoji:
-       
če stavka zaradi kršitve te pogodbe glede plač, regresa ali imunitete
sindikalnih zaupnikov,
-       
če je stavka organizirana v skladu z zakonom in po stavkovnih pravilih.
V primeru stavke delavca v nasprotju z določbo prejšnjega člena
delavcu ne pripada nadomestilo plače.
VI. DELOVANJE SINDIKATA
73. člen
(posebna pogodba)
Pogoje za delovanje sindikata v banki se določi s posebno pogodbo,
ki jo skleneta reprezentativni sindikat v banki in banka. 
74. člen
(pravica sindikata do vpogleda v podatke)
Predsednik sindikata ima pravico do vpogleda v naslednje podatke:
-       
splošne podatke o izplačilih plač v banki (izhodiščna plača, bruto masa,
povprečna plača),
-       
podatke o politiki zaposlovanja, fluktuaciji, ter o rezultatih kadrovskih
analiz o delu,
-       
podatke o izkoriščenosti delovnega časa.
VII. POSEBNE DOLOČBE
75. člen
(začasno delo v tujini)
V primeru, ko delavec začasno preneha opravljati delo v banki
zaradi opravljanja dela pri drugem delodajalcu v Republiki Sloveniji ali v
tujini po posebnem dogovoru o sodelovanju med banko in drugim delodajalcem
oziroma med banko in delavcem, se uporabijo določbe zakona, ki ureja delovna
razmerja, o suspenzu pogodbe o zaposlitvi.
Med suspenzom pogodbe o zaposlitvi mirujejo pogodbene in
druge pravice ter obveznosti iz delovnega razmerja, ki so neposredno vezane na
opravljanje dela.
Banka in delavec lahko za čas suspenza pogodbe o zaposlitvi medsebojne
pravice in obveznosti uredita s posebno pogodbo, v kateri se dogovorita zlasti
o:
-       
trajanju dela pri drugem delodajalcu,
-       
izrabi letnega dopusta,
-       
pravici do plačil, do katerih je delavec upravičen v banki za čas dela
pri drugem delodajalcu,
-       
pogojih vrnitve na delo v banko.
76. člen
(delovna praksa dijakov in študentov)
Delovno prakso v banki lahko opravljajo:
-       
štipendisti banke v skladu s pogodbo o štipendiranju,
-       
drugi praktikanti.
Delovna praksa poteka pod vodstvom mentorja delovne prakse,
ki ga določi direktor oddelka, v katerem se opravlja delovna praksa.
Dijaki in študentje na delovni praksi imajo pravico do
nagrade v skladu z uspešnostjo opravljanja delovne prakse. 
Uspeh dijaka oziroma študenta na delovni praksi je lahko ocenjen
kot manj uspešen, uspešen, oziroma zelo uspešen. Oceno poda mentor delovne
prakse kadrovski službi pred iztekom delovne prakse.
VIII. RAZMERJE MED STRANKAMA POGODBE
77. člen
(spoštovanje določb pogodbe)
Stranki pogodbe si morata z vsemi sredstvi, ki so jima na voljo,
prizadevati za pravilno izvrševanje te pogodbe in spoštovanje njenih določb.
Stranki sta dolžni opustiti vsako dejanje, ki bi nasprotovalo
izvrševanju te pogodbe.
78. člen
(predlaganje sprememb pogodbe)
Pogodbena stranka, ki želi spremembo oziroma dopolnitev pogodbe,
predloži nasprotni stranki svojo obrazloženo zahtevo v pisni obliki najkasneje
tri mesece pred iztekom koledarskega leta za naslednje leto.
Nasprotna stranka se je do predloga dolžna opredeliti v 30
dneh.
79. člen
(komisija za pomirjevanje)
Če se stranki pogodbe ne sporazumeta o sklenitvi nove pogodbe,
spremembi oziroma dopolnitvi pogodbe oziroma o drugih ukrepih za reševanje
spornih situacij, najprej vsaka stranka imenuje po dva člana v komisijo za pomirjevanje.
Člani komisije sporazumno imenujejo predsednika komisije kot petega člana iz
vrst zunanjih uglednih strokovnih in javnih delavcev s področja delovnega
prava. Če tudi na ta način ni možno doseči soglasja izda Svet Banke Slovenije
akt na podlagi pooblastil iz Zakona o Banki Slovenije.
80. člen
(postopek pomirjevanja)
Postopek pomirjevanja se začne na zahtevo katerekoli stranke.
Pomirjevanje velja za neuspešno, če katerakoli stranka pisno
izjavi, da šteje pomirjevanje za neuspešno, kakor tudi, če stranka ne imenuje
člana komisije za pomirjevanje oziroma, če člani ne imenujejo predsednika
komisije. Vsak sporazum, ki ga stranki dosežeta, mora biti pisen. Sporazum
strank dopolnjuje pogodbo oziroma nadomešča določbe pogodbe, ki so z njim v
nasprotju.
81. člen
(odstop od pogodbe)
V primeru, da ena od strank krši obveznosti, ki jih je prevzela
s to pogodbo, lahko pogodbi zvesta stranka, po izvedenem postopku pomirjanja,
od pogodbe odstopi. Odstop je potrebno drugi stranki predhodno pisno napovedati
v roku, ki ne sme biti krajši kot tri mesece.
Pred iztekom roka iz predhodnega odstavka od pogodbe ni
mogoče odstopiti. Po odstopu od pogodbe lahko vsaka stranka zahteva sklenitev
nove pogodbe.
IX. PREHODNE IN KONČNE DOLOČBE
82. člen
(postopki uveljavljanja in varstva pravic delavcev)
Postopki uveljavljanja in varstva pravic, obveznosti in odgovornosti
iz delovnega razmerja, uvedeni pred dnem uveljavitve te pogodbe, se dokončajo v
skladu z določbami kolektivne pogodbe banke, ki je veljala in se uporabljala do
uveljavitve te pogodbe.
Za delavce, ki so z banko sklenili pogodbo o zaposlitvi kot pripravniki,
se do izteka pogodbe o zaposlitvi uporabljajo stari predpisi, razen določb
Kolektivne pogodbe Banke Slovenije o plačilu pripravnikov in Pravilnika o
pripravništvu, o čemer pogodbeni stranki s prvim dnem naslednjega meseca, po
uveljavitvi te pogodbe, skleneta aneks k pogodbi o zaposlitvi.
Z uveljavitvijo te pogodbe preneha veljati Pravilnik o
pripravništvu v Banki Slovenije z dne 20. 7. 2007.
83. člen
(veljavnost pogodbe)
Ta pogodba se sklene za nedoločen čas. Če nobena od
pogodbenih strank pisno ne odpove pogodbe najkasneje tri mesece pred koncem
koledarskega leta, se šteje, da se veljavnost pogodbe avtomatično podaljša za
naslednje koledarsko leto.
V primeru odpovedi pogodbe se do sklenitve nove pogodbe uporabljajo
določbe te pogodbe.
84. člen
(veljavnost kolektivne pogodbe)
Ta pogodba stopi v veljavo osmi dan po objavi v Uradnem listu
Republike Slovenije. Z uveljavitvijo te pogodbe preneha veljati Kolektivna
pogodba Banke Slovenije z dne 31. 12. 2004.
Ljubljana, dne 22. januarja 2009
                 Banka
Slovenije                                                 Zveza svobodnih
sindikatov 
            dr.
Marko Kranjec l.r.                                                           Slovenije
                      Guverner                                                              Mojca
Sfiligoj l.r.
                                                                                              Namestnica
predsednika
       Sindikat bančništva Slovenije
                Drago
Jurenc l.r.
                     Predsednik