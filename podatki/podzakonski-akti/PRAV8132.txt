I. SPLOŠNI DOLOČBI
1. člen
(vsebina pravilnika)
(1) Ta pravilnik določa kriterije in merila (v nadaljnjem
besedilu: merila) množičnega vrednotenja nepremičnin v postopku generalnega
vrednotenja nepremičnin. 
(2) Postopek generalnega vrednotenja nepremičnin je postopek
oblikovanja modelov vrednotenja nepremičnin, sestavljen iz izbire načinov
ocenjevanja vrednosti nepremičnin, oblikovanja predlogov modelov vrednotenja
nepremičnin in umerjanja predlogov modelov vrednotenja nepremičnin.
2. člen
(merila množičnega vrednotenja nepremičnin)
Merila množičnega vrednotenja nepremičnin so: 
-    
merila za izbiro načina ocenjevanja vrednosti nepremičnin in 
-    
merila za oblikovanje in umerjanje predlogov modelov vrednotenja.
II. MERILA ZA IZBIRO NAČINA OCENJEVANJA VREDNOSTI NEPREMIČNIN
3. člen
(načini ocenjevanja vrednosti nepremičnin)
(1) Načini ocenjevanja vrednosti nepremičnin so način
primerljivih prodaj, način kapitalizacije donosa in nabavno vrednostni način. 
(2) Način primerljivih prodaj temelji na dejansko
realiziranih cenah nepremičnin, ki so bile predmet prodaje na trgu nepremičnin
(v nadaljnjem besedilu: transakcije nepremičnin). 
(3) Način kapitalizacije donosa temelji na donosnosti
nepremičnin. 
(4) Nabavno vrednostni način temelji na stroških gradnje
nepremičnin.
4. člen
(merila za izbiro načina ocenjevanja vrednosti nepremičnin)
(1) Način primerljivih prodaj se uporablja pri ocenjevanju
tistih vrst nepremičnin, za katere je mogoče za območje celotne države
pridobiti vsaj 150 kakovostnih podatkov o transakcijah nepremičnin v posameznem
koledarskem letu v obdobju med generalnim vrednotenjem nepremičnin. 
(2) Način kapitalizacije donosa se uporablja pri ocenjevanju
tistih vrst nepremičnin, za katere ni izpolnjen pogoj iz prejšnjega odstavka,
mogoče pa je pridobiti kakovostne podatke o donosnosti, ki izvirajo iz njihove
proizvodnje ali poslovne dejavnosti. 
(3) Nabavno vrednostni način se uporablja pri ocenjevanju
tistih vrst nepremičnin, za katere niso izpolnjeni pogoji iz prvega in drugega
odstavka tega člena.
5. člen
(merila za zagotovitev kakovosti podatkov za izbiro načina
ocenjevanja vrednosti nepremičnin)
(1) Kot kakovostni podatki o transakcijah nepremičnin se
štejejo podatki o transakcijah nepremičnin, ki odražajo dejansko stanje ponudbe
in povpraševanja na trgu nepremičnin. Pri določanju kakovostnih podatkov o
transakcijah nepremičnin se ne upoštevajo podatki o: 
-    
transakcijah nepremičnin med sorodniki, 
-    
transakcijah nepremičnin, ki so bile predmet sodnih postopkov, 
-    
transakcijah nepremičnin, katerih realizirana cena pravnega posla je
glede na povprečje ostalih primerljivih transakcij nepremičnin izjemno visoka
oziroma nizka, in 
-    
transakcijah nepremičnin, katerih predmet pravnega posla je bilo večje
število ali več različnih vrst nepremičnin, za vsako od njih pa v pravnem poslu
ni bilo mogoče določiti realiziranih cen. 
(2) Kot kakovostni podatki o donosnosti nepremičnin se
štejejo podatki o dejanskih donosih, in sicer podatki o dejanskih prihodkih in
dejanskih stroških ter dejanski podatki za kapitalizacijo donosov proizvodnje
oziroma poslovne dejavnosti nepremičnin. 
(3) Kot kakovostni podatki o stroških gradnje nepremičnin se
štejejo podatki o dejanskih stroških projektiranja in priprave projektnih
dokumentacij, dajatvah v zvezi z izdajo upravnih dovoljenj za gradnjo, stroških
vodenja in nadzora projektov, stroških materiala, stroških gradbenih,
instalacijskih in drugih del ter drugih stroških, povezanih z gradnjo v času
vrednotenja nepremičnin.
III. MERILA ZA OBLIKOVANJE IN UMERJANJE PREDLOGOV MODELOV
VREDNOTENJA NEPREMIČNIN
6. člen
(predlogi modelov vrednotenja nepremičnin)
(1) Na podlagi izbire načina ocenjevanja vrednosti
nepremičnin in podatkov za generalno vrednotenje nepremičnin iz 7. člena tega
pravilnika se izvede oblikovanje predlogov modelov vrednotenja nepremičnin in
umerjanje predlogov modelov vrednotenja nepremičnin. 
(2) Oblikovanje predlogov modelov vrednotenja nepremičnin in
umerjanje predlogov modelov vrednotenja nepremičnin se izvede za vsako vrsto
nepremičnin posebej.
7. člen
(merila za izbiro podatkov za generalno vrednotenje
nepremičnin)
(1) Za generalno vrednotenje nepremičnin se uporabijo vsi
razpoložljivi podatki, s katerimi je mogoče statistično zanesljivo pojasniti
delovanje ponudbe in povpraševanja na trgu posamezne vrste nepremičnin. 
(2) Pri načinu primerljivih prodaj se uporabijo kakovostni
podatki o transakcijah nepremičnin, dopolnjeni s podatki o značilnostih
nepremičnin, ter drugi ekonomski in socialni podatki, ki so pomembni za
pojasnitev delovanja trga posamezne vrste nepremičnine. 
(3) Pri načinu kapitalizacije donosa se uporabijo kakovostni
podatki o donosnosti nepremičnin. 
(4) Donosnost nepremičnin se določi na podlagi podatkov o
donosih in podatkov za kapitalizacijo donosov, ki izvirajo iz proizvodnje ali
poslovne dejavnosti posamezne vrste nepremičnin. 
(5) Donosi, ki izvirajo iz proizvodnje ali poslovne
dejavnosti posamezne vrste nepremičnin se določijo na osnovi podatkov o
dejanskih prihodkih in stroških dejavnosti posamezne vrste nepremičnin. 
(6) Podatki za kapitalizacijo donosov so podatki o
pričakovani ekonomski življenjski dobi posameznih vrst nepremičnin, podatki o
preostanku njihove ekonomske življenjske dobe in podatki o diskontnih stopnjah
njihovih donosov. 
(7) Pričakovana ekonomska življenjska doba temelji na oceni
življenjske dobe nove nepremičnine, v kateri ta ob rednem vzdrževanju ustvarja
pričakovano donosnost. 
(8) Preostanek ekonomske življenjske dobe se določi na
podlagi pričakovane ekonomske življenjske dobe in starosti nepremičnine. 
(9) Diskontna stopnja donosov nepremičnin temelji na oceni
donosnosti netveganih naložb kapitala, oceni tveganja proizvodnje oziroma
poslovne dejavnosti nepremičnin, ter oceni potrebnega upravljavskega znanja. 
(10) Pri nabavno vrednostnem načinu se uporabijo kakovostni
podatki o transakcijah nepremičnin, dopolnjeni s podatki o značilnostih
nepremičnin, in kakovostni podatki o stroških gradnje nepremičnin. 
(11) Če v Republiki Sloveniji ni razpoložljivih podatkov,
potrebnih za oceno donosnosti posameznih vrst nepremičnin ali za oceno stroškov
gradnje posameznih vrst nepremičnin, se za generalno vrednotenje nepremičnin
lahko uporabijo razpoložljivi in javno dostopni primerljivi podatki evropskih
držav.
8. člen
(oblikovanje predlogov modelov vrednotenja nepremičnin)
Oblikovanje predlogov modelov vrednotenja nepremičnin je
določitev lastnosti nepremičnin, ki vplivajo na tržno vrednost nepremičnin, in
določitev oblike predlogov modelov vrednotenja nepremičnin.
9. člen
(merila za določitev lastnosti nepremičnin)
(1) Pri določitvi lastnosti nepremičnin se upoštevajo tiste
lastnosti, za katere je ugotovljeno, da pomembno prispevajo k statistični
zanesljivosti ocene tržne vrednosti nepremičnin. 
(2) K statistični zanesljivosti ocene tržne vrednosti
nepremičnin pomembno prispevajo tiste lastnosti ali skupine lastnosti
nepremičnin, ki pojasnjujejo več kot 10% vpliva na tržno vrednost nepremičnin.
10. člen
(oblika predlogov modelov vrednotenja nepremičnin)
(1) Obliko predlogov modelov vrednotenja nepremičnin v skladu
s predpisom, ki ureja množično vrednotenje nepremičnin, določajo vrednostne
cone, vrednostne ravni, vrednostne tabele in vrednostni faktorji. 
(2) Vrednostne cone predstavljajo območja trga posameznih
vrst nepremičnin z podobno ponudbo in povpraševanjem in so določene z zarisom
območij trga posameznih vrst nepremičnin. Vrednostne cone predstavljajo vpliv
lokacije nepremičnin na njihovo tržno vrednost. 
(3) Vrednostne ravni predstavljajo nivo vrednosti posameznih
vrst nepremičnin za posamezno vrednostno cono in so določene z vrednostnimi
tabelami in vrednostnimi faktorji. 
(4) Vrednostne tabele predstavljajo vpliv drugih lastnosti
nepremičnin, ki poleg vpliva lokacije izpolnjujejo pogoje meril iz drugega
odstavka prejšnjega člena. 
(5) Vrednostni faktorji odražajo velikost vpliva kombinacije
v vrednostnih tabelah upoštevanih lastnosti nepremičnin na oceno tržne
vrednosti.
11. člen
(merila za zaris poteka mej vrednostnih con)
(1) Vrednostne cone se oblikujejo za posamezne vrste
nepremičnin na podlagi podatkov o naravnih in pozidanih danosti prostora,
podatkov namenske rabe prostora in podatkov o parcelnih mejah. Naravne in
pozidane danosti prostora, namenska raba prostora in parcelne meje se
ugotavljajo po merilih iz priloge 1, ki je sestavni del tega pravilnika. 
(2) Meje vrednostnih con se oblikujejo po parcelnih mejah. 
(3) Podatki o naravnih in pozidanih danostih prostora,
namenski rabi prostora in o parcelah so podatki digitalnih topografskih baz,
digitalnega modela reliefa, katastra gospodarske javne infrastrukture,
zemljiškega katastra, katastra stavb in registra nepremičnin.
12. člen
(merila za oblikovanje vrednostnih ravni)
(1) Za posamezno vrsto nepremičnin se oblikuje največ 20
vrednostnih ravni oziroma razredov vrednosti. 
(2) Najvišja vrednostna raven posamezne vrste nepremičnin je
določena z najvišjim razredom vrednosti tako, da ustreza najdražji nepremičnini
na trgu nepremičnin, najnižja vrednostna raven posamezne vrste nepremičnin pa
je določena z najnižjim razredom vrednosti tako, da ustreza najcenejši
nepremičnini na trgu nepremičnin. 
(3) Razlike med razredi vrednosti vrednostnih ravni
posameznih vrst nepremičnin se določijo tako, da so razlike med razredi višjih
vrednosti med 10% in 15%, razlike med razredi nižjih vrednosti pa med 15% in
20%. 
(4) Če bi zaradi meril iz prejšnjega odstavka število
razredov vrednosti vrednostnih ravni posameznih vrst nepremičnin preseglo 20,
je lahko višina razlik iz prejšnjega odstavka višja.
13. člen
(umerjanje predlogov modelov vrednotenja nepremičnin)
(1) Umerjanje predlogov modelov vrednotenja nepremičnin je
postopek, v katerem se izvede oblikovanje vrednostnih con ter zanje izbere
ustrezno vrednostno raven. 
(2) Umerjanje predlogov modelov vrednotenja nepremičnin se
izvaja ločeno za vsak model vrednotenja nepremičnin posebej za območje celotne
države in je različen glede na uporabo načina ocenjevanja vrednosti
nepremičnin.
14. člen
(merila umerjanja predlogov modelov vrednotenja pri uporabi
načina primerljivih prodaj)
(1) Umerjanje predlogov modelov vrednotenja nepremičnin se
pri uporabi načina primerljivih prodaj izvaja na podlagi časovno prilagojenih
transakcij nepremičnin na datum umerjanja predlogov modelov vrednotenja
nepremičnin in meril za zaris poteka mej vrednostnih con iz 11. člena tega
pravilnika. 
(2) V postopku umerjanja predlogov modelov vrednotenja
nepremičnin se uporabljajo podatki o tistih transakcijah nepremičnin, ki so
bile predmet prodaje na trgu nepremičnin v obdobju največ štirih let pred
zadnjim umerjanjem predlogov modelov vrednotenja nepremičnin. 
(3) Če je obseg transakcij nepremičnin za določene vrste
nepremičnin v obdobju iz prejšnjega odstavka premajhen za kakovostno
statistično pojasnjevanje ponudbe in povpraševanja na trgu nepremičnin, se ne
glede na prejšnji odstavek lahko uporabijo tudi podatki o transakcijah
nepremičnin za daljše obdobje. 
(4) Postopek umerjanja predlogov modelov vrednotenja
nepremičnin se na območjih, kjer je dovolj časovno prilagojenih transakcij, s
prilagajanjem mej vrednostnih con in z izbiro ustreznih vrednostnih ravni
ponavlja toliko časa, dokler ni povprečno razmerje med cenami časovno
prilagojenih transakcij nepremičnin in z modelom ocenjenih vrednosti istih
nepremičnin v posamezni vrednostni coni med 0,8 in 1,2. 
(5) Na območjih, kjer je časovno prilagojenih transakcij
nepremičnin premalo ali so neenakomerno geografsko porazdeljene, se pri
oblikovanju vrednostnih con in izbiri ustreznih vrednostni ravni izvede tudi
postopek interpolacije oziroma ekstrapolacije vrednostnih ravni med
vrednostnimi conami sosednjih območjih, kjer sta obseg transakcij nepremičnin
in njihova geografska porazdeljenost ustrezna.
15. člen
(merila umerjanja predlogov modelov vrednotenja nepremičnin
pri uporabi načina kapitalizacije donosa)
Umerjanje predlogov modelov vrednotenja nepremičnin se pri
uporabi načina kapitalizacije donosov izvaja na podlagi podatkov o donosih
posameznih nepremičnin, podatkov za kapitalizacijo donosov posameznih vrst
nepremičnin in meril za zaris poteka mej vrednostnih con iz 11. člena tega
pravilnika.
16. člen
(merila umerjanja predlogov modelov vrednotenja pri uporabi
nabavno vrednostnega načina)
Postopek umerjanja predlogov modelov vrednotenja se pri
uporabi nabavno vrednostnega načina s prilagajanjem mej vrednostnih con in
izbiro ustreznih vrednostnih ravni ponavlja toliko časa, dokler ni povprečno
razmerje med cenami časovno prilagojenih transakcij nepremičnin in z modelom
ocenjenih vrednosti istih nepremičnin v posamezni vrednostni coni med 0,6 in
1,4.
IV. KONČNA DOLOČBA
17. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0071-182/2008
Ljubljana, dne 25. avgusta 2008
EVA 2007-2511-0017
Janez Podobnik l.r.
Minister 
za okolje in prostor
Soglašam!
dr. Andrej Bajuk l.r. 
Minister 
za finance

Priloga
1:Merila za zaris poteka mej vrednostnih con