I. SPLOŠNE DOLOČBE
1. člen
(vsebina pravilnika)
S tem pravilnikom se določijo vrsta,
vsebina in oblika obrazcev javnih listin, način in roki izdajanja javnih listin
v višjem strokovnem izobraževanju, ki jih izdajajo višje strokovne šole
študentom, ki se izobražujejo po javno veljavnih študijskih programih ter evidentiranje teh javnih listin.
2. člen
(vrste javnih listin)
(1) Javne listine v višjem strokovnem
izobraževanju so:
a.   javne listine o uspehu med izobraževanjem, in sicer: indeks in
potrdilo o opravljenih izpitih in drugih študijskih obveznostih,
b.   javne listine o zaključku višjega strokovnega izobraževanja, in
sicer: diploma in priloga k diplomi kot njen sestavni del ter potrdilo o
končanju višješolskega študijskega programa in
c.   javne listine o statusu študenta, in sicer: potrdilo o vpisu in
izpisnica.
(2) Javne listine, določene s tem
pravilnikom, se evidentirajo v skladu s tem pravilnikom, in sicer po
kronološkem vrstnem redu nastanka, študijskih letih, letnikih, študijskih
programih in abecednem redu študentov.
3. člen
(način in roki izdajanja javnih listin)
(1) Indeks se izda študentu ob vpisu v
višjo strokovno šolo.
(2) Diploma in priloga k diplomi se
izdata študentu, ko opravi vse obveznosti po višješolskem študijskem programu.
Diploma in priloga k diplomi se podeljujeta na način in v rokih, ki jih določi
višja strokovna šola, na zahtevo študenta pa mu mora višja strokovna šola
izdati diplomo in prilogo k diplomi v sedmih dneh po končanem študiju.
(3) Potrdilo o končanju višješolskega
študijskega programa se študentu izda pred podelitvijo diplome.
(4) Potrdilo o vpisu in potrdilo o
opravljenih izpitih in drugih študijskih obveznostih se študentu izdata na
njegovo zahtevo.
(5) Izpisnica se izda študentu, ki
želi prestopiti v drugo šolo oziroma se vpisati v drug študijski program ali pa
se želi izpisati.
4. člen
(nadomestna javna listina) 
(1) Višja strokovna šola študentu, ki
izgubi javno listino oziroma se ta poškoduje, uniči ali odtuji, izda nadomestno
javno listino. Višja strokovna šola vodi evidenco izdanih nadomestnih javnih
listin v skladu z drugim odstavkom 2. člena tega pravilnika.
(2) Nadomestna javna listina se izda
na enakem obrazcu, ki se uporablja za javne listine iz 2. člena tega
pravilnika, s tem, da se označi, da gre za nadomestno javno listino, in navede
katero javno listino se nadomešča (številka in datum izdaje ter ime in poslovni
naslov izdajatelja izvirnika).
(3) Če je treba izvirnik javne listine
razveljaviti, višja strokovna šola to stori tako, da ga prečrta oziroma
preluknja in na vidnem mestu označi, da je razveljavljen ter navede številko in
datum izdaje akta o razveljavitvi.
II. OBLIKA IN VSEBINA JAVNIH LISTIN
5. člen
(obrazci javnih listin)
(1) Javne listine se izdajajo na
obrazcih, določenih v skladu s tem pravilnikom.
(2) Indeks in diploma se izdajata na
obrazcih, določenih v prilogi tega pravilnika.
(3) Obrazce potrdila o opravljenih
izpitih in drugih študijskih obveznostih, potrdila o končanju višješolskega
študijskega programa, potrdila o vpisu in izpisnice določi direktor oziroma
ravnatelj višje strokovne šole.
(4) Na obrazcih javnih listin iz
prejšnjega odstavka morajo biti navedeni naslednji podatki:
1.    
ime in poslovni naslov višje strokovne šole, ki izdaja javno listino;
2.    
ime javne listine;
3.    
izrek javne listine, ki vsebuje osebno ime in datum rojstva študenta, na
katerega se nanaša in besedilo, s katerim se potrjujejo dejstva oziroma podatki
(npr. o predmetih in doseženih ocenah oziroma kreditnih točkah ter opravljenih
drugih študijskih obveznostih in drugo);
4.    
osebno ime odgovorne osebe, ki je podpisnik javne listine in njegova
funkcija (ravnatelj, direktor in podobno);
5.    
evidenčna številka, pod katero je študent vpisan oziroma se vodijo
zadevni podatki v evidencah šole in
6.    
datum in kraj izdaje javne listine.
(5) Sestavine obrazca Priloga k diplomi z
navodili za izpolnjevanje v slovenskem in angleškem jeziku so določene v
prilogi tega pravilnika. Priloga k diplomi je sestavljena tako kot priporočajo
Evropska komisija, Svet Evrope in Unesco/Cepes. Višja strokovna šola samostojno
oblikuje grafično podobo Priloge k diplomi.
6. člen
(skupna oblikovna pravila za obrazca
indeksa in diplome)
Obrazca indeksa in diplome se tiskata v
dvobarvnem tisku in sicer s črno barvo in barvo P 525 U Pantone barvne
lestvice. V podtisku je lik slovenskega pesnika Franceta Prešerna in faksimile
Zdravljice. Tipografija črk je iz skupine URW, in sicer Barbedor TCE in Futura
TCE.
7. člen
(posebna oblikovna pravila za indeks)
(1) Obrazec indeksa je oblikovan kot
knjižica velikosti 89 mm x 125 mm. Ima 28 oštevilčenih strani na brezlesnem 100
g/m2 papirju v dvobarvnem tisku. Platnice so izdelane iz umetnega
usnja bordo barve, besedilo na naslovnici pa je napisano v zlati barvi. Na prvi
notranji strani je državni grb Republike Slovenije v črni barvi v velikosti 7,3
x 9,3 mm.
(2) Ne glede na prejšnji odstavek je
indeks lahko tudi v elektronski obliki. Indeks v elektronski obliki mora imeti
vse bistvene podatke, ki so določeni v obrazcu indeksa, ki je v prilogi tega
pravilnika.
8. člen
(posebna oblikovna pravila za diplomo)
Obrazec diplome se tiska na 135 g/m2
On offset – brezlesnem belem papirju velikosti 210 mm x 297 mm (A 4 format) v dvobarvnem tisku. Na obrazcu diplome je državni grb Republike
Slovenije v zlati barvi (toplotni tisk s folijo) v velikosti
14,2 x 18,1 mm.
9. člen
(izdelava obrazcev)
Obrazce indeksa in diplome lahko tiska le
tisti tiskar, s katerim višja strokovna šola sklene pogodbo o naročilu
tiskanja.

Obrazec diplome – velja do 12. 7. 2016
Priloga
k diplomi (slovenski jezik) – velja do 12. 7. 2016
Priloga
k diplomi (angleški jezik) – velja do 12. 7. 2016
Obrazec
indeksa 
Obrazec
diplome – velja od 13. 7. 2016
Priloga
k diplomi (slovenski jezik) – velja od 13. 7. 2016
Priloga
k diplomi (angleški jezik) – velja od 13. 7. 2016

Pravilnik o javnih listinah v višjem
strokovnem izobraževanju (Uradni list RS, št. 83/08)
vsebuje naslednje končne določbe: 
»III. KONČNE DOLOČBE
10. člen
(razveljavitev
pravilnika)
Z dnem uveljavitve tega pravilnika preneha
veljati Pravilnik o javnih listinah, ki jih višje strokovne šole izdajajo
študentom (Uradni list RS, št. 97/05).
11. člen
(uveljavitev
pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o javnih listinah v višjem strokovnem izobraževanju (Uradni list RS,
št. 30/10) vsebuje naslednjo končno določbo:
»4. člen
(uveljavitev
pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o javnih listinah v višjem strokovnem izobraževanju (Uradni list RS,
št. 39/16)
vsebuje naslednjo končno določbo:
»KONČNA DOLOČBA 
5. člen
Ta pravilnik začne veljati naslednji dan po
objavi v Uradnem listu Republike Slovenije, razen obrazca diplome, Priloge k
diplomi (slovenski jezik) in Priloge k diplomi (angleški jezik), ki začnejo
veljati 13. julija 2016.«.