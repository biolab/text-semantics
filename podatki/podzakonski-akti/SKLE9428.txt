1
V obvezno zdravstveno zavarovanje štejejo
poleg storitev, ki so zavarovanim osebam zagotovljene po 1. točki prvega
odstavka 23. člena Zakona o zdravstvenem varstvu in zdravstvenem zavarovanju
(Uradni list RS, št. 72/06 – uradno prečiščeno besedilo, 114/06 – ZUTPG, 91/07,
76/08, 62/10 – ZUPJS, 87/11 in 40/12 – ZUJF; v nadaljnjem besedilu: Zakon) v
celoti in brez doplačil, tudi ostale zdravstvene storitve, opredeljene v 2. do
6. točki prvega odstavka 23. člena Zakona, in sicer v odstotku njihove
vrednosti, določene s tem sklepom.
2
Storitve, opredeljene v 2. točki prvega
odstavka 23. člena Zakona, ki se nanašajo na presaditve organov, najzahtevnejše
operativne posege ne glede na razlog, storitve zdravljenja v tujini, na
intenzivno terapijo, radioterapijo, dializo in druge najzahtevnejše
diagnostične, terapevtske in rehabilitacijske storitve so zavarovanim osebam v
obveznem zavarovanju zagotovljene v višini 90 % njihove cene.
Med najzahtevnejše storitve iz prejšnjega
odstavka sodijo storitve iz Priloge 1 tega sklepa.
3
Storitve iz 3. točke prvega odstavka 23.
člena Zakona so zagotovljene v obveznem zavarovanju v:
-       
višini 80 % vrednosti, ko gre za zdravstvene storitve s področja
specialistično-ambulantne in bolnišnične dejavnosti in storitve s področja
zdraviliškega zdravljenja, ki pomeni nadaljevanje bolnišničnega zdravljenja. Ta
odstotni delež vrednosti storitev se nanaša na storitve zdravljenja bolezni in
na storitve v zvezi z ugotavljanjem in zdravljenjem zmanjšane plodnosti in
umetno oploditvijo, sterilizacijo ter umetno prekinitvijo nosečnosti, ne pa
tudi na zdravljenje poškodb izven dela;
-       
višini 80 % vrednosti oskrbnega dne pri bolnišničnem zdravljenju in
zdraviliškem zdravljenju, ki predstavlja nadaljevanje bolnišničnega
zdravljenja, kadar je nemedicinski del bolniško-oskrbnega dne v bolnišnici
opredeljena kot posebna storitev. To ne velja za storitve, opravljene pri
zdravljenju poškodb izven dela;
-       
višini 80 % vrednosti storitev osnovne zdravstvene dejavnosti, ki niso
zajete v 1. točki prvega odstavka 23. člena Zakona in storitev s področja
zdravljenja zobnih in ustnih bolezni;
-       
v višini 80 % vrednosti medicinskih pripomočkov, razen za primere iz 1.
točke prvega odstavka 23. člena Zakona in za poškodbe izven dela.
4
Storitve iz 4. točke prvega odstavka 23.
člena Zakona so zavarovanim osebam zagotovljene v višini 70 % njihove cene
storitev. Ta odstotek velja za storitve specialistično-ambulantne in
bolnišnične dejavnosti kot tudi za zdraviliške zdravstvene storitve pri
nadaljevanem bolnišničnem zdravljenju, za nemedicinski del bolniško-oskrbnega
dne pri nadaljevanem bolnišničnem zdravljenju v naravnih zdraviliščih ter za
medicinske pripomočke, potrebne pri zdravljenju in rehabilitaciji poškodb izven
dela.
5
Zdravila, predpisana na recept, ki so na
pozitivni listi, so zavarovanim osebam zagotovljene z obveznim zavarovanjem v
višini 70 % njihove vrednosti, razen za zdravljenje oseb in stanj, opredeljenih
v 1. točki prvega odstavka 23. člena Zakona.
6
Zdravstvene storitve zdraviliškega
zdravljenja in nemedicinska oskrba (hotelski del bolniško-oskrbnega dne) pri
zdraviliškem zdravljenju, ki ne predstavlja nadaljevanja bolnišničnega
zdravljenja in prevozi z reševalnim vozilom, ki niso nujni (5. točka prvega
odstavka 23. člena Zakona) so z obveznim zavarovanjem zagotovljeni v višini
10 % njihove vrednosti.
7
Storitve iz 6. točke prvega odstavka 23.
člena Zakona, ki se nanašajo na zobnoprotetično zdravljenje odraslih, so
zagotovljene v višini 10 % njihove vrednosti. Obvezno zdravstveno zavarovanje
zagotavlja zavarovanim osebam zdravila in živila za posebne zdravstvene namene,
predpisana na recepte iz vmesne liste in medicinske pripomočke za izboljšanje
vida za odrasle v višini 10 % njihove vrednosti.
8
Pri uporabi tega sklepa upoštevajo
zavarovane osebe in izvajalci zdravstvenih storitev, ki imajo sklenjene pogodbe
z Zavodom za zdravstveno zavarovanje Slovenije, tudi njegove druge splošne
akte, ki podrobneje urejajo izvajanje obveznega zdravstvenega zavarovanja v
Republiki Sloveniji.
9
Z dnem uveljavitve tega sklepa prenehata
veljati Sklep o določitvi odstotkov vrednosti zdravstvenih storitev, ki se
zagotavljajo v obveznem zdravstvenem zavarovanju (Uradni list RS, št. 80/94) in
Sklep o določitvi odstotkov vrednosti zdravstvenih storitev, ki se zagotavljajo
v obveznem zdravstvenem zavarovanju (Uradni list RS, št. 73/95, 2/96 – popr.,
51/09, 102/09, 20/10, 101/10 in 98/11).
10
Ta sklep se objavi v Uradnem listu
Republike Slovenije, ko da nanj soglasje Vlada Republike Slovenije, veljati pa
začne naslednji dan po objavi v Uradnem listu Republike Slovenije.
Št. 9000-5/2012-DI/11
Ljubljana, dne 11. decembra 2012
EVA 2012-2711-0039
Predsednik Skupščine
Zavoda za zdravstveno zavarovanje
Slovenije
Vladimir Tkalec l.r.

Priloga 1: Seznam
najzahtevnejših storitev (2. točka 23. člena zakona)