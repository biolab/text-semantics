1. člen
(vsebina)
S to uredbo se določajo pristojni organi in kazenske določbe
za izvajanje Uredbe (EU) št. 910/2014 Evropskega parlamenta in Sveta z dne
23. julija 2014 o elektronski identifikaciji in storitvah zaupanja za
elektronske transakcije na notranjem trgu in razveljavitvi Direktive 1999/93/ES
(UL L št. 257 z dne 28. 8. 2014, str. 73; v nadaljnjem besedilu:
Uredba 910/2014/EU), uporaba kvalificiranih potrdil za elektronski podpis ter
delovanje komisije za elektronsko identifikacijo in storitve zaupanja.
2. člen
(uporaba kvalificiranih potrdil za elektronski podpis)
Kot sredstvo elektronske identifikacije se lahko uporabi tudi
kvalificirano potrdilo za elektronski podpis, ki je izdano tudi za namen
avtentikacije.
3. člen
(pristojni organi)
(1) Pristojni organ za izvajanje Uredbe 910/2014/EU in
te uredbe je ministrstvo, pristojno za informacijsko družbo, ki je odgovorno
tudi za izvajanje nadzornih nalog v skladu s 17. členom Uredbe
910/2014/EU.
(2) Pristojni organ za zagotovitev čezmejne
avtentikacije prek spleta po točki f) 7. člena Uredbe 910/2014/EU je
ministrstvo, pristojno za javno upravo.
(3) Pristojni organ za akreditacijo organov za
ugotavljanje skladnosti je Slovenska akreditacija.
4. člen
(komisija za elektronsko identifikacijo in storitve
zaupanja)
Za obravnavo strokovnih vprašanj v zvezi z Uredbo 910/2014/EU
ter pripravo strokovnih mnenj in stališč minister, pristojen za informacijsko
družbo, imenuje komisijo za elektronsko identifikacijo in storitve zaupanja, ki
jo sestavljajo predstavniki pristojnih organov iz prejšnjega člena ter zunanji
strokovnjaki, predvsem s področja prava, informatike in elektronskih
komunikacij. Komisija o svojem delu javnost obvešča z objavo svojih načelnih
mnenj in stališč na spletni strani ministrstva, pristojnega za informacijsko
družbo.
5. člen
(prekrški)
(1) Z globo od 5.000 do 30.000 eurov se za prekršek
kaznuje pravna oseba, samostojni podjetnik posameznik ali posameznik, ki
samostojno opravlja dejavnost, če:
1.     
ne izpolnjuje varnostnih zahtev za ponudnike storitev v skladu z 19.
členom Uredbe 910/2014/EU;
2.     
uporablja znak zaupanja EU za kvalificirane storitve zaupanja v
nasprotju s 23. členom Uredbe 910/2014/EU;
3.     
začne zagotavljati kvalificirane storitve zaupanja, ne da bi bil njegov
kvalificirani status naveden na zanesljivem seznamu (tretji odstavek 21. člena
Uredbe 910/2014/EU).
(2) Z globo od 2.000 do 15.000 eurov se za prekršek
kaznuje pravna oseba, samostojni podjetnik posameznik ali posameznik, ki
samostojno opravlja dejavnost, če kot ponudnik kvalificiranih storitev
zaupanja:
1.     
ne preveri identitete in drugih posebnih lastnosti osebe, za katero
izdaja kvalificirano potrdilo, kakor to določa prvi odstavek 24. člena Uredbe
910/2014/EU;
2.     
pri zagotavljanju kvalificiranih storitev zaupanja ne izpolnjuje zahtev
iz točk (a) do (k) drugega odstavka 24. člena Uredbe 910/2014/EU;
3.     
pri izdajanju kvalificiranih potrdil ne zabeleži in objavi preklica
potrdila ali ne zagotovi informacij o veljavnosti ali preklicu izdanih
kvalificiranih potrdil v skladu s tretjim in četrtim odstavkom 24. člena Uredbe
910/2014/EU;
4.     
pri izdajanju kvalificiranih potrdil izda kvalificirano potrdilo za
elektronske podpise, ki ne vsebuje vseh obveznih podatkov v skladu z 28. členom
Uredbe 910/2014/EU;
5.     
omogoči ustvarjanje kvalificiranega elektronskega podpisa z napravo, ki
ne izpolnjuje zahtev iz 29. člena Uredbe 910/2014/EU;
6.     
omogoči ustvarjanje kvalificiranega elektronskega žiga z napravo, ki ne
izpolnjuje zahtev iz 39. člena Uredbe 910/2014/EU;
7.     
zagotavlja potrjevanje veljavnosti kvalificiranih elektronskih podpisov,
ne da bi izpolnjeval zahteve iz 32. člena Uredbe 910/2014/EU;
8.     
zagotavlja kvalificirano storitev potrjevanja veljavnosti kvalificiranih
elektronskih podpisov, ne da bi izpolnjeval zahteve iz 33. člena Uredbe
910/2014/EU;
9.     
zagotavlja kvalificirano storitev hrambe kvalificiranih elektronskih
podpisov, ne da bi izpolnjeval zahteve iz 34. člena Uredbe 910/2014/EU;
10.  
izda kvalificirano potrdilo za elektronski žig, ki ne vsebuje vseh
obveznih podatkov v skladu z 38. členom Uredbe 910/2014/EU;
11.  
zagotavlja potrjevanje veljavnosti in hrambo kvalificiranih elektronskih
žigov, ne da bi izpolnjeval zahteve iz 40. člena Uredbe 910/2014/EU;
12.  
izda kvalificirani elektronski časovni žig v nasprotju z zahtevami iz
42. člena Uredbe 910/2014/EU;
13.  
zagotavlja kvalificirane storitve elektronske priporočene dostave v
nasprotju z zahtevami iz 44. člena Uredbe 910/2014/EU;
14.  
izda kvalificirano potrdilo za avtentikacijo spletišč, ki ne izpolnjuje
zahtev iz 45. člena Uredbe 910/2014/EU.
(3) Z globo od 400 do 5.000 eurov se kaznuje odgovorna
oseba pravne osebe, odgovorna oseba samostojnega podjetnika posameznika ali
odgovorna oseba posameznika, ki samostojno opravlja dejavnost, ki stori
prekršek iz prvega ali drugega odstavka tega člena.
PREHODNE IN KONČNA DOLOČBA
6. člen
(prenehanje veljavnosti)
Uredba o pogojih za elektronsko poslovanje in elektronsko
podpisovanje (Uradni list RS, št. 77/00, 2/01 in 86/06) in Pravilnik o prijavi
overiteljev in vodenju registra overiteljev v Republiki Sloveniji (Uradni list
RS, št. 99/01 in 42/07) prenehata veljati 30. junija 2016.
7. člen
(roki)
(1) Ministrstvo, pristojno za informacijsko družbo, v
skladu s tretjim odstavkom 51. člena Uredbe 910/2014/EU do 1. avgusta 2016
po uradni dolžnosti izda odločbe, s katerimi overitelje, ki do 30. junija
2016 izdajajo kvalificirana potrdila na podlagi Zakona o elektronskem
poslovanju in elektronskem podpisu (Uradni list RS, št. 98/04 – uradno
prečiščeno besedilo, 61/06 – ZEPT in 46/14), kot ponudnike kvalificiranih
storitev zaupanja vpiše v zanesljivi seznam. 
(2) Slovenska akreditacija do 30. marca 2017
vzpostavi postopek akreditacije na področju iz tretjega odstavka 3. člena
te uredbe.
(3) Minister, pristojen za informacijsko družbo, do
30. decembra 2016 imenuje komisijo iz 4. člena te uredbe.
8. člen
(prehodni ukrep)
Kvalificiranim potrdilom pravnih oseb, ki so jih do
30. junija 2016 na podlagi Zakona o elektronskem poslovanju in
elektronskem podpisu izdali registrirani overitelji in se uporabljajo za
elektronski podpis pravnih oseb, se do izteka njihove veljavnosti, vendar ne
dlje kot do 1. julija 2017, ne sme odreči veljavnost in dokazna vrednost.
9. člen
(uveljavitev)
Ta uredba začne veljati naslednji dan po objavi v Uradnem
listu Republike Slovenije, uporabljati pa se začne 1. julija 2016.
Št. 00727-10/2016
Ljubljana, dne 30. junija 2016
EVA 2015-3330-0070
Vlada Republike Slovenije
dr. Miroslav Cerar l.r.
Predsednik