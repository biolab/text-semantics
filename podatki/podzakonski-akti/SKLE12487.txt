1. SPLOŠNE DOLOČBE
1. člen
(vsebina sklepa)
(1) Ta sklep podrobneje določa vsebino obvestil in poročil, o
katerih banke in hranilnice (v nadaljnjem besedilu: banke) poročajo Banki
Slovenije, ter roke, obliko in način poročanja, in sicer v zvezi z:
(a)   
izpolnjevanjem zahtev na podlagi ZBan-3;
(b)   
izpolnjevanjem zahtev na podlagi Uredbe 575/2013/EU in Delegirane uredbe
2015/61/EU ter
(c)   
izpolnjevanjem ostalih zahtev, ki izhajajo neposredno iz predpisov po
drugem odstavku 9. člena ZBan-3.
(2) Določbe tega sklepa se uporabljajo za vse banke s sedežem
v Republiki Sloveniji, ki so pridobile dovoljenje za opravljanje bančnih
storitev v skladu z ZBan-3, razen določb od 18. do 21. člena tega sklepa, ki se
uporabljajo samo za banke, ki niso razvrščene kot pomembne kreditne institucije
v skladu s členom 6(4) Uredbe Sveta (EU) št. 1024/2013 z dne 15. oktobra 2013 o
prenosu posebnih nalog, ki se nanašajo na politike bonitetnega nadzora
kreditnih institucij, na Evropsko centralno banko (UL L št. 287 z dne 29.
oktobra 2013, str. 63; v nadaljnjem besedilu: Uredba 1024/2013/EU), ter delom
IV in členom 147(1) Uredbe (EU) št. 468/2014 Evropske centralne banke z dne 16.
aprila 2014 o vzpostavitvi okvira za sodelovanje znotraj enotnega mehanizma
nadzora med Evropsko centralno banko in pristojnimi nacionalnimi organi ter z
imenovanimi nacionalnimi organi (UL L št. 141 z dne 14. maja 2014, str. 1).
(3) Ne glede na prejšnji odstavek se posamezne določbe tega
sklepa uporabljajo tudi za finančne holdinge in mešane finančne holdinge, ki so
pridobili odobritev ali izvzetje iz odobritve v skladu z ZBan-3, ter Družbo za
upravljanje terjatev bank d. d. (v nadaljnjem besedilu: DUTB).
(4) Določbe iz 2. poglavja tega sklepa veljajo za banko na posamični
podlagi, razen če v posameznih primerih ta sklep izrecno določa obveznost
poročanja in obveščanja na konsolidirani podlagi, kot je opredeljena v 2.
poglavju II. naslova 1. dela Uredbe 575/2013/EU. Določbe iz 3. poglavja tega
sklepa veljajo za banko na posamični oziroma konsolidirani podlagi, kot izhaja
iz II. naslova 1. dela Uredbe 575/2013/EU, razen če v posameznih primerih ta
sklep izrecno določa obveznost poročanja na posamični podlagi. Določbe iz 4.
poglavja tega sklepa veljajo za banko na posamični oziroma konsolidirani
podlagi, kot izhaja iz predpisov po drugem odstavku 9. člena ZBan-3.
(5) Kadar iz določb ZBan-3 ali Uredbe 575/2013/EU oziroma
Delegirane uredbe 2015/61/EU v povezavi s tem sklepom in ob upoštevanju izjeme
po drugem odstavku tega člena izhaja obveščanje in poročanje Evropski centralni
banki kot pristojnemu organu, ki je pristojen za izvajanje pooblastil in nalog
bonitetnega nadzora nad bankami v skladu z Uredbo 1024/2013/EU, se obvestila in
poročila po tem sklepu vedno pošljejo tudi Banki Slovenije.
(6) Kadar se ta sklep sklicuje na določbe drugih predpisov,
se te določbe uporabljajo v njihovem vsakokratnem veljavnem besedilu.
2. člen
(opredelitve pojmov)
(1) Pojmi, uporabljeni v tem sklepu, imajo enak pomen kot v
določbah ZBan-3 oziroma Uredbe 575/2013/EU ter Delegirane uredbe 2015/61/EU in
predpisih, izdanih na njihovi podlagi.
(2) Za namen 17. člena tega sklepa »posredna izpostavljenost«
pomeni vsako izpostavljenost banke do posamezne stranke, ki nastane iz naslova
prejetih kreditnih zavarovanj za neposredno izpostavljenost banke do druge
stranke, ki je osnovni dolžnik banke, in ki bi lahko postala neposredna
izpostavljenost banke do zadevne stranke, če bi prišlo do neplačila osnovnega
dolžnika. Gre za izpostavljenost banke do dajalcev jamstva ali izdajateljev
premoženja, ki se uporablja kot zavarovanje terjatev banke, in druge podobne
izpostavljenosti. Upoštevajo se tako zavarovanja za postavke sredstev (finančna
sredstva) kot tudi zavarovanja za prevzete obveznosti po zunajbilančnih
postavkah, in sicer ne glede na to, ali izpolnjujejo minimalne zahteve glede
primernosti v skladu z Uredbo 575/2013/EU.
2. POROČANJE V ZVEZI Z IZPOLNJEVANJEM ZAHTEV IZ ZBan-3
2.1. Poročanje o kvalificiranih imetnikih in pomembnih
okoliščinah po 228. členu ZBan-3
3. člen
(podatki, ki se vpisujejo v sodni register)
(1) Dokazila o podatkih in spremembah podatkov, ki se
vpisujejo v sodni register, banka predloži Banki Slovenije najpozneje v petih
delovnih dneh od prejema ustreznega sklepa pristojnega sodišča.
(2) Določbe iz tega člena se smiselno uporabljajo tudi za
finančne holdinge ali mešane finančne holdinge, ki so pridobili odobritev ali
izvzetje iz odobritve v skladu z ZBan-3.
4. člen
(sklic in sklepi skupščine)
(1) O sklicu skupščine banka obvesti Banko Slovenije s
predložitvijo objave sklica skupščine najpozneje v petih delovnih dneh po
objavi. Banka obvesti Banko Slovenije tudi o morebitnih dopolnitvah dnevnega
reda skupščine oziroma predloži čistopis dnevnega reda skupščine v petih
delovnih dneh po objavi.
(2) Ne glede na prejšnji odstavek banka v primeru načrtovanih
sprememb statuta banke hkrati s predložitvijo objave sklica skupščine predloži
tudi besedilo predloga sprememb statuta banke.
(3) Banka predloži Banki Slovenije kopijo notarsko overjenega
zapisnika s sprejetimi skupščinskimi sklepi, skupaj s prilogami, najpozneje v
petih delovnih dneh od dneva zasedanja skupščine. Pri spremembah statuta banka
predloži tudi čistopis statuta.
(4) Določbe iz tega člena se smiselno uporabljajo tudi za
finančne holdinge ali mešane finančne holdinge, ki so pridobili odobritev ali
izvzetje iz odobritve v skladu z ZBan-3.
5. člen
(imetniki delnic in kvalificirani imetniki)
(1) Banka v skladu s prvim odstavkom 81. člena ZBan-3 obvesti
Banko Slovenije najpozneje v petih delovnih dneh po vpisu spremembe v delniško
knjigo pri KDD – Centralna klirinško depotna družba, d.o.o. o vsaki spremembi,
zaradi katere se delež posameznega delničarja spremeni tako, da:
(a)   
preseže mejo kvalificiranega deleža oziroma se njegov delež zmanjša
tako, da ne dosega več kvalificiranega deleža;
(b)   
preseže zgornjo mejo razpona oziroma pade pod spodnjo mejo razpona
kvalificiranega deleža, za katerega je kvalificiranemu imetniku že izdano
dovoljenje za kvalificirani delež.
(2) Banka obvesti Banko Slovenije o vsaki spremembi
imetništva delnic banke, kjer se posameznemu kvalificiranemu imetniku spremeni
delež v kapitalu ali glasovalnih pravicah znotraj razpona kvalificiranega
deleža, za katerega je kvalificiranemu imetniku izdano dovoljenje za kvalificirani
delež, najpozneje v petih delovnih dneh po vpisu spremembe v delniško knjigo
pri Klirinško depotni družbi.
(3) Banka, z delnicami katere se trguje na organiziranem
trgu, v skladu z drugim odstavkom 81. člena ZBan-3 obvesti Banko Slovenije o
delničarjih, ki so imetniki kvalificiranega deleža, ter o njihovih
kvalificiranih deležih po stanju na dan 31. decembra najpozneje do konca meseca
januarja tekočega leta.
(4) Banka v skladu s tretjim odstavkom 81. člena ZBan-3
obvesti Banko Slovenije o sklenitvi delničarskega sporazuma in o dogovoru ali
drugih okoliščinah v zvezi z bodočimi kvalificiranimi imetniki najpozneje v
petih delovnih dneh od sklenitve sporazuma ali dogovora oziroma seznanitve
banke s temi dejstvi oziroma okoliščinami.
(5) Obvestilo iz prvega, drugega in tretjega odstavka tega
člena mora vsebovati najmanj informacije o nazivu delničarja, njegovem deležu
pred in po morebitni spremembi ter datumu nastale spremembe.
6. člen
(pridobitev oziroma odtujitev delnic, poslovnih deležev
oziroma članskih pravic v pravnih osebah)
(1) Banka obvesti Banko Slovenije najpozneje v petih delovnih
dneh o dejanski pridobitvi ali odtujitvi neposrednega deleža delnic, poslovnih
deležev ali članskih pravic v drugih pravnih osebah, ki niso vključeni v
trgovalno knjigo. V obvestilu navede osnovne podatke o pravni osebi (firma,
sedež, naslov, matična številka), velikost deleža oziroma spremembo, znesek
vplačila v primeru pridobitve ter datum pridobitve oziroma odtujitve delnic,
poslovnih deležev ali članskih pravic v drugih pravnih osebah.
(2) Ne glede na prejšnji odstavek banka obvesti Banko
Slovenije najpozneje v petih delovnih dneh o dejanskih vplačilih v druge pravne
osebe, četudi ostaja delež delnic, poslovnih deležev ali članskih pravic banke
v druge pravne osebe nespremenjen.
(3) Če se poročanje iz prvega odstavka tega člena pokriva z
vsebino obveščanja iz prvega, drugega, petega ali šestega odstavka 11. člena
tega sklepa, lahko banka združi obveščanje za oba namena.
(4) Banka letno poroča Banki Slovenije seznam vseh
neposrednih deležev v delnice, poslovne deleže oziroma članske pravice vseh
pravnih oseb na obrazcu POR-1 iz Priloge 1 k temu sklepu, in sicer po stanju na
referenčni datum letnega poročanja iz 2. člena Izvedbene uredbe Komisije (EU)
2021/451 z dne 17. decembra 2020 o določitvi izvedbenih tehničnih standardov za
uporabo Uredbe (EU) št. 575/2013 Evropskega parlamenta in Sveta v zvezi z
nadzorniškim poročanjem institucij in razveljavitvi Izvedbene uredbe (EU) št.
680/2014 (UL L št. 97 z dne 19. marca 2021, str. 1; v nadaljnjem besedilu: ITS
za nadzorniško poročanje).
(5) Rok za predložitev poročila iz tretjega odstavka tega
člena je datum predložitve letnih informacij iz 3. člena ITS za nadzorniško
poročanje.
7. člen
(prenehanje opravljanja določenih storitev)
(1) Banka obvesti Banko Slovenije o prenehanju opravljanja
določenih storitev iz prvega in tretjega odstavka 31. člena ZBan-3 najpozneje v
petih delovnih dneh po sprejetju sklepa upravljalnega organa banke.
(2) Banka obvesti Banko Slovenije o prenehanju opravljanja
posameznih storitev tudi v primerih iz prve in druge točke prvega odstavka 122.
člena ZBan-3 v petih delovnih dneh od nastanka navedenih okoliščin.
8. člen
(druga dejstva in okoliščine)
(1) Banka obvesti Banko Slovenije o dejstvih in okoliščinah,
ki so pomembne za presojo, ali banka posluje v skladu s predpisi iz drugega
odstavka 9. člena ZBan-3, ter ji predloži njihov opis najpozneje v petih
delovnih dneh od njihovega nastanka oziroma potrditve s strani upravljalnega
organa banke.
(2) Za dejstva in okoliščine iz prejšnjega odstavka se
štejejo zlasti:
(a)   
sprememba poslovnega modela banke;
(b)   
sprememba poslovne strategije banke oziroma skupine;
(c)   
večje organizacijske, kadrovske ali druge spremembe, ki vplivajo na
poslovanje banke oziroma skupine (npr. infrastruktura IT, menjave ključnih
kadrov).
(3) Banka po opravljenem revizijskem pregledu letnega
poročila oziroma konsolidiranega letnega poročila predloži Banki Slovenije
izvod pisma upravljalnemu organu banke, in sicer najpozneje v petih delovnih
dneh po vročitvi pisma s strani revizijske družbe.
2.2. Poročanje v zvezi z izpolnjevanjem ostalih zahtev iz
ZBan-3
9. člen
(obvestilo o uvedbi oziroma prenehanju ponudbe posamezne
vrste produkta)
Banka obvesti Banko Slovenije o:
(a)   
nameri glede uvedbe novega produkta v okviru pridobljenega dovoljenja za
opravljanje storitev in o njegovi razvrstitvi v okviru storitev, za katere ima
dovoljenje v skladu z ZBan-3 ali Uredbo 1024/2013/EU;
(b)   
sprejetem sklepu upravljalnega organa banke o izpolnitvi pogojev za
uvrstitev novega produkta iz 28. člena Sklepa o ureditvi notranjega
upravljanja, upravljalnem organu in procesu ocenjevanja ustreznega notranjega
kapitala za banke in hranilnice (Uradni list RS, št. 115/21; v nadaljnjem
besedilu: sklep o ureditvi notranjega upravljanja) v ponudbo banke, in sicer
najmanj 14 dni pred začetkom trženja novega produkta, in
(c)   
sprejetem sklepu upravljalnega organa banke o prenehanju ponudbe in
trženju posameznega produkta iz 28. člena sklepa o ureditvi notranjega
upravljanja, in sicer v 14 dneh po prenehanju ponudbe oziroma trženju tega
produkta.
10. člen
(poslovanje z osebami v posebnem razmerju z banko)
(1) Banka v skladu s petim odstavkom 170. člena ZBan-3
obvesti Banko Slovenije o pravnih poslih z osebami v posebnem razmerju z banko,
sklenjenih pod ugodnejšimi pogoji od tistih, ki jih banka v istem obdobju
običajno sklepa z drugimi osebami.
(2) Obvestilo iz prejšnjega odstavka mora vsebovati bistvene
podatke o sklenjenem poslu, ki obsegajo najmanj: naziv osebe v posebnem
razmerju z banko, s katero je bil sklenjen posel, datum pridobitve soglasja
nadzornega sveta, datum sklenitve posla, vrsto, znesek in zapadlost posla, opis
pogodbenih pogojev, ki so predmet ugodnejše obravnave, ter razlog za sklenitev
posla pod ugodnejšimi pogoji.
(3) Obvestilo iz prvega odstavka tega člena banka posreduje
najpozneje v petih delovnih dneh od sklenitve posla.
11. člen
(obveščanje o kvalificiranih naložbah)
(1) Banka obvesti Banko Slovenije najpozneje v petih delovnih
dneh o dejanski pridobitvi delnic, poslovnega deleža ali drugih pravic v
finančni instituciji ali subjektu finančnega sektorja, za katerega je pridobila
dovoljenje za kvalificirano naložbo. V obvestilu navede podatke o pravni osebi,
velikost deleža kvalificirane naložbe, znesek vplačila in datum njene pridobitve.
(2) Ne glede na prejšnji odstavek banka v primerih iz petega
odstavka 223. člena ZBan-3 obvesti Banko Slovenije o pridobitvi in pogojih
pridobitve kvalificirane naložbe, za katere ji skladno z 223. členom ZBan-3 ni
potrebno pridobiti predhodnega dovoljenja Banke Slovenije, najpozneje v petih
delovnih dneh, ter hkrati predloži tudi relevantna dokazila.
(3) Če banka v finančni instituciji ali subjektu finančnega
sektorja pridobi kvalificirano naložbo, na podlagi katere je kvalificirani
delež v tej finančni instituciji ali subjektu finančnega sektorja med 20 in 50
%, in sicer iz naslova realizacije zavarovanj zaradi poplačila terjatev po 2.
točki petega odstavka 223. člena ZBan-3 ali v okviru konverzije terjatev v
deleže v okviru postopka prisilne poravnave nad finančno institucijo ali
subjektom finančnega sektorja po 3. točki petega odstavka 223. člena ZBan-3,
predloži Banki Slovenije najpozneje v petih delovnih dneh poleg obvestila in
dokazil iz šestega odstavka 223. člena ZBan-3 tudi dokumentacijo in informacije
iz 4. člena ter točke (a) in (e) prvega odstavka 5. člena Sklepa o
dokumentaciji za izdajo dovoljenja za kvalificirano naložbo banke ali
hranilnice (Uradni list RS, št. 47/15 in 92/21 – ZBan-3; v nadaljnjem besedilu:
sklep o dokumentaciji za kvalificirano naložbo).
(4) Če banka v finančni instituciji ali subjektu finančnega
sektorja pridobi kvalificirano naložbo, na podlagi katere je kvalificirani
delež v tej finančni instituciji ali subjektu finančnega sektorja enak ali
večji od 50 %, in sicer iz naslova realizacije zavarovanj zaradi poplačila
terjatev po 2. točki petega odstavka 223. člena ZBan-3 ali v okviru konverzije
terjatev v deleže v okviru postopka prisilne poravnave nad finančno institucijo
ali subjektom finančnega sektorja po 3. točki petega odstavka 223. člena
ZBan-3, predloži Banki Slovenije najpozneje v petih delovnih dneh poleg
obvestila in dokazil iz šestega odstavka 223. člena ZBan-3 tudi dokumentacijo
in informacije iz 4. in 5. člena sklepa o dokumentaciji za kvalificirano naložbo.
(5) Banka obvesti Banko Slovenije najpozneje v petih delovnih
dneh o vsaki združitvi ali delitvi finančne institucije ali subjekta finančnega
sektorja, v kateri ima kvalificirano naložbo, ter o vsaki drugi statusni
spremembi te pravne osebe. Pisnemu obvestilu priloži izpisek iz sodnega
registra oziroma drugega ustreznega javnega registra za finančno institucijo
oziroma prevod overjenega izpiska iz sodnega registra ali drugega javnega
registra za subjekt finančnega sektorja.
(6) Banka obvesti Banko Slovenije najpozneje v petih delovnih
dneh, če se delež naložbe v finančno institucijo ali subjekt finančnega
sektorja zmanjša pod delež, za katerega je bilo izdano dovoljenje Banke
Slovenije. V pisnem obvestilu navede podatke o pravni osebi, velikost ter spremembo
deleža kvalificirane naložbe in datum spremembe.
(7) Banka letno predloži Banki Slovenije seznam vseh
kvalificiranih naložb iz 223. člena ZBan-3 na obrazcu POR-2 iz Priloge 2 k temu
sklepu, in sicer po stanju na referenčni datum letnega poročanja iz 2. člena
ITS za nadzorniško poročanje.
(8) Rok za predložitev poročila iz sedmega odstavka tega
člena je datum predložitve letnih informacij iz 3. člena ITS za nadzorniško
poročanje.
3. POROČANJE V ZVEZI Z IZPOLNJEVANJEM ZAHTEV IZ UREDBE
575/2013/EU
12. člen
(subjekti, izključeni iz obsega bonitetne konsolidacije)
(1) Banka predhodno obvesti Banko Slovenije o subjektu, ki ga
želi izključiti iz obsega bonitetne konsolidacije na podlagi prvega odstavka
19. člena Uredbe 575/2013/EU ter hkrati predloži naslednje informacije:
(a)   
naziv subjekta;
(b)   
opis poslovne dejavnosti subjekta;
(c)   
opis najpomembnejših poslov banke s subjektom;
(d)   
znesek aktivnih in zunajbilančnih postavk subjekta po stanju na zadnji
dan kvartala tekočega leta;
(e)   
znesek aktivnih in zunajbilančnih postavk nadrejene družbe ali družbe,
ki ima udeležbo v subjektu po stanju na zadnji dan kvartala tekočega leta;
(f)    
datum uveljavljanja izključitve subjekta iz obsega bonitetne
konsolidacije.
(2) Če banka iz obsega bonitetne konsolidacije na podlagi
prvega odstavka 19. člena Uredbe 575/2013/EU že izključuje enega ali več
subjektov, predloži pri obveščanju iz prvega odstavka tega člena tudi
informacijo iz točke (d) prvega odstavka tega člena na agregirani ravni, ki
vključuje relevanten znesek vseh že izključenih subjektov, vključno z
nameravanim.
(3) Obvestilo in informacije iz prvega odstavka tega člena
banka predloži najpozneje 10 dni pred nameravanim datumom izključitve subjekta
iz obsega bonitetne konsolidacije.
(4) V primeru nastopa neizpolnjevanja pogojev za izključitev
že izključenega subjekta iz obsega bonitetne konsolidacije po prvem odstavku
19. člena Uredbe 575/2013/EU banka obvesti Banko Slovenije o tem dejstvu in
razlogih za neizpolnjevanje pogojev najpozneje v petih delovnih dneh od nastopa
spremenjenih okoliščin.
13. člen
(subkonsolidacija iz 22. člena Uredbe 575/2013/EU)
(1) Če se banka kot podrejena institucija, ki je zavezana k
subkonsolidaciji subjektov v tretjih državah, odloči, da ne bo izvajala
predpisanih zahtev in poročanja na podlagi drugega odstavka 22. člena Uredbe
575/2013/EU, vključno s poročanjem po 15. členu tega sklepa, o tem predhodno
obvesti Banko Slovenije ter hkrati predloži celovite informacije o
izpolnjevanju pogoja za neizvajanje zahtev in poročanja iz drugega odstavka 22.
člena Uredbe 575/2013/EU.
(2) Obvestilo in informacije iz prejšnjega odstavka banka
predloži najpozneje 10 dni pred nameravanim datumom neizpolnjevanja zahtev in
poročanja iz drugega odstavka 22. člena Uredbe 575/2013/EU.
14. člen
(izplačila donosov na kapitalske instrumente)
(1) Banka obvesti Banko Slovenije o nameravanem izplačilu
vmesnih dividend na instrumente navadnega lastniškega temeljnega kapitala iz
točke (a) prvega odstavka 26. člena Uredbe 575/2013/EU, ki zmanjšuje znesek
postavk navadnega lastniškega temeljnega kapitala oziroma skupnega kapitala na
posamični podlagi, najpozneje en mesec pred datumom izplačila ter hkrati
predloži sprejeti sklep upravljalnega organa banke in ostala dokazila, vezana
na višino zneska vmesnih dividend po Zakonu o gospodarskih družbah (Uradni list
RS, št. 65/09 – uradno prečiščeno besedilo, 33/11, 91/11, 32/12, 57/12, 44/13 –
odl. US, 82/13, 55/15, 15/17, 22/19 – ZPosS, 158/20 – ZIntPK-C in 18/21; v
nadaljnjem besedilu: ZGD-1).
(2) Poleg obveščanja iz prejšnjega odstavka banka obvesti
Banko Slovenije tudi o nameravanem izplačilu vmesnih dividend na prednostne
delnice, ki zmanjšuje znesek postavk skupnega kapitala na posamični podlagi,
najpozneje en mesec pred datumom izplačila ter hkrati predloži sprejeti sklep
upravljalnega organa banke in ostala dokazila, vezana na višino zneska vmesnih
dividend po ZGD-1.
(3) Banka obvesti Banko Slovenije o preklicu razdelitve po
instrumentih dodatnega temeljnega kapitala banke, kot je predviden v točki (l)
prvega odstavka 52. člena Uredbe 575/2013/EU, najpozneje v petih delovnih dneh
od sprejetja sklepa upravljalnega organa banke.
15. člen
(kvalificirani deleži izven finančnega sektorja)
(1) Za namene spremljanja izpolnjevanja zahtev glede
kvalificiranih deležev izven finančnega sektorja iz 89. do 91. člena Uredbe
575/2013/EU banka četrtletno poroča Banki Slovenije o svojih kvalificiranih
deležih izven finančnega sektorja na obrazcu POR-3 iz Priloge 3 k temu sklepu,
po stanju na referenčne datume četrtletnega poročanja iz 2. člena ITS za
nadzorniško poročanje.
(2) Obveznost iz prejšnjega odstavka velja tudi za podrejeno
banko, ki je v skladu z 22. členom Uredbe 575/2013/EU zavezana k
subkonsolidaciji subjektov iz tretjih držav, na podlagi njenega
subkonsolidiranega položaja.
(3) Rok za predložitev poročila iz prvega odstavka tega člena
je datum predložitve četrtletnih informacij iz 3. člena ITS za nadzorniško
poročanje.
16. člen
(uporaba ECAI oziroma ECA za namen izračuna kapitalske
zahteve za kreditno tveganje po standardiziranem pristopu)
(1)  Banka obvesti Banko Slovenije v skladu s 138. členom
Uredbe 575/2013/EU o imenovanju zunanjih bonitetnih agencij (v nadaljnjem
besedilu: ECAI) in v skladu s 137. členom Uredbe 575/2013/EU o imenovanju
izvoznih agencij (v nadaljnjem besedilu: ECA), preklicu imenovane ECAI oziroma
ECA ter o spremembah kategorij izpostavljenosti iz 112. člena Uredbe
575/2013/EU za imenovane ECAI najpozneje v petih delovnih dneh od sprejetja
odločitve upravljalnega organa banke.
(2) Banka v obvestilu iz prejšnjega odstavka navede:
(a)   
ob imenovanju: naziv ECAI oziroma ECA ter kategorije izpostavljenosti iz
112. člena Uredbe 575/2013/EU, za katere se bodo uporabljale zunanje bonitetne
ocene imenovane ECAI;
(b)   
ob preklicu imenovanja: naziv ECAI oziroma ECA in kategorije
izpostavljenosti iz 112. člena Uredbe 575/2013/EU, za katere se ne bodo več
uporabljale zunanje bonitetne ocene ECAI, ter ustrezno utemeljitev te
odločitve;
(c)   
ob spremembah kategorij izpostavljenosti: naziv imenovane ECAI,
kategorijo izpostavljenosti iz 112. člena Uredbe 575/2013/EU ter utemeljitev
spremembe.
17. člen
(izpostavljenost tveganju koncentracije)
(1) Banka četrtletno poroča Banki Slovenije o celotni
izpostavljenosti do posameznih strank ali skupin povezanih strank, kadar ta
dosega ali presega 10 % temeljnega kapitala banke, na obrazcu POR-4 iz Priloge
4 k temu sklepu, po stanju na referenčne datume četrtletnega poročanja iz 2.
člena ITS za nadzorniško poročanje. Celotna izpostavljenost do posamezne
stranke ali skupine povezanih strank je seštevek neposredne in posredne
izpostavljenosti do stranke ali skupine povezanih strank.
(2) Za namen iz prejšnjega odstavka tega člena banka:
(a)   
upošteva vrednost izpostavljenosti, ki še ni zmanjšana za oslabitve in
rezervacije;
(b)   
ne upošteva povezav s centralno ravnjo države pri ugotavljanju skupine
povezanih strank;
(c)   
ne upošteva posrednih izpostavljenosti do strank, ki so vključene v isto
skupino povezanih strank kot osnovni dolžnik, za katerega je dano kreditno zavarovanje.
(3) V poročilu iz prvega odstavka tega člena banka poroča
tudi o pomembnih ugotovitvah analiz tveganja koncentracije iz naslova:
(a)   
posrednih izpostavljenosti, kot so opredeljene v tretjem odstavku 2.
člena tega sklepa;
(b)   
posrednih izpostavljenosti do izdajateljev zavarovanj s premoženjem in
dajalcev jamstva (pri katerih je banka uporabila metodo substitucije) ter
izpostavljenosti iz poslov, pri katerih obstajajo osnovne izpostavljenosti, v
skladu s četrtim odstavkom 399. člena Uredbe 575/2013/EU.
(4) Rok za predložitev poročila iz prvega odstavka tega člena
je datum predložitve četrtletnih informacij iz 3. člena ITS za nadzorniško
poročanje.
18. člen
(izpolnjevanje likvidnostnih zahtev)
(1) Banka predloži Banki Slovenije načrt za hitro ponovno
vzpostavitev skladnosti iz 414. člena Uredbe 575/2013/EU v zvezi z zahtevo
glede likvidnostnega kritja iz 412. člena Uredbe 575/2013/EU v treh delovnih
dneh, v zvezi z obveznostjo glede stabilnega financiranja iz prvega odstavka
413. člena Uredbe 575/2013/EU pa v sedmih delovnih dneh od dneva, ko ne
izpolnjuje ali ko pričakuje, da ne bo izpolnila zahteve iz enega ali obeh
navedenih členov Uredbe 575/2013/EU in je o tem uradno obvestila Banko
Slovenije.
(2) Načrt iz prejšnjega odstavka mora vsebovati:
(a)   
časovni okvir, v katerem namerava banka ponovno vzpostaviti skladnost s
412. členom oziroma prvim odstavkom 413. člena Uredbe 575/2013/EU;
(b)   
ukrepe banke za uskladitev z zahtevami iz 412. člena oziroma prvega
odstavka 413. člena Uredbe 575/2013/EU.
19. člen
(vključevanje delnic ali enot kolektivnega naložbenega podjema
v likvidnostni blažilnik)
(1) Banka, ki namerava za namen zahteve glede likvidnostnega
kritja v skladu s prvim odstavkom 15. člena Delegirane uredbe 2015/61/EU
poročati delnice ali enote kolektivnega naložbenega podjema (v nadaljnjem
besedilu: KNP) kot likvidna sredstva, Banki Slovenije predloži dokumentacijo z
metodologijo in postopki za izračun tržne vrednosti in odbitkov za delnice ali
enote KNP iz četrtega odstavka 15. člena Delegirane uredbe 2015/61/EU, in sicer
najpozneje do datuma predložitve poročila v zvezi z zahtevo glede
likvidnostnega kritja, v katerega prvič vključi delnice ali enote KNP med
likvidna sredstva.
(2) Banka, ki ne namerava za namen zahteve glede
likvidnostnega kritja oblikovati metodologij za izračun tržne vrednosti in
odbitkov za delnice ali enote KNP, ki jih želi poročati kot likvidna sredstva,
predloži Banki Slovenije, vsaj dva meseca pred načrtovanim poročanjem,
obrazložitev z utemeljitvijo, zakaj pomembnost izpostavljenosti v teh delnicah
ali enotah KNP ne upravičuje oblikovanja lastnih metodologij. Banka lahko
poroča delnice ali enote KNP med likvidnimi sredstvi brez oblikovane
metodologije in postopkov iz četrtega odstavka 15. člena Delegirane uredbe
2015/61/EU le na podlagi pridobljenega soglasja Banke Slovenije.
(3) Za namen obrazložitve iz prejšnjega odstavka banka
predloži:
(a)   
navedbo KNP, katerih delnice ali enote želi poročati kot likvidna
sredstva za namen zahteve glede likvidnostnega kritja;
(b)   
opredeljen prag pomembnosti izpostavljenosti v delnicah ali enotah KNP
iz prejšnje točke, s predložitvijo internih politik ali drugih aktov banke
glede opredelitve pomembnosti izpostavljenosti;
(c)   
obseg naložb v delnice ali enote KNP iz točke (a) tega odstavka ter
razmerje med obsegom naložb v delnice ali enote KNP in obsegom likvidnih
sredstev za namen zahteve glede likvidnostnega kritja, povečanim za obseg
naložb v delnice ali enote KNP, na zadnji dan meseca za obdobje enega leta pred
posredovano obrazložitvijo;
(d)   
navedbo tretje osebe iz točke (a) oziroma (b) četrtega odstavka 15.
člena Delegirane uredbe 2015/61/EU, ki ji bo izračunavala in poročala tržne
vrednosti in odbitke za delnice ali enote KNP iz točke (a) tega odstavka.
20. člen
(dodatni likvidnostni odlivi za druge produkte in storitve
za namen zahteve glede likvidnostnega kritja)
(1) Banka letno predloži Banki Slovenije poročilo o produktih
in storitvah iz drugega odstavka 23. člena Delegirane uredbe 2015/61/EU, in
sicer po stanju na referenčni datum letnega poročanja iz 2. člena ITS za
nadzorniško poročanje.
(2) Poročilo iz prejšnjega odstavka mora vsebovati:
(a)   
dokumentacijo oziroma obrazložitev, iz katere je razvidno, kako banka
ocenjuje verjetnost in potencialni obseg likvidnostnih odlivov v naslednjih 30
koledarskih dneh, ter ocenjen obseg likvidnostnih odlivov za posamezne produkte
oziroma posamezne storitve iz prvega odstavka tega člena v naslednjih 30
koledarskih dneh, pri tem pa mora biti iz dokumentacije oziroma obrazložitve
razvidno, kako banka pri oceni upošteva stresne scenarije iz 5. člena
Delegirane uredbe 2015/61/EU;
(b)   
obseg obveznosti po posameznih vrstah produktov in storitev iz
prejšnjega odstavka, in sicer na zadnji dan v mesecu za vsak posamezni mesec v
preteklem letu;
(c)   
obseg likvidnostnih odlivov v zvezi s produkti in storitvami iz
prejšnjega odstavka v posameznem mesecu preteklega leta;
(d)   
predlog banke glede stopnje odliva za posamezno vrsto produktov in
storitev iz prvega odstavka tega člena, pri čemer predlagana stopnja odliva
odraža razmerje med ocenjenim obsegom likvidnostnih odlivov v naslednjih 30
koledarskih dneh iz točke (a) tega odstavka ter obsegom obveznosti za posamezno
vrsto produktov in storitev iz točke (b) tega odstavka.
(3) Rok za predložitev poročila iz prvega odstavka tega člena
je datum predložitve letnih informacij iz 3. člena ITS za nadzorniško
poročanje.
21. člen
(dodatni odlivi za namen zahteve likvidnostnega kritja)
(1) Banka obvesti Banko Slovenije o vseh sklenjenih pogodbah
iz drugega odstavka 30. člena Delegirane uredbe 2015/61/EU najpozneje v treh delovnih
dneh:
(a)   
od dneva sklenitve pogodbe;
(b)   
od dneva spremembe pogodbenih pogojev, ki se nanašajo na poslabšanje
kreditne kakovosti banke in posledične likvidnostne odlive ali dodatne potrebe
po zavarovanju s premoženjem v naslednjih 30 dneh.
(2) Poročilo iz prejšnjega odstavka mora vsebovati:
(a)   
bistvene podatke iz pogodbe, ki obsegajo najmanj pogodbene stranke,
znesek, zapadlost in predmet pogodbe, ter opis pogodbenih pogojev, ki v primeru
poslabšanja kreditne kakovosti banke v naslednjih 30 dneh povzročijo likvidnostne
odlive ali dodatne potrebe po zavarovanju s premoženjem;
(b)   
velikost odliva ali dodatnega zavarovanja s premoženjem iz prejšnje
točke.
(3) V primeru poslabšanja kreditne kakovosti banke v skladu z
drugim odstavkom 30. člena Delegirane uredbe 2015/61/EU, ki lahko vodi v
likvidnostni odliv ali dodatne potrebe po zavarovanju s premoženjem, banka o
tem obvesti Banko Slovenije najpozneje v treh delovnih dneh od nastanka
spremembe.
4. OSTALO POROČANJE
22. člen
(obveščanje o prestrukturiranju podjetij)
(1) Banka in DUTB obvesti Banko Slovenije o prestrukturiranju
podjetja, in sicer z obrazcem PRESTR iz Priloge 5 k temu sklepu, najpozneje v
desetih delovnih dneh, ko je s podjetjem sklenila sporazum o prestrukturiranju,
ali po pravnomočnosti sklepa o potrditvi sporazuma o finančnem
prestrukturiranju oziroma potrditvi prisilne poravnave ali poenostavljene
prisilne poravnave. Omenjenemu obrazcu mora priložiti tudi sporazum o
prestrukturiranju ter informacije in dokumentacijo iz prvega in drugega
odstavka 36. člena Sklepa o upravljanju kreditnega tveganja v bankah in
hranilnicah (Uradni list RS, št. 115/21; v nadaljnjem besedilu: sklep o
upravljanju kreditnega tveganja).
(2) Obveščanje iz prejšnjega odstavka je potrebno, kadar so v
prestrukturiranje udeležena podjetja:
1.     
ki so na podlagi 55. člena ZGD-1 razvrščena med velike ali srednje
družbe;
2.     
ki so po ZGD-1 razvrščena kot majhne družbe, če skupna izpostavljenost
vseh bank, ki so izpostavljene do podjetja, znaša več kot 3 milijone evrov in
so v njegovo prestrukturiranje vključene najmanj tri banke; ali
3.     
ki so družbe v skupini, kot so opredeljene v 63. členu ZGD-1, kadar
katerokoli podjetje v skupini izpolnjuje pogoje iz 1. ali 2. točke tega
odstavka.
(3) Kadar je v postopku restrukturiranja izpostavljenosti do
določenega podjetja udeleženih hkrati več bank upnic, je za obveščanje Banki
Slovenije zadolžen koordinator iz četrtega odstavka 36. člena sklepa o
upravljanju kreditnega tveganja, razen če se banke medsebojno ne dogovorijo
drugače.
(4) Če podjetje zamuja z vračilom pomembne kreditne
obveznosti po novem amortizacijskem načrtu, pripravljenem ob restrukturiranju
izpostavljenosti, več kot 90 dni in banka ali DUTB oceni, da ponovno
restrukturiranje izpostavljenosti do tega podjetja ni več smiselno, banka ali
DUTB o tem obvesti Banko Slovenije v roku tridesetih dni od dneva, v katerem je
prišlo do navedene zamude.
23. člen
(popravki poročil)
(1) Če se zaradi revizorjevih popravkov spremenijo katerikoli
podatki iz poročil, navedenih v tem sklepu, banka najpozneje v petih delovnih
dneh od nastanka revidiranih podatkov predloži Banki Slovenije popravke
predloženih poročil oziroma nova poročila, ki vključujejo revidirane podatke.
(2) Določbe iz prejšnjega odstavka se smiselno uporabijo tudi
za ravnanje banke po opravljenem revizijskem pregledu za obdobje, ki je krajše
od poslovnega leta.
(3) Smiselno enako ravnanje banke, kot je določeno v prvem
odstavku tega člena, se pričakuje tudi v primeru drugih popravkov predloženih
obvestil, poročil in drugih informacij, ki so predpisani s tem sklepom.
24. člen
(ostale poročevalske zahteve)
Banka obvešča Banko Slovenije o vseh ostalih zahtevah, ki
izhajajo neposredno iz predpisov po drugem odstavku 9. člena ZBan-3 in niso
podrobneje urejene v teh predpisih, najpozneje v petih delovnih dneh od
nastanka okoliščin oziroma od nastanka sprememb.
5. NAČIN POROČANJA
25. člen
(splošno)
Banka posreduje Banki Slovenije obvestila, poročila in druge
informacije iz tega sklepa v predpisanih rokih prek sistema B2B v področje
Posamezna dejstva in okoliščine (PDO) z uporabo digitalnega potrdila. Poročila
na obrazcih z oznako POR in PRESTR, ki so priloge k temu sklepu, banka
posreduje v obliki Excelovih datotek. Navodila za pridobitev digitalnega
potrdila in izmenjavo datotek so natančneje opredeljena s tehničnim navodilom,
objavljenim na spletni strani Banke Slovenije (področje Poročanje).
6. PREHODNE IN KONČNE DOLOČBE
26. člen
(prenehanje veljavnosti sklepa)
(1) Z dnem uveljavitve tega sklepa preneha veljati Sklep o
poročanju posameznih dejstev in okoliščin bank in hranilnic (Uradni list RS,
št. 63/15, 104/15, 42/16, 68/17, 33/18 in 92/21 – ZBan-3).
(2) Obrazci z oznako POR in PRESTR, ki so sestavni del Sklepa
o poročanju posameznih dejstev in okoliščin bank in hranilnic (Uradni list RS,
št. 63/15, 104/15, 42/16, 68/17, 33/18 in 92/21 – ZBan-3), se z dnem
uveljavitve tega sklepa črtajo.
27. člen
(uveljavitev sklepa)
(1) Ta sklep začne veljati naslednji dan po objavi v Uradnem
listu Republike Slovenije.
(2) Ne glede na določbo prejšnjega odstavka banke za poročanje
po stanju na dan 30. junija 2021 uporabijo obrazce z oznako POR, ki so priloge
k temu sklepu.
Ljubljana, dne 13. julija
2021
Boštjan Vasle
predsednik
Sveta Banke Slovenije

Priloga
1: Obrazec POR-1
Priloga
2: Obrazec POR-2
Priloga
3: Obrazec POR-3
Priloga
4: Obrazec POR-4
Priloga
5: Obrazec PRESTR