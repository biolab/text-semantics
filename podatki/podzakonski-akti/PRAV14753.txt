1. člen
(vsebina)
S tem pravilnikom se za namen preprečevanja pranja denarja in
financiranja terorizma določajo minimalni tehnični pogoji, ki jih morajo
izpolnjevati:
1.     
sefi, do katerih se dostopa na podlagi elektronske identifikacijske
kartice, osebnega gesla za dostop in videoelektronskega identifikacijskega
sredstva oziroma sredstva, ki omogoča ugotavljanje istovetnosti stranke na
podlagi biometričnih značilnosti, in
2.     
elektronske identifikacijske kartice, osebna gesla za dostop in
videoelektronska identifikacijska sredstva oziroma sredstva, ki omogočajo
ugotavljanje istovetnosti stranke na podlagi biometričnih značilnosti, s
katerimi se dostopa do sefov iz prejšnje točke.
2. člen
(izrazi)
Izrazi, uporabljeni v tem pravilniku, pomenijo:
1.     
»biometrične značilnosti« so osebni podatki, ki so rezultat posebne
tehnične obdelave v zvezi s fizičnimi, fiziološkimi ali vedenjskimi
značilnostmi posameznika, ki omogočajo ali potrjujejo edinstveno identifikacijo
tega posameznika, kot so podobe obraza ali daktiloskopski podatki;
2.     
»elektronska identifikacijska kartica« je elektronska kartica, ki
vsebuje podatke, s katerimi lahko zavezanec preveri in ugotovi istovetnost
imetnika te kartice;
3.     
»sef« je sef, do katerega se dostopa na podlagi elektronske
identifikacijske kartice, osebnega gesla za dostop in videoelektronskega
identifikacijskega sredstva oziroma sredstva, ki omogoča ugotavljanje
istovetnosti stranke na podlagi biometričnih značilnosti;
4.     
»videoelektronsko identifikacijsko sredstvo« je sredstvo, ki z zajemom
posnetka osebe omogoča ugotavljanje njene istovetnosti;
5.     
»zavezanec« je pravna ali fizična oseba, ki opravlja dejavnost oddajanja
sefov.
3. člen
(osebna navzočnost in predhodna privolitev stranke)
(1) Ob sklenitvi pogodbe o najemu sefa ali ob podelitvi
pooblastila za dostop do najetega sefa zavezanec ugotovi in preveri istovetnost
stranke, ki je fizična oseba, z vpogledom v njen osebni dokument ob njeni
osebni navzočnosti. Če iz tega dokumenta ni mogoče dobiti vseh predpisanih
podatkov, se manjkajoči podatki pridobijo iz druge veljavne javne listine, ki
jo predloži stranka, ali neposredno od nje.
(2) Pred odvzemom njenih podatkov za potrebe videoelektronskega
identifikacijskega sredstva oziroma sredstva, ki omogoča ugotavljanje
istovetnosti stranke na podlagi biometričnih značilnosti, se stranko pozove, da
poda pisno privolitev k izvedbi celotnega postopka ter da posebej privoli v
odvzem oziroma zajem, hrambo in obdelavo njenih osebnih podatkov.
(3) Za veljavnost privolitve iz prejšnjega odstavka veljajo
določbe o pogojih za veljavnost privolitve, kot jih opredeljuje 7. člen Uredbe
(EU) 2016/679 Evropskega parlamenta in Sveta z dne 27. aprila 2016 o varstvu
posameznikov pri obdelavi osebnih podatkov in o prostem pretoku takih podatkov
ter o razveljavitvi Direktive 95/46/ES (Splošna uredba o varstvu podatkov) (UL
L št. 119 z dne 4. 5. 2016, str. 1), zadnjič popravljene s Popravkom (UL L št.
127 z dne 23. 5. 2018, str. 2).
(4) Stranka, ki je fizična oseba, mora biti osebno navzoča ob
odvzemu njenih podatkov za potrebe videoelektronskega identifikacijskega
sredstva oziroma sredstva, ki omogoča ugotavljanje istovetnosti stranke na
podlagi biometričnih značilnosti.
(5) Vsi podatki, pridobljeni z odvzemom iz drugega odstavka
tega člena in med ugotavljanjem istovetnosti z videoelektronskim
identifikacijskim sredstvom oziroma sredstvom, ki omogoča ugotavljanje
istovetnosti stranke na podlagi biometričnih značilnosti, morajo biti ustrezno
zaščiteni pred neupravičenim dostopom in zlorabo.
(6) Določbe tega člena se uporabljajo tudi za zakonitega
zastopnika in pooblaščenca stranke.
4. člen
(osebni podatki in hramba podatkov)
(1) Osebni podatki, dokumentacija in posnetki, ki se zbirajo
in obdelajo za potrebe dostopa do sefa na podlagi elektronske identifikacijske
kartice, osebnega gesla za dostop in videoelektronskega identifikacijskega
sredstva oziroma sredstva, ki omogoča ugotavljanje istovetnosti stranke na
podlagi biometričnih značilnosti, se v skladu s prvim odstavkom 17. člena
Zakona o preprečevanju pranja denarja in financiranja terorizma (Uradni list
RS, št. 48/22 in 145/22; v nadaljnjem besedilu: ZPPDFT-2) zbirajo in obdelajo
za namen preprečevanja in odkrivanja pranja denarja in financiranja terorizma
ter zanje v celoti veljajo določbe tega zakona, s katerimi je določena uporaba
pridobljenih podatkov, dokumentacije in posnetkov ter obveščanje posameznika o
obdelavi osebnih podatkov.
(2) Zavezanca glede hrambe podatkov iz prvega odstavka
prejšnjega člena zavezuje določba 142. člena ZPPDFT-2 o hrambi podatkov pri
zavezancu.
5. člen
(sef)
(1) Zavezanec zagotovi, da je dovoljen dostop do sefa samo
stranki, ki se izkaže z njej izdano elektronsko identifikacijsko kartico in
svojim osebnim geslom za dostop ter katere istovetnost je bila predhodno
uspešno ugotovljena na podlagi videoelektronskega identifikacijskega sredstva
oziroma sredstva, ki omogoča ugotavljanje istovetnosti na podlagi biometričnih
značilnosti.
(2) Prejšnji odstavek se uporablja tudi za zakonitega
zastopnika in pooblaščenca stranke.
(3) Zavezanec zagotovi, da do sefa lahko dostopa samo ena
oseba hkrati.
6. člen
(elektronska identifikacijska kartica)
(1) Zavezanec zagotovi, da je elektronska identifikacijska
kartica vezana na posamezno fizično osebo in da je neprenosljiva.
(2) Elektronska identifikacijska kartica mora biti ustrezno
zaščitena pred neupravičenim dostopom, spremembo in zlorabo podatkov na njej.
7. člen
(osebno geslo za dostop)
(1) Zavezanec zagotovi, da je osebno geslo za dostop vezano
na posamezno fizično osebo in da je neprenosljivo.
(2) Osebno geslo za dostop mora biti ustrezno dolgo in
zapleteno, tako da ga je težko uganiti z avtomatiziranim ali naključnim
poskušanjem, pri čemer se upoštevajo informacijska varnostna tveganja okolja
oziroma okolij zavezanca.
8. člen
(videoelektronsko identifikacijsko sredstvo oziroma
sredstvo, ki omogoča ugotavljanje istovetnosti fizične osebe na podlagi
biometričnih značilnosti)
(1) Videoelektronsko identifikacijsko sredstvo oziroma
sredstvo, ki omogoča ugotavljanje istovetnosti fizične osebe na podlagi
biometričnih značilnosti, mora zagotavljati ustrezno stopnjo zanesljivosti pri
ugotavljanju istovetnosti.
(2) V primeru prenosa podatkov se ugotavljanje istovetnosti s
sredstvom iz prvega odstavka tega člena izvaja z uporabo ustrezne tehnične
opreme, ki zagotavlja varen prenos s šifriranjem celotne komunikacijske poti
(šifriranje med končnimi točkami), tako da prenosa ni mogoče prestreči. Za
šifriranje je treba uporabiti šifrirne algoritme in postopek upravljanja
ključev, za katere niso znane varnostne pomanjkljivosti, in šifrirne ključe
temu ustreznih dolžin.
(3) Vsi podatki, pridobljeni med ugotavljanjem istovetnosti s
sredstvom iz prvega odstavka tega člena, morajo biti ustrezno zaščiteni pred
neupravičeno obdelavo.
9. člen
(evidentiranje dogodkov)
(1) Za potrebe zagotavljanja sledljivosti dostopov do sefov
in preiskovanja varnostnih incidentov zavezanec zagotovi evidentiranje dogodkov
(revizijska sled), ki se nanašajo na dostop do sefa.
(2) Revizijska sled mora vsebovati podatke vsaj o naslednjih
dogodkih:
-       
ugotavljanje istovetnosti osebe, ki je dostopila do sefa,
-       
datum in ura dostopa do sefa ter odpiranja in zapiranja sefa,
-       
ali je bil dostop do sefa odobren ali zavrnjen ter razlog morebitne
zavrnitve.
KONČNA DOLOČBA
10. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. IPP 007-627/2022
Ljubljana, dne 11. maja 2023
EVA 2022-1611-0088
Klemen Boštjančič
minister
za finance