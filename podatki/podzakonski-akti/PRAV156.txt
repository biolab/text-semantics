1. člen
S tem pravilnikom se določa način izvajanja pravice do
dopusta za nego in varstvo otroka in daljšega dopusta za nego in varstvo
otroka.
DOPUST ZA NEGO IN VARSTVO OTROKA
2. člen
Mati-delavka ima med nosečnostjo in po porodu pravico do
porodniškega dopusta in dopusta za nego in varstvo otroka v skupnem trajanju
365 dni. 
Porodniški dopust mora mati-delavka nastopiti 28 dni pred
predvidenim datumom poroda, na podlagi izvida pristojnega zdravnika-ginekologa
pa ga lahko nastopi 45 dni pred predvidenim datumom poroda. 
Pravico do porodniškega dopusta in dopusta za nego in varstvo
otroka uveljavlja mati-delavka pri delodajalcu s potrdilom o predvidenem datumu
poroda, ki ga brezplačno izda izbrani zdravnik-ginekolog.
3. člen
Če mati-delavka ne nastopi porodniškega dopusta v roku iz
prejšnjega člena, neizrabljenega dela porodniškega dopusta ni upravičena
uveljavljati po otrokovem rojstvu. 
Izjemoma lahko mati-delavka izrabi ta del porodniškega
dopusta tudi po otrokovem rojstvu, če je porod nastopil pred predvidenim
datumom.
4. člen
V primerih, ko se mati-delavka odloči, da bo dopust za nego
in varstvo otroka izrabila tako, da bo delala polovico delovnega časa na dan do
17. meseca otrokove starosti, mora svojo odločitev o tem sporočiti delodajalcu
pisno najkasneje 30 dni pred potekom porodniškega dopusta. 
Mati-delavka lahko izbrani način izrabe dopusta za nego in
varstvo otroka spremeni le s pisnim soglasjem delodajalca. 
V primerih, ko mati-delavka spremeni izbrani način izrabe
dopusta za nego in varstvo otroka med trajanjem tega dopusta, ima pravico do
dela s polovičnim delovnim časom v sorazmernem deležu. Sorazmerni delež dni, ko
mati-delavka dela s polovičnim delovnim časom, se določi na ta način, da se
najprej izračuna odstotni delež že izrabljenega dopusta za nego in varstvo
otroka, nato se ugotovi število dni med nastopom dopusta za nego in varstvo
otroka in starostjo otroka 17. mesecev ter dobljeno število dni pomnoži z
odstotkom ostanka dopusta za nego in varstvo otroka. Datum izteka pravice do
dela s polovičnim delovnim časom se določi tako, da se dobljeno število dni
prišteje datumu nastopa dela s polovičnim delovnim časom.
5. člen
O načinu izrabe dopusta za nego in varstvo otroka mora
mati-delavka v roku iz prvega odstavka prejšnjega člena pisno obvestiti tudi
center za socialno delo, pri katerem uveljavlja pravico do denarnega
nadomestila za čas porodniškega dopusta.
DALJŠI DOPUST ZA NEGO IN VARSTVO OTROKA
6. člen
Pravico do daljšega dopusta za nego in varstvo otroka
mati-delavka uveljavlja pri delodajalcu s predložitvijo ustreznih dokazil.
7. člen
Dokazilo za odobritev daljšega dopusta za nego in varstvo v
primeru nege in varstva dvojčkov ali več hkrati živorojenih otrok je rojstni
list otrok. 
Daljši dopust za nego in varstvo otroka zaradi nege in
varstva dvojčkov traja pri polni odsotnosti z dela do dopolnjenih 15. mesecev
starosti otrok, za nego in varstvo več hkrati živorojenih otrok pa ima
mati-delavka pravico do dodatnih treh mesecev daljšega dopusta za nego in
varstvo za vsakega nadaljnjega otroka. 
Če je mati-delavka izrabila pravico do dopusta za nego in
varstvo otrok tako, da je delala polovico delovnega časa na dan, ima pravico
izrabiti daljši dopust za nego in varstvo otroka tako, da dela polovico
delovnega časa na dan do dopolnjenih 23. mesecev starosti otrok. Za vsakega
nadaljnjega hkrati živorojenega otroka ima pravico dodatnih pet mesecev delati
polovico polnega delovnega časa na dan.
8. člen
Dokazilo za odobritev daljšega dopusta za nego in varstvo v
primeru nege in varstva težje telesno ali duševno prizadetega otroka je mnenje
zdravniške komisije Zavoda za zdravstveno zavarovanje Slovenije I. stopnje. 
Daljši dopust za nego in varstvo otroka zaradi nege in
varstva težje telesno ali duševno prizadetega otroka traja do dopolnjenega 15.
meseca starosti otroka. 
Če mati-delavka izrablja pravico do dopusta za nego in
varstvo otroka tako, da dela polovico delovnega časa na dan, ima pravico
izrabiti daljši dopust za nego in varstvo otroka tako, da dela polovico
delovnega časa na dan do dopolnjenih 23. mesecev starosti otroka.
9. člen
Dokazilo za odobritev daljšega dopusta za nego in varstvo v
primeru nege in varstva nedonošenčka je potrdilo zdravstvenega zavoda, kjer se
je otrok rodil, da je bil otrok rojen kot nedonošenček. 
Daljši dopust za nego in varstvo nedonošenčka traja toliko
tednov, kolikor je bila nosečnost krajša od 37 tednov. 
Če mati-delavka izrablja pravico do dopusta za nego in
varstvo otroka tako, da dela polovico delovnega časa na dan, ima pravico
izrabiti daljši dopust za nego in varstvo nedonošenčka tako, da dela polovico
delovnega časa na dan še dvakrat toliko tednov, kolikor je bila nosečnost
krajša od 37 tednov.
10. člen
Zdravniške komisije iz prvega odstavka 8. člena tega
pravilnika odločajo na podlagi doktrinarnih stališč, ki jih izdela razširjeni
strokovni kolegij za pediatrijo.
11. člen
Če se mati-delavka, delodajalec ali center za socialno delo,
pri katerem mati-delavka uveljavlja pravico do denarnega nadomestila za čas
porodniškega dopusta, ne strinjajo z mnenjem zdravniške komisije iz prvega
odstavka 8. člena tega pravilnika, lahko v treh dneh od dne, ko jim je bilo
mnenje sporočeno, zahtevajo presojo zdravniške komisije Zavoda za zdravstveno
zavarovanje Slovenije II. stopnje. 
Če se mati-delavka, delodajalec ali center za socialno delo,
pri katerem delavka-mati uveljavlja pravico do denarnega nadomestila za čas
porodniškega dopusta, ne strinjajo s presojo zdravniške komisije II. stopnje,
lahko v osmih dneh po vročitvi mnenja zdravniške komisije II. stopnje zahtevajo
strokovno presojo strokovnega kolegija Pediatrične klinike v Ljubljani. 
Strokovna presoja strokovnega kolegija Pediatrične klinike v
Ljubljani je dokončna.
12. člen
Delodajalec je dolžan o pravici do daljšega dopusta za nego
in varstvo otroka odločiti v roku 3 dni po prejemu popolne vloge. 
Če delodajalec odloči o pravici do daljšega dopusta za nego
in varstvo otroka v nasprotju s predloženim mnenjem oziroma strokovno presojo
iz 8. oziroma 11. člena tega pravilnika, lahko mati-delavka uveljavlja varstvo
pravice do daljšega dopusta za nego in varstvo otroka v skladu s predpisi o
delovnih razmerjih.
13. člen
O pridobitvi pravice do daljšega dopusta za nego in varstvo
otroka iz 8. oziroma 11. člena tega pravilnika in o načinu izrabe daljšega
dopusta za nego in varstvo otroka iz 7., 8.ali 9. člena tega pravilnika mora
mati-delavka takoj pisno obvestiti tudi center za socialno delo, pri katerem
uveljavlja pravico do denarnega nadomestila za čas porodniškega dopusta.
14. člen
Medsebojne obveznosti pri izvajanju tega pravilnika se med
Ministrstvom za delo, družino in socialne zadeve, Zavodom za zdravstevno
zavarovanje Slovenije in Pediatrično kliniko v Ljubljani uredijo s pogodbo.
15. člen
Pravica do daljšega dopusta za nego in varstvo otroka se
lahko uveljavlja samo zaradi enega od razlogov, naštetih v 7., 8. ali 9. členu
tega pravilnika.
16. člen
Če je težja telesna ali duševna prizadetost otroka
ugotovljena potem, ko se je mati-delavka po izrabljenem dopustu za nego in
varstvo otroka že vrnila na delo, otrok pa še ni dopolnil 15 mesecev starosti,
lahko mati-delavka ob predložitvi dokazil iz 8. oziroma 11. člena tega
pravilnika uveljavi preostanek daljšega dopusta za nego in varstvo otroka.
17. člen
Če mati-delavka med trajanjem dopusta za nego in varstvo
otroka ali daljšega dopusta za nego in varstvo otroka svojo odločitev o načinu
izrabe tega dopusta s soglasjem delodajalca spremeni, se za izračun časa, v
katerem ima pravico delati polovico delovnega časa na dan, smiselno uporabi
določilo tretjega odstavka 4. člena tega pravilnika.
PRENEHANJE PRAVICE
18. člen
Pravica do dopusta za nego in varstvo otroka in daljšega
dopusta za nego in varstvo otroka preneha s smrtjo otroka.
19. člen
Če mati-delavka rodi mrtvega otroka ali če otrok umre pred
potekom porodniškega dopusta, ima mati-delavka pravico ostati na porodniškem
dopustu najmanj 45 dni po smrti otroka. 
Rok iz prejšnjega odstavka se lahko podaljša za toliko,
kolikor je po mnenju materinega izbranega zdravnika potrebno, da mati okreva po
porodu in duševnem stanju, ki ga je povzročila izguba otroka, vendar ne dalj
kot do konca porodniškega dopusta.
20. člen
V primerih, ko je razlog za pravico do daljšega dopusta za
nego in varstvo otroka rojstvo dvojčkov ali več hkrati rojenih otrok, pa eden
od otrok umre, materi-delavki preneha pravica do sorazmernega dela daljšega
dopusta za nego in varstvo otroka.
21. člen
Če mati-delavka zapusti otroka, ji preneha pravica do
porodniškega dopusta, dopusta za nego in varstvo otroka ali daljšega dopusta za
nego in varstvo otroka. 
Zapustitev otroka ugotavlja center za socialno delo,
pristojen glede na materino stalno prebivališče.
PRENOS PRAVICE NA OČETA ALI DRUGO OSEBO
22. člen
V primerih, ko mati umre, zapusti otroka ali je na podlagi
izvida in mnenja pristojne zdravstvene organizacije trajno oziroma začasno
nesposobna za samostojno življenje in delo, sta do porodniškega dopusta v
obsegu, zmanjšanem za toliko, kolikor je mati to pravico že izrabila, najmanj
pa za 28 dni, dopusta za nego in varstvo otroka in daljšega dopusta za nego in
varstvo otroka, pod pogoji, ki jih določa ta pravilnik, upravičena oče-delavec
ali druga oseba-delavec. 
Mati-delavka lahko pravico do dopusta za nego in varstvo
otroka prenese na očeta-delavca.
23. člen
Oče-delavec uveljavlja pravico do dopusta za nego in varstvo
otroka pri svojem delodajalcu na podlagi pisnega sporazuma z materjo-delavko. 
Pisni sporazum mora oče delodajalcu predložiti najmanj 30 dni
pred predvidenem datumom nastopa svojega dopusta za nego in varstvo otroka.
24. člen
Oče-delavec ali druga oseba-delavec, ki pridobi pravico do
porodniškega dopusta oziroma dopusta za nego in varstvo otroka, uveljavlja
pravico do dopusta za nego in varstvo otroka in daljšega dopusta za nego in
varstvo otroka na način, kot ga določa ta pravilnik za mater-delavko.
PREHODNE IN KONČNE DOLOČBE
25. člen
Pogodba iz 14. člena tega pravilnika se sklene najkasneje v
roku 60 dni po uveljavitvi tega pravilnika. 
S pogodbo se uredijo tudi že zapadle obveznosti iz naslova
izdajanja mnenj in strokovnih presoj.
26. člen
Z dnem uveljavitve tega pravilnika preneha veljati
samoupravni sporazum o porodniškem dopustu (Uradni list SRS, št. 36/87, 36/88
in 24/89).
27. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 017-01-027/96
Ljubljana, dne 30. decembra 1996.
mag. Anton Rop l. r. 
Minister 
za delo, družino in 
socialne zadeve