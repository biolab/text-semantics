I. SPLOŠNI DOLOČBI
1. člen
Ta pravilnik določa meroslovne in z njimi povezane tehnične
zahteve, ki jih morajo izpolnjevati merilniki hektolitrske mase žitaric, ki
lahko nosijo oznake in znake EEC, postopke ugotavljanja skladnosti in overitev,
roke rednih overitev in način označevanja. 
Merilniki hektolitrske mase, ki lahko nosijo oznake in znake
EEC (v nadaljnjem besedilu: merilniki) so merilniki, ki merijo maso prostornine
stotih litrov žitnih zrn ali manjšega dela te prostornine. 
Ta pravilnik se označi s skrajšano oznako MP-26-71/347.
2. člen
Izrazi in definicije, uporabljeni v tem pravilniku pomenijo: 
-    
“EEC hektolitrska masa”, je masa prostornine enega hektolitra, ki se za
vse vrste žita izmeri na merilniku, ki ustreza meroslovnim in tehničnim
zahtevam; 
-    
“referenčna EEC hektolitrska masa”, je masa prostornine hektolitra
žitnih zrn, ki je bila izmerjena s primarnim etalonom EEC ali z nacionalnim
etalonskim merilnikom, ki ustreza meroslovnim in tehničnim zahtevam iz II.
poglavja tega pravilnika. Določena je kot srednja vrednost šestih zaporednih
meritev in je zaokrožena na dve decimalni mesti natančno; 
-    
“primarni etalon EEC”, je etalonski merilnik, ki se uporablja za
določitev veličine referenčne EEC hektolitrske mase; 
-    
“nacionalni etalonski merilnik”, je merilnik, ki ustreza zahtevam II.
poglavja tega pravilnika in se najmanj na vsakih deset let primerja s primarnim
etalonom EEC in s pomočjo prenosnega etalona ustrezno naravna; 
-    
“prenosni etalon” je etalon brez tehtnice, ki ima enake meroslovne
lastnosti kot primarni etalon oziroma nacionalni etalonski merilnik.
II. MEROSLOVNE IN TEHNIČNE ZAHTEVE ZA NACIONALNI ETALONSKI
MERILNIK
3. člen
Nacionalni etalonski merilnik sestavljajo: 
-    
prostorninska mera, 
-    
polnilna naprava, 
-    
strgalna naprava, 
-    
tehtnica, 
-    
polnilni obroč. 
Vsi sestavni deli morajo biti konstruirani tako, da omogočijo
varno uporabo ter se med uporabo ne deformirajo. Vsi deli, ki med merjenjem
pridejo v stik z žitom, morajo biti gladko površinsko obdelani.
4. člen
Prostorninska mera je izdelana v obliki pokončnega valja z
notranjim premerom 295 mm ± 1 mm in prostornino 20 l ± 0,01 l. Gornji rob je
ravno zbrušen. Ravnina brušenja je pravokotna na navpično vzdolžno os valja. 
Med polnjenjem se prostorninska mera nahaja pod polnilno
napravo. Neposredno nad prostorninsko mero je polnilni obroč, ki je del
polnilne naprave in ima enak notranji premer kot prostorninska mera. Rezilo
strgalne naprave se premika v reži med polnilnim obročem in prostorninsko mero.
5. člen
Polnilno napravo sestavljajo vsipni lijak z zapiralom in
naprava za regulacijo hitrosti in višine vsipanja žitnih zrn v prostorninsko
mero. 
Navpična skupna os vsipnega lijaka in priprave za regulacijo
vsipa sovpada z osjo prostorninske mere.
6. člen
Strgalno napravo sestavljajo strgalno rezilo, vodilo in
vlečna naprava. 
Vlečna naprava vodi strgalno rezilo tako, da se premika med
spodnjim robom polnilnega obroča in zgornjim robom prostorninske mere in tako
po napolnitvi prostorninske mere loči odvečna zrna od količine zrn v
prostorninski meri.
7. člen
Po konstrukciji je tehtnica enakokrake izvedbe z
zmogljivostjo 50 kg. Masa tehtalne ploščadi je uravnotežena s prazno
prostorninsko mero. 
Pri bremenih med 10 in 20 kg pogrešek tehtnice ne sme
presegati ± 0,01% bremena. Vsota pogreškov uporabljenih uteži ne sme presegati
± 0,02% njihove nazivne mase. 
Potem, ko je prostorninska mera preko polnilne naprave
napolnjena in je strgalna naprava ločila odvečna žitna zrna, se prostorninska
mera odmakne s položaja, v katerem je bila med polnjenjem, ter se stehta breme
na tehtnici na ± 5 g natančno. Za končni rezultat, izražen v kilogramih na
hektoliter, se stehtano vrednost pomnoži s 5.
8. člen
Mere in konstrukcija vseh bistvenih sestavnih delov
nacionalnega etalonskega merilnika ter vseh drugih sestavnih delov, ki
omogočajo nemoteno delovanje, so podane v mednarodnem Priporočilu R 15 OIML
Mednarodne organizacije za zakonsko meroslovje (OIML).
9. člen
Posamezni sestavni deli etalonskega merilnika ter vsi drugi
sestavni deli, ki omogočajo nemoteno delovanje so nameščeni na stojalu s
svinčnico, ki je dolga najmanj 500 mm, za nastavitev stabilnega vodoravnega
položaja za merjenje.
III. PREVERJANJE IN NARAVNAVANJE NACIONALNEGA ETALONSKEGA
MERILNIKA
10. člen
Mere in prostornine bistvenih sestavnih delov nacionalnega
etalonskega merilnika, ter vseh drugih sestavnih delov, ki omogočajo nemoteno
delovanje, se preverjajo z merilnimi instrumenti ustrezne točnosti. 
Nacionalni etalonski merilnik kot celota se najmanj na deset
let preverja s primarnim etalonom EEC in ustrezno naravna s pomočjo prenosnega
etalonskega merilnika. Pri tem se uporablja prečiščena pšenica vrste Manitoba s
hektolitrsko maso najmanj 80 kg/hl. Pšenica mora biti pred meritvijo v
higroskopičnem in temperaturnem ravnotežju z zrakom okolice. 
Meritve se opravljajo na
naslednji način, pri čemer pomeni P preskušani nacionalni etalonski merilnik in
N primarni etalon EEC:


Štev. primerjave:

1

2

3

4

5

6


Zaporedje merilnikov:

NP

PN 

NP

PN

NP

PN


Izračuna se srednja vrednost šestih
meritev P in šestih meritev N.
11. člen
Pogrešek obravnavanega merilnika je določen kot razlika med
srednjo vrednostjo P in srednjo vrednostjo N. 
Največji dopustni pogrešek je: ± 10 g.
12. člen
Razlika (raztros) med posameznimi vrednostmi, ki jih da P
(obravnavani merilnik) in njihovo srednjo vrednostjo ne sme biti večja od ± 10
g.
13. člen
Če pšenica še ni uravnotežena z okolico, jo je treba ponovno
razprostreti v tankem sloju za približno 10 ur in celoten postopek meritev iz
četrtega in petega odstavka 10. člena tega pravilnika ponoviti.
14. člen
Če je presežen samo pogrešek iz 11. člena, je treba
obravnavani merilnik naravnati. 
Merilnik se naravna s premikom regulirnega droga znotraj
polnilne naprave v višji ali nižji položaj glede na prostorninsko mero. 
Po naravnavi se celoten postopek meritev iz četrtega in
petega odstavka 10. člena tega pravilnika ponovi.
15. člen
Pri ločenem preverjanju tehtalnega dela merilnika se ugotavlja,
ali ta izpolnjuje zahteve iz 7. člena tega pravilnika.
IV. MEROSLOVNE IN TEHNIČNE ZAHTEVE ZA DRUGE MERILNIKE
16. člen
Merilniki morajo biti konstruirani tako, da sta zagotovljeni
ponovljivost in obnovljivost meritev. 
Največji dopustni relativni pogrešek meritve EEC hektolitrske
mase je ± 5/1000 glede na rezultat, dobljen z nacionalnim etalonskim
merilnikom.
17. člen
Drugi največji dopustni relativni pogreški: 
-    
prostorninska mera: ± 2/000 
-    
tehtnica samostojno: ± 1/000 
-    
razlika med posameznim rezultatom meritve hektolitrske mase in srednjo
vrednostjo šestih zaporednih meritev: ± 3/000 glede na srednjo vrednost.
V. NAPISI IN OZNAKE
18. člen
Merilniki morajo imeti naslednje napise in oznake: 
-    
znak EEC odobritve tipa, 
-    
identifikacijsko oznako proizvajalca, 
-    
serijsko številko in leto proizvodnje, 
-    
nazivno prostornino prostorninske mere ter navodila za meritev ali
sklicevanje na navodila.
VI. UGOTAVLJANJE SKLADNOSTI
19. člen
Skladnost merilnikov z meroslovnimi in tehničnimi zahtevami
se lahko potrdi z EEC odobritvijo tipa, ki ji sledi EEC prva overitev. 
EEC prva overitev merila vključuje ugotavljanje skladnosti
predloženega merila z odobrenim tipom ter preskus točnosti merjenja s šestimi
zapovrstnimi meritvami. 
Za meritve izbrana vrsta žita mora biti predhodno očiščena in
temperaturno in higroskopično uravnotežena z okoljem, v katerem se izvajajo
preskusi. 
Skupna prostornina vzorca žitnih zrn mora biti najmanj 24 l,
pred vsako ponovno meritvijo pa je treba predhodno izmerjeno količino iz
prostorninske mere premešati z izločenim viškom vzorca.
VII. REDNE IN IZREDNE OVERITVE
20. člen
Za merilnike iz IV. poglavja tega pravilnika so obvezne redne
in izredne overitve. Rok redne overitve je 1 leto. 
Obseg preskusov pri rednih ali izrednih overitvah je enak
obsegu pri EEC prvi overitvi.
VIII. KONČNA DOLOČBA
21. člen
Ta pravilnik začne veljati petnajsti dan po objavi v Uradnem
listu Republike Slovenije, uporabljati pa se začne z dnem pristopa Republike
Slovenije k Evropski uniji ali z dnem uveljavitve ustreznega mednarodnega
sporazuma.
Št. 009-13/01-8
Ljubljana, dne 14. septembra 2001.
dr. Lucija Čok l. r. 
Ministrica 
za šolstvo, zanost in šport
* Ta pravilnik smiselno povzema
vsebino direktive EGS o približevanju zakonov držav članic, ki se nanašajo na
merilnike hektoliterske mase žitaric (71/347/EGS).