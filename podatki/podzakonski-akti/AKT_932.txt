I. SPLOŠNE DOLOČBE
1. člen
(vsebina)
(1) Ta akt določa postopke in načine
monitoringa kakovosti oskrbe z električno energijo (v nadaljnjem besedilu:
kakovost oskrbe), izračunavanje različnih parametrov kakovosti oskrbe, način in
roke posredovanja podatkov Agenciji za energijo (v nadaljnjem besedilu:
agencija), postopek in način presoje monitoringa kakovosti oskrbe ter ukrepe za
njegovo izboljšanje.
(2) Podatki o kakovosti oskrbe so
podatki, ki obsegajo parametre o neprekinjenosti napajanja, komercialni
kakovosti in kakovosti napetosti in so namenjeni podpori izvajanju regulatornih
nalog agencije.
2. člen
(namen)
Namen tega akta je:
-       
zagotoviti pravilno in poenoteno (standardizirano) registracijo časov,
potrebnih za izvajanje storitev, beleženje prekinitev oskrbe in spremljanje
kakovosti napetosti v prenosnem sistemu električne energije (v nadaljnjem
besedilu: prenosni sistem) in v distribucijskih sistemih električne energije (v
nadaljnjem besedilu: distribucijski sistem);
-       
zagotoviti primerljivo, zanesljivo in preverljivo poročanje o parametrih
kakovosti oskrbe;
-       
spodbujati enako obravnavo kakovosti oskrbe uporabnikov sistema (v
nadaljnjem besedilu: uporabnik) v zaprtih distribucijskih sistemih in v javnih
sistemih in
-       
zagotoviti učinkovitost procesa nadzora monitoringa kakovosti oskrbe.
3. člen
(pomen izrazov)
Izrazi, uporabljeni v tem aktu, imajo enak
pomen kot izrazi, opredeljeni v 4. in 36. členu Energetskega zakona
(Uradni list RS, št. 17/14, v nadaljnjem besedilu: EZ-1), poleg tega pa
imajo posamezni izrazi še naslednji pomen:

-       
  distribucijsko podjetje:

je najemodajalec oziroma vzdrževalec dela distribucijskega
  sistema iz prvega in tretjega odstavka 121. člena EZ-1;


-       
  dogodek:

je sprememba obratovalnega stanja sistema ali naprave, ki
  jo zazna npr. dispečer v centru vodenja bodisi s pomočjo javljanj ali na
  kateri koli drug način, ter vzpostavljanje prvotnega normalnega stanja;


-       
  dolgotrajna prekinitev napajanja:

je prekinitev napajanja, daljša od treh minut, ki jo
  praviloma povzroči trajna okvara. V izjemnih primerih je lahko vzrok za
  dolgotrajno prekinitev napajanja tudi prehodna okvara (npr. pride do daljše
  »regeneracije« elementov sistema v trajanju več kot treh minut po prehodni
  okvari);


-       
  klicni center:

je telekomunikacijski sistem oziroma sistem storitev, ki
  omogoča sprejem več dohodnih klicev. Ti se razvrščajo glede na
  razpoložljivost in število operaterjev klicnega centra, ki v okviru storitve
  podajajo želene informacije;


-       
  knjiga pritožb:

je pisni ali elektronski zbir mnenj in pripomb
  uporabnikov, npr. zaradi predolgih čakalnih dob za sprejem, neprimerne
  obravnave uporabnikov ob osebnem obisku ali drugih vzrokov;


-       
  kratkotrajna prekinitev napajanja:

je prekinitev napajanja, krajša ali enaka trem minutam, ki
  jo praviloma povzroči prehodna okvara.
V izjemnih primerih je lahko vzrok za kratkotrajno
  prekinitev napajanja tudi trajna okvara (npr. v manj kot treh minutah se
  uspešno izvedejo manipulacije za prenapajanje);


-       
  lastni vzroki:

so vzroki nastanka prekinitev, ki jih ni mogoče opredeliti
  kot tuje vzroke ali višjo silo. Lastni vzroki so lahko posledica vzdrževanja
  (pregled, revizija, remont), obnove ali rekonstrukcije, novogradnje,
  stikalnih manipulacij (prenapajanje, preklop v normalno stanje, varnostni
  izklop itd.), nepredvidenih situacij (slučajni dotik, nepravilno delovanje
  zaščite, preobremenitev, obratovalna prenapetost), dotrajanosti materiala
  (slaba izdelava, obraba, staranje itd.), povratnih vplivov, neznanega vzroka
  (vzroki, ki jih ni mogoče ustrezno klasificirati po vzroku in hkrati niso
  tuji in tudi niso višja sila) in ostali lastni vzroki. Med lastne vzroke se
  štejejo tudi atmosferske in elementarne vzroke, ki niso višja sila, kot npr.
  udar strele, atmosferski toplotni vplivi, mraz, megla, rosa, kondenz, dež
  (vlaga), sol, umazanija, korozija, ostali atmosferski vzroki, če v dogodku
  niso nastopili parametri izven mej, ki so določeni s stanjem tehnike oziroma so
  bili podani v projektnih pogojih in je kljub temu prišlo do prekinitve
  napajanja;


 


-       
  minimalni standardi kakovosti oskrbe:

so eden izmed kriterijev za ugotavljanje upravičenosti
  nadzorovanih stroškov delovanja in vzdrževanja reguliranih podjetij v regulaciji
  s kakovostjo oskrbe. Minimalni standardi kakovosti se izražajo z zajamčenimi
  standardi ali s sistemskimi standardi kakovosti;


-       
  načrtovana prekinitev napajanja:

je stanje, ko je napetost na predajnem mestu manjša od
  5 % dogovorjene napetosti Uc in kadar so uporabniki obveščeni na način
  in v roku, kot to določa 150. člen EZ-1, da se bodo izvajala načrtovana dela
  na sistemu;


-       
  načrtovani dogodek:

je namenska sprememba konfiguracije sistema pred
  vzdrževalnimi deli in po njih ali zaradi varnega opravljanja del na sosednji
  napravi (varnostni izklop). Načrtovani dogodek ima lahko za posledico motnjo
  ali prekinitev dobave električne energije;


-       
  nadomestilo: 

je finančno nadomestilo uporabniku v primeru
  neizpolnjevanja zajamčenih standardov kakovosti oskrbe za tiste storitve, ki
  jih je distribucijski operater oziroma distribucijsko podjetje dolžno
  izvajati v okviru svojih reguliranih dejavnosti;


-       
  nenačrtovan dogodek:

je naključna sprememba obratovalnega stanja sistema ali
  naprave zaradi okvare, ki ima za posledico motnjo ali prekinitev dobave
  električne energije. Po sanaciji okvare se z vklopom napajanja vzpostavi
  normalno delovanje;


-       
  nenačrtovana prekinitev napajanja:

je stanje, ko je napetost na predajnem mestu manjša od 5 % dogovorjene napetosti Uc in jo
  povzročijo trajne ali prehodne okvare, katerih vzrok so navadno zunanji
  dogodki, okvare opreme ali motnje. Nenačrtovane prekinitve napajanja so
  nepredvidljivi, večinoma naključni dogodki;


-       
  nivo izračunavanja parametrov neprekinjenosti napajanja:

je nivo izračunavanja, pri katerem se parametri
  neprekinjenosti napajanja določajo za sklenjeno strukturo, območje ali
  kategorijo uporabnikov. Lahko zajema uporabnike na NN-izvodu ali SN-izvodu,
  na nivoju RTP/RP ali nivoju distribucijskega podjetja, na nivoju zaprtega distribucijskega
  sistema in na nivoju gospodinjskih odjemalcev, poslovnih odjemalcev ali vseh
  uporabnikov;


-       
  normalno obratovalno stanje:

so razmere, v katerih ni okvar ali začasno vzpostavljenih
  stanj med vzdrževalnimi deli ali izgradnjo sistema;


-       
  obratovalna statistika:

so zgodovinski podatki, zajeti v procesih zbiranja,
  shranjevanja in obdelave podatkov o dogodkih ter stanjih v sistemu.
  Elektrooperater in distribucijska podjetja so dolžni te podatke hraniti v
  skladu z veljavno zakonodajo;


-       
  pritožba:

je pisno obvestilo uporabnika, ki se ne strinja z delom
  ali kakovostjo storitve elektrooperaterja ali distribucijskega podjetja;


-       
  SCADA:

je sistem za nadzor, krmiljenje in zajemanje podatkov o
  stanju oddaljene opreme, katerega delovanje temelji na kodiranih signalih, ki
  se prenašajo prek komunikacijskih kanalov;


-       
  sistemski standard:

določa povprečno raven kakovosti storitev, ki so jo
  distribucijski operater in distribucijska podjetja dolžni zagotavljati v
  sistemu v okviru svojih pristojnosti;


-       
  stanje tehnike:

je v danem trenutku dosežena stopnja razvoja tehnične
  zmogljivosti proizvodov, procesov in storitev, ki temelji na relevantnih
  priznanih izsledkih znanosti, tehnike in izkušenj;


-       
  statistika dogodkov:

so podatki o dogodkih, ki so nastopili v sistemu pod
  nadzorom elektrooperaterja, distribucijskih podjetij in proizvodnje;


-       
  število uporabnikov:

je število uporabnikov, ki so priključeni na i sistem v
  točki (ravni) opazovanja oziroma izračunavanja parametrov neprekinjenosti
  napajanja. Število uporabnikov se spreminja v skladu z načrtovanimi in
  izvedenimi trajnimi spremembami konfiguracije sistema (normalno obratovalno
  stanje);


-       
  trajanje prekinitve napajanja:

je časovno obdobje šteto od trenutka prekinitve napajanja
  do vzpostavitve normalnega napajanja uporabnika, ki se pri dolgotrajnih
  prekinitvah navaja v minutah. Trajanje prekinitev napajanja se ne spremlja
  pri kratkotrajnih prekinitvah;


-       
  tuji vzroki:

so vzroki, ki jih je povzročila »tretja oseba«, kot npr.
  posek drevja – padec drevja, zemeljska dela, napačen priklop pri uporabniku,
  izklop na zahtevo tretje osebe, tuje osebe, namerna poškodba naprav
  (vandalizem), živali, padec letečega predmeta, teroristično dejanje,
  vzdrževanje ali okvare na postrojih elektrooperaterja ali distribucijskega
  podjetja, razpad sistema, omejitve moči, omejitve energije in ostali tuji
  vzroki. Med tuje vzroke se štejejo vsa nenormalna obratovalna stanja, ki so
  določena v slovenskem standardu SIST EN 50160;


-       
  udar strele (posredni in neposredni):

je dogodek, ki ga ni mogoče preprečiti glede na stanje
  tehnike (npr. nadzemni vodi do 45 kV nimajo zaščitne vrvi) in katerega
  učinkom se ni mogoče povsem izogniti ali jih preprečiti (zaradi stanja
  tehnike, vključno s posebnimi nacionalnimi določili (NNA), projektnimi
  zahtevami, razpoložljivimi finančnimi sredstvi, npr. omrežnina, ipd.);


-       
  višja sila:

je naravni dogodek izven stvari in zunaj okvira dejavnosti
  elektrooperaterja (padavine (sneg, žled), vihar, orkan, plaz (snežni ali
  zemeljski), požar, poplava, potres ali druge naravne nesreče, ob katerih so
  razglašene krizne razmere), katerega učinka na prekinitve napajanja ni mogoče
  preprečiti z vidika (ne)pričakovanosti. Ob upoštevanju pogojev iz
  28. člena se lahko za vzrok prekinitve pri udaru strele prizna višja
  sila. Višja sila je lahko tudi nenaravni dogodek (npr. vojna), ob katerem so
  razglašene krizne razmere;


-       
  zajamčeni standard:

določa raven kakovosti oskrbe, ki jo distribucijski
  operater in distribucijska podjetja zagotavljajo v določeni točki sistema, v
  kateri poteka merjenje oziroma raven kakovosti posamezne izvedene storitve.

4. člen
(obseg posredovanja podatkov)
(1) Elektrooperater in distribucijska
podjetja posredujejo agenciji podatke o kakovosti oskrbe glede na dejavnost, ki
jo opravljajo, in sicer podatke o:
-       
konfiguraciji sistema;
-       
neprekinjenosti napajanja;
-       
komercialni kakovosti in
-       
kakovosti napetosti.
(2) Distribucijski operater in
distribucijska podjetja med seboj uredijo svoje obveznosti glede posredovanja
podatkov o kakovosti oskrbe.
(3) Določba tretje alinee prvega
odstavka se ne uporablja za sistemskega operaterja.
5. člen
(letno poročanje)
(1) Elektrooperater in distribucijska
podjetja enkrat letno za preteklo leto sporočajo:
-       
podatke o neprekinjenosti napajanja, kot so opredeljeni v II. poglavju
tega akta;
-       
podatke o komercialni kakovosti, kot so opredeljeni v III. poglavju tega
akta in
-       
podatke o kakovosti napetosti, kot so opredeljeni v IV. poglavju
tega akta.
(2) Določba druge alinee prejšnjega
odstavka se ne uporablja za sistemskega operaterja.
6. člen
(krovno poročilo)
(1) Elektrooperater in distribucijska
podjetja enkrat letno agenciji oddajo krovno poročilo, ki vsebuje letne podatke
iz 5. člena tega akta, izsledke analiz neprekinjenosti napajanja,
komercialne kakovosti in kakovosti napetosti.
(2) Podlaga za posamezne analize so
podatki mesečnega oziroma letnega poročanja ter drugi podatki, ki jih elektrooperater
in distribucijska podjetja uporabljajo za izvajanje nadzora kakovosti oskrbe po
posameznih področjih.
(3) Elektrooperater in distribucijska
podjetja na svojih spletnih straneh javno objavijo krovno poročilo v 15 dneh po
oddaji krovnega poročila agenciji.
(4) Določba prvega odstavka se za
obseg podatkov in izsledke analiz komercialne kakovosti ne uporablja za sistemskega
operaterja.
(5) Določba drugega odstavka se za
mesečno poročanje ne uporablja za sistemskega operaterja in zaprte distribucijske
sisteme.
7. člen
(roki za oddajo poročil)
(1) Elektrooperater in distribucijska
podjetja posredujejo agenciji
podatke v naslednjih rokih, in sicer:
-       
distribucijski operater oziroma distribucijska
podjetja posredujejo
parametre iz prvega odstavka 21. člena tega akta za koledarski mesec najkasneje do 15. v mesecu za pretekli mesec;
-       
distribucijski operater oziroma distribucijska
podjetja posredujejo
parametre iz prvega odstavka 21. člena tega akta za posamezni dan najkasneje do 20. v mesecu za predpretekli mesec;
-       
sistemski operater in distribucijska podjetja
posredujejo letna poročila
najkasneje do 28. februarja za preteklo koledarsko leto;
-       
distribucijska podjetja posredujejo krovna
poročila najkasneje do 31. marca za preteklo koledarsko leto;
-       
elektrooperater posreduje krovno poročilo najkasneje do 30. aprila za preteklo koledarsko
leto.
(2) Če dnevi iz prejšnjega odstavka
niso delovni, se aktivnosti izvedejo prvi naslednji delovni dan. Spreminjanje
ali dopolnjevanje ter verzioniranje poročil je omogočeno do roka oddaje.
(3) Določba
prve alinee prvega odstavka se ne uporablja za zaprte distribucijske sisteme.
8. člen
(način posredovanja podatkov in
dokumentov)
(1) Podatke o kakovosti oskrbe
elektrooperater in distribucijska podjetja posredujejo agenciji v skladu s
splošnim aktom agencije, ki ureja način posredovanja podatkov in dokumentov
izvajalcev energetskih dejavnosti.
(2) (črtan)
(3) (črtan)
9. člen
(črtan)
10. člen
(vodenje in hramba podatkov o kakovosti
oskrbe)
(1) Elektrooperater in distribucijska
podjetja vse potrebne podatke za izračun parametrov kakovosti oskrbe vodijo in
hranijo najmanj pet let. Za čas trajanja tega obdobja
elektrooperater in distribucijska podjetja vodijo in hranijo tudi vso
razpoložljivo dokumentacijo o pritožbah uporabnikov.
(2) Ne glede na
prejšnji odstavek distribucijska podjetja vodijo in hranijo dokumentacijo in
podatke za izračun parametrov kakovosti oskrbe najmanj deset let, če so bili
predmet presoje monitoringa kakovosti oskrbe iz poglavja V. tega akta.
II. NEPREKINJENOST NAPAJANJA
11. člen
(načrtovanje in vodenje obratovalne
statistike)
(1) Elektrooperater in distribucijska
podjetja morajo voditi obratovanje sistema, nadzirati kakovost oskrbe in
izvajati analizo izpadov in okvar, izdelovati ter hraniti obratovalno
statistiko najmanj deset let. Obratovalna statistika mora zagotavljati vir
podatkov za spremljanje vseh parametrov neprekinjenosti napajanja.
(2) Elektrooperater in distribucijska
podjetja v obratovalni statistiki zajamejo nenačrtovane in načrtovane
prekinitve oskrbe ter dogodke v sistemu.
12. člen
(obveščanje in objava podatkov)
(1) Distribucijski operater ali
distribucijska podjetja enkrat letno obvestijo vse uporabnike, na kakšen tip
SN-izvoda so uporabniki priključeni (mestni, mešani ali podeželski). Obvestilo
mora vsebovati tudi informacijo o imenu SN-izvoda in o ustreznih minimalnih
standardih neprekinjenosti napajanja za načrtovane in nenačrtovane prekinitve.
Obveščanje se izvede z informiranjem uporabnikov na računu za storitev dobave
električne energije.
(2) Distribucijski operater ali
distribucijska podjetja na svojih spletnih straneh v okviru krovnega poročila
objavijo vrednosti parametrov neprekinjenosti napajanja SAIDI, SAIFI, CAIDI,
CAIFI (lastni vzroki, višja sila in tuji vzroki) in MAIFI ter MAIFIE
na pripadajočem SN-izvodu v preteklem letu.
(3) Distribucijski operater ali
distribucijska podjetja na svojih spletnih straneh v okviru krovnega poročila
objavijo podatke o številu vseh nenačrtovanih in načrtovanih prekinitev na VN-
in SN-sistemu.
13. člen
(podatki o neprekinjenosti
napajanja)
(1) Distribucijski operater ali
distribucijska podjetja posredujejo agenciji naslednje podatke:
-       
splošne podatke sistema;
-       
podatke o konfiguraciji sistema;
-       
parametre neprekinjenosti napajanja po različnih ravneh opazovanja;
-       
dogodke izven vpliva podjetja (višja sila in tuji vzroki);
-       
število pritožb uporabnikov in
-       
podatke o izplačanih nadomestilih uporabnikom po napetostnih nivojih.
(2) Sistemski operater posreduje
agenciji:
-       
statistiko prekinitev in dogodkov;
-       
parametre nedobavljene energije in
-       
število okvar po napetostnih nivojih.
(3) Definicije za izračun parametrov
neprekinjenosti napajanja so opredeljene v 2. poglavju Priloge 1, ki je sestavni
del tega akta.
14. člen
(splošni podatki)
(1) Distribucijski operater ali
distribucijska podjetja posredujejo agenciji naslednje
podatke:
a)     število uporabnikov po napetostnih nivojih;
b)     dolžino vodov po napetostnih nivojih;
c)     deleže tipa ozemljitve nevtralnih točk SN-omrežja;
d)     deleže vrste vodov;
e)     število načrtovanih in nenačrtovanih dogodkov;
f)      ostale podatke:
- 
delež sistema, ki ustreza stanju tehnike;
- 
možnost rezervnega napajanja in;
- 
delež SN-sistema pod nadzorom SCADA.
(2) Sistemski operater posreduje
agenciji naslednje podatke:
-       
dolžino omrežja;
-       
število vseh prevzemno-predajnih mest (število uporabnikov) po
napetostnih nivojih in
-       
delež sistema, ki ustreza stanju tehnike.
(3) Podatki iz prvega in drugega
odstavka so podrobneje opredeljeni v 3. poglavju Priloge 1.
15. člen
(podatki o konfiguraciji sistema)
(1) Podatki o konfiguraciji sistema so
pogoj za izvajanje poročanja o neprekinjenosti napajanja.
(2) Podatki o konfiguraciji sistema so
opredeljeni glede na ravni spremljanja parametrov neprekinjenosti napajanja ter
glede na arhitekturne lastnosti sistema in se razlikujejo za distribucijski in
prenosni sistem.
(3) Distribucijski operater ali
distribucijska podjetja morajo agenciji posredovati
naslednje podatke o konfiguraciji sistema:
-       
naziv posameznih RTP/RP in SN-izvodov;
-       
zemljepisno dolžino in širino posameznih RTP/RP;
-       
tipe, dolžine in povprečne moči SN-izvodov in
-       
informacijo o vključenosti posameznih SN-izvodov v SCADA.
(4) Sistemski operater mora agenciji
posredovati naslednje podatke o konfiguraciji sistema:
-       
naziv posameznih RTP/RP in
-       
zemljepisno dolžino in širino posameznih RTP/RP.
16. člen
(razvrstitev elementov sistema po tipu)
(1) Distribucijski operater ali
distribucijska podjetja razvrstijo SN-izvode RTP oziroma RP po tipu SN-izvoda
na naslednji način:
-       
mestni SN-izvod iz RTP je SN-izvod, ki napaja vsaj dve tretjini vseh
uporabnikov na SN-izvodu, ki so nanj priključeni v mestnem območju;
-       
podeželski SN-izvod iz RTP je SN-izvod, ki napaja vsaj dve tretjini vseh
uporabnikov na SN-izvodu, ki so nanj priključeni izven mestnega območja;
-       
mešani SN-izvod iz RTP je SN-izvod, ki ne ustreza kriterijema za mestni
in podeželski SN-izvod iz RTP/RP.
(2) Če razvrščanje SN-izvoda iz RTP
oziroma RP po definicijah tipov SN-izvodov zaradi specifičnosti konfiguracije
sistema privede do nelogične razvrstitve, se razvrstitev opravi v korist
uporabnika tako, da se pri razvrstitvi izbere tip SN-izvoda, za katerega
veljajo strožji minimalni standardi neprekinjenosti napajanja.
(3) O morebitnih odstopanjih
razvrščanja elementov sistema po tipu iz prvega odstavka distribucijski
operater ali distribucijska podjetja poročajo agenciji na elektronski naslov,
ki ga agencija objavi na svojih spletnih straneh.
(4) Zaprti distribucijski sistemi
razvrstijo SN-izvode kot mestni SN-izvod.
(5) Distribucijski operater ali
distribucijska podjetja razvrstijo TP (SN/NN) po naslednjih tipih postaj:
-       
mestna TP, če le-ta leži na napajalnem območju mesta in
-       
podeželska TP, če le-ta leži na napajalnem območju podeželja.
(6) Za NN-izvode posamezne TP velja,
da so istega tipa, kot je tip pripadajoče TP. Razvrščanje ni potrebno.
(7) Ravni opazovanja parametrov
neprekinjenosti napajanja so podrobneje opredeljene v 1. poglavju Priloge 1.
17. člen
(spremembe podatkov konfiguracije sistema)
(1) Konfiguracija sistema se lahko
zaradi trajno spremenjenih obratovalnih stanj in novih elementov spreminja.
(2) Elektrooperaterju in
distribucijskim podjetjem je za zagotavljanje ažurnosti konfiguracije omogočeno
spreminjati naslednje podatke:
-       
dodajanje elementov sistema in
-       
spreminjanje lastnosti elementov.
(3) Če je določen element
izključen iz obratovanja ali ukinjen, se zanj podatki o neprekinjenosti
napajanja ne poročajo več, do tedaj poročani podatki pa se ohranijo v
podatkovni bazi agencije.
(4) Elektrooperater in distribucijska podjetja morajo za čas,
določen v 10. členu, zagotavljati razpoložljivost in celovitost podatkov o
konfiguraciji omrežja, ki so podlaga za vsak posamezni izračun kazalnikov
kakovosti oskrbe, ki je predmet poročanja agenciji.
18. člen
(podatki iz obratovalne statistike)
(1) Podatki iz obratovalne statistike, ki so
potrebni za izračun parametrov neprekinjenosti napajanja in ki jih
elektrooperater in distribucijska podjetja spremljajo in posredujejo, so
naslednji:
a)     identifikator oziroma naziv elementa sistema v okvari;
b)     identifikator oziroma naziv SN-izvoda, odvodnega polja ali
podsklopa sekundarnega dela, ki je v okvari;
c)     identifikator oziroma naziv vzroka prekinitve: lastni vzrok, višja
sila ali tuji vzrok;
d)     datum in čas začetka ter konca prekinitve;
e)     identifikator oziroma naziv tipa prekinitve:
- 
načrtovana ali nenačrtovana in
- 
dolgotrajna ali kratkotrajna;
f)      število in trajanje prekinitev po posameznem tipu;
g)     celotno število uporabnikov na SN-izvodu;
h)     število uporabnikov oziroma prevzemno-predajnih mest s prekinjeno
dobavo električne energije;
i)       število uporabnikov, ki jim je bila do zaključka opazovanega
obdobja v koledarskem letu prvič prekinjena dobava električne energije;
j)       vrednost nedobavljene energije;
k)     identifikator oziroma naziv mesta dogodka:
- 
proizvodnja;
- 
prenos in
- 
distribucija.
(2) Določbe b), g) in i) točke prejšnjega odstavka se ne
uporabljajo za sistemskega operaterja.
(3) Določbi j) in k) točke prvega odstavka veljata samo
za sistemskega operaterja.
(4) Elektrooperater in distribucijska podjetja morajo za
čas, določen v 10. členu, zagotavljati trajno razpoložljivost in celovitost
podatkov iz prvega odstavka, ki so podlaga za vsak posamezen izračun kazalnikov
kakovosti oskrbe, ki je predmet poročanja agenciji.
19. člen
(podatki o pritožbah)
(1) Elektrooperater in distribucijska
podjetja agenciji enkrat letno posredujejo podatke o številu upravičenih in
neupravičenih pritožb uporabnikov glede neskladnosti dosežene ravni
neprekinjenosti napajanja z ravnjo, ki jo določajo zajamčeni standardi
neprekinjenosti napajanja.
(2) Vrste pritožb iz prejšnjega
odstavka so določene v 3. poglavju Priloge 2, ki je sestavni del tega akta.
20. člen
(ravni spremljanja parametrov)
(1) Elektrooperater in distribucijska
podjetja, ki agenciji poročajo o neprekinjenosti napajanja, so dolžni
zagotoviti podatke za spremljanje parametrov neprekinjenosti napajanja na
ravneh opazovanja, ki zagotavljajo razvrstitev vrednosti parametrov glede na
vzroke prekinitev, vrsto sistema in napetostni nivo sistema.
(2) Ravni opazovanja za
distribucijskega operaterja ali distribucijska podjetja so podjetje, RTP/RP,
SN-izvodi iz RTP/RP ter TP in NN-izvodi iz TP.
(3) Raven opazovanja za sistemskega
operaterja je nivo sistemskega operaterja.
21. člen
(izračunavanje parametrov neprekinjenosti
napajanja)
(1) Distribucijski operater oziroma distribucijsko podjetje
izračunava vrednosti parametrov SAIDI, SAIFI, CAIDI, CAIFI, MAIFI in MAIFIE za
distribucijski sistem, razen za zaprte distribucijske sisteme, po ustreznih
območjih in nivojih za posamezen dan in koledarski mesec ter posreduje
izračunane parametre agenciji enkrat mesečno.
(2) Letne vrednosti parametrov, preračunane na nivo
RTP/RP in nivo podjetja, se v informacijskem sistemu agencije izračunajo
samodejno na podlagi posredovanih dnevnih oziroma mesečnih podatkov.
(3) Za prenosni sistem se vrednosti
parametrov SAIDI, SAIFI, MAIFI, AIT, AIF, AID in ENS izračunavajo za obdobje
enega leta in se posredujejo za vsako posamezno leto. Pri izračunu parametrov
neprekinjenosti napajanja SAIDI, SAIFI in MAIFI se izraz uporabnik nanaša na
posamezno prevzemno-predajno mesto.
22. člen
(mesečno poročanje)
(1) Distribucijski operater ali
distribucijska podjetja, razen operaterji zaprtih distribucijskih sistemov,
enkrat mesečno poročajo parametre neprekinjenosti napajanja za načrtovane,
nenačrtovane in kratkotrajne prekinitve ter prekinitve izven vpliva podjetja.
Vse prekinitve se poročajo po tipih izvodov (mestni, mešani, podeželski) na
nivoju SN- in NN-izvodov.
(2) Pri opredelitvi števila dogodkov
kratkotrajnih prekinitev napajanja se upošteva časovna agregacija kratkotrajnih
prekinitev (pri izračunu parametra MAIFIE), kot jo določa 2.6
poglavje Priloge 1.
23. člen
(časovno razvrščanje prekinitev – mejni
primeri)
(1) Dolgotrajne in kratkotrajne
prekinitve, ki se začnejo v nekem mesecu in končajo v enem izmed naslednjih mesecev,
se prištevajo parametrom neprekinjenosti v mesecu prenehanja prekinitve.
(2) Pri izračunu parametrov o
dolgotrajnih prekinitvah iz prejšnjega odstavka sistemski operater upošteva čas
trajanja prekinitve tako, da upošteva dejanski čas trajanja prekinitve v
opazovanem obdobju. Pri tem se prekinitev upošteva v tistih parametrih, ki so
vezani na število prekinitev v mesecu, ko je prekinitev nastala.
24. člen
(lokacije spremljanja parametrov
neprekinjenosti napajanja)
(1) Elektrooperater in distribucijska
podjetja spremljajo parametre neprekinjenosti napajanja na nivoju tistih
postaj, ki imajo na svojih SN-izvodih nameščeno zaščito in naprave za daljinsko
vodenje (SCADA).
(2) Na postajah, ki nimajo nameščenih
naprav za daljinsko vodenje, se spremljajo parametri neprekinjenosti napajanja
ločeno z upoštevanjem pravil, določenih v 25. členu tega akta. Elementi
oziroma SN-izvodi, ki nimajo nameščenih naprav za daljinsko vodenje, se v konfiguraciji
ustrezno označijo.
25. člen
(pravila za ročno beleženje dogodkov)
(1) Na RTP/TP in TR, kjer ni
nameščenih naprav za daljinsko vodenje, se prekinitve beležijo tako, da se
odbirajo števci v registrih lokalno nameščenih zaščitnih naprav ali v lokalnih
podatkovnih bazah. Podatki se redno prenašajo v nadzorni center in upoštevajo
pri izračunih parametrov. Omenjeni RTP/RP in TR so konfiguraciji ustrezno označeni. Če omenjene tehnološke rešitve na postajah ne
obstajajo, pa vzdrževalno osebje beleži obratovalno statistiko ročno.
(2) Elektrooperater in distribucijska
podjetja zagotovijo, da se vse prekinitve, ki niso registrirane v SCADA in jih
prek klicnega centra javljajo uporabniki, ustrezno beležijo. Zapise je treba
hraniti v skladu z določbami 11. člena tega akta in so predmet presoje
agencije.
26. člen
(spremljanje parametrov neprekinjenosti
napajanja na SN-izvodih iz RTP ali RP, ki napajajo uporabnike različnih
distribucijskih podjetij)
(1) Če SN-izvod iz RTP ali RP, ki je v
upravljanju enega distribucijskega podjetja, napaja uporabnike različnih
distribucijskih podjetij in ni izvedeno dvostransko napajanje, distribucijska
podjetja spremljajo parametre neprekinjenosti napajanja na tem SN-izvodu tako,
da v podatke o svoji konfiguraciji sistema dodajo »virtualni« RTP oziroma RP
ter ustrezni »virtualni« SN-izvod. Pri tem spremljajo parametre neprekinjenosti
napajanja samo za svoje uporabnike.
(2) Če je za SN-izvod izvedeno
dvostransko napajanje na način, da so RTP oziroma RP v upravljanju različnih
distribucijskih podjetij, potem vsako distribucijsko podjetje spremlja
parametre neprekinjenosti napajanja samo za svoje uporabnike.
27. člen
(spremljanje parametrov na nivoju RP)
(1) Distribucijski operater ali
distribucijska podjetja spremljajo parametre neprekinjenosti napajanja na RP na
enak način kot na RTP, pri čemer se vrednosti parametrov na posameznih tipih
SN-izvodov iz RP ne prištevajo k vrednostim tipov SN-izvoda RTP, ki ta RP
napaja. Na povezovalno-napajalnem SN-izvodu iz RTP (posebni SN-izvodi) se
parametri neprekinjenosti napajanja spremljajo le za tiste uporabnike, ki so na
ta napajalni vod priključeni pred RP-jem.
(2) Pri tem se napajalne SN-izvode iz
RTP in SN-izvode iz RP razvršča v skladu s 16. členom tega akta.
28. člen
(dogodki izven vpliva – višja sila)
(1) Po vzroku se v višjo silo uvrsti
prekinitev napajanja z električno energijo, ki je posledica dogodka, na
katerega elektrooperater in distribucijska podjetja niso mogli vplivati, se mu
izogniti ali ga preprečiti, in v katerem so nastopili okoljski parametri izven
mej, ki so določeni s stanjem tehnike oziroma so bili podani v projektnih
pogojih (sneg, led, žled, mraz, vročina, vlaga, obtežbe/obremenitev ipd.).
(2) Dolgotrajne prekinitve, ki so
posledica udara strele, elektrooperater in distribucijska podjetja le izjemoma
uvrščajo po vzroku v višjo silo, kadar so izpolnjeni vsi naslednji pogoji:
-       
prekinitev mora biti korelirana z udarom strele (SCALAR);
-       
parametri udara strele morajo presegati meje, ki so bili določeni s
takratnimi projektnimi pogoji ali jih določa stanje tehnike, kar se lahko
dokazuje z evidentiranjem in zavarovanjem dokazov o mehanskih poškodbah
elementov sistema, ki neizpodbitno kažejo na učinke udara strele, na samem kraju
dogodka in
-       
poškodovan element mora biti vzdrževan v skladu s specifikacijami
proizvajalca.
(3) Za vse prekinitve, ki jih
elektrooperater in distribucijska podjetja opredelijo kot posledico višje sile,
morajo voditi dokumentacijo, s katero lahko dokažejo, da:
-       
so nastopili okoljski parametri izven mej, določenih s stanjem tehnike
ali s projektnimi pogoji in
-       
so bile razglašene krizne razmere ter
-       
je prekinitev posledica drugega izjemnega dogodka, ki ima značilnost
višje sile.
(4) Distribucijski operater ali
distribucijska podjetja za vsako prekinitev navedejo vzroke in opredelijo
dokazno dokumentacijo, ki jim služijo kot dokaz.
(5) Primere razvrščanja prekinitev po
vzroku v skladu s tem aktom objavi agencija na svojih spletnih straneh.
29. člen
(dogodki izven vpliva – tuji vzroki)
(1) Za vse prekinitve, ki jih
elektrooperater in distribucijska podjetja opredelijo kot posledico tujega
vzroka, morajo voditi dokumentacijo, s katero lahko dokažejo, da jih je povzročilo
dejanje tretje osebe.
(2) Elektrooperater in distribucijska
podjetja za vsako prekinitev navedejo vzroke in opredelijo dokazno
dokumentacijo, ki jim služijo kot dokaz.
III. KOMERCIALNA KAKOVOST
30. člen
(obveščanje in objava podatkov)
(1) Distribucijski operater ali
distribucijska podjetja na svojih spletnih straneh objavijo vrednosti
parametrov zajamčenih in sistemskih standardov komercialne kakovosti
v 15 dneh po določitvi agencije.
(2) Distribucijski operater ali
distribucijska podjetja na svojih spletnih straneh v okviru krovnega poročila
objavijo dosežene vrednosti parametrov komercialne kakovosti.
31. člen
(podatki za komercialno kakovost)
Distribucijski operater ali distribucijsko podjetje poroča
agenciji o:
-       
parametrih komercialne kakovosti;
-       
pritožbah uporabnikov;
-       
podatkih o potrjenih zahtevah za izplačilo nadomestil uporabnikom in
-       
podatkih o izplačanih nadomestilih uporabnikom.
32. člen
(parametri komercialne kakovosti)
(1) Distribucijski
operater ali distribucijska podjetja posredujejo agenciji naslednje parametre
komercialne kakovosti:


Področje storitve

Parameter komercialne kakovosti


1

Priključevanje na sistem

1

Povprečni čas, potreben za izdajo soglasja za priključitev
  (v nadaljnjem besedilu: SZP).


2

Povprečni čas, potreben za izdajo ocene stroškov
  (predračuna) za enostavna dela.


3

Povprečni čas, potreben za izdajo pogodbe o priključitvi
  (v nadaljnjem besedilu: PP) na NN-sistem.


4

Povprečni čas, potreben za aktiviranje priključka na
  sistem.


2

Skrb za uporabnike

1

Povprečni čas, potreben za odgovore na pisna
  vprašanja, pritožbe ali zahteve uporabnikov.


2

Povprečni čas zadržanja klica v klicnem centru.


3

Parameter ravni nivoja strežbe klicnega centra.


3

Tehnične storitve

1

Povprečni čas do ponovne vzpostavitve napajanja v primeru
  napake na napravi za omejevanje toka.


2

Povprečni čas, potreben za odgovor na pritožbo v zvezi s
  kakovostjo napetosti.


3

Povprečni čas, potreben za rešitev odstopanj kakovosti
  napetost.


4

Merjenje in zaračunavanje

1

Povprečni čas, potreben za odpravo okvare števca.


2

Povprečni čas, potreben za vzpostavitev ponovnega
  napajanja zaradi neplačila uporabnika.


(2) Distribucijski operater ali
distribucijska podjetja posredujejo tudi naslednje podatke:
-       
podatke, ki so potrebni za izračun deležev uporabnikov, ki so deležni
ustrezne ravni kakovosti posamezne storitve;
-       
vrednosti standardne deviacije za posamezne parametre komercialne
kakovosti;
-       
število izplačanih in neizplačanih nadomestil zaradi nedoseganja
zajamčenih standardov posameznih storitev in
-       
število upravičenih in vseh pritožb za posamezne parametre komercialne
kakovosti.
(3) Parameter »Povprečni čas, potreben
za izdajo ocene stroškov (predračuna) za enostavna dela«, se spremlja le za
tiste storitve, katerih cene ne določi agencija.
(4) Definicije za izračun parametrov
komercialne kakovosti so opredeljene v 1. poglavju Priloge 2.
(5) Izračun skladnosti ravni kakovosti
storitev iz prve alinee drugega odstavka je opredeljena v 2. poglavju Priloge
2.
33. člen
(izplačana nadomestila)
Distribucijski operater ali distribucijska
podjetja poročajo agenciji podatke o potrjenih
zahtevah za izplačilo nadomestil in podatke o izplačanih nadomestilih po
napetostnih nivojih oziroma vrsti odjema (SN/NN/GOS) zaradi nedoseganja
zajamčenih standardov posameznih storitev komercialne kakovosti.
34. člen
(podatki o pritožbah)
(1) Distribucijski operater ali
distribucijska podjetja v okviru letnega poročanja in krovnega poročila
poročajo agenciji o številu upravičenih in neupravičenih pritožb uporabnikov v
zvezi z neskladnostjo ravni kakovosti storitev, ki jih določajo zajamčeni
standardi komercialne kakovosti.
(2) Distribucijski operater ali
distribucijska podjetja posredujejo agenciji število
upravičenih in vseh pritožb, ki se nanašajo na posamezne storitve komercialne
kakovosti, ki so jih prejeli od uporabnikov.
(3) Podatki o pritožbah iz tega člena
so določeni v 3. poglavju Priloge 2.
35. člen
(spremljanje in beleženje časov)
(1) Čas prejetja pisnega vprašanja,
pritožbe ali zahteve uporabnika je datum prejema elektronske pošte oziroma
datum prispetja v elektronski predal ali datum štampiljke vhodne pošte.
(2) Čas odgovora na pisno vprašanje,
pritožbo ali zahtevo uporabnika je datum odpošiljanja elektronske pošte na elektronski
naslov prejemnika oziroma datum štampiljke izhodne pošte.
36. člen
(knjiga pritožb)
Distribucijski operater ali distribucijska
podjetja uvedejo knjigo pritožb, da lahko stranke, ki so nezadovoljne s
posamezno storitvijo (čakalna doba, osebna obravnava itd.), opišejo svoja
opažanja. Zagotoviti je treba redno analizo zapisov v knjigi pritožb. Distribucijski
operater ali distribucijska podjetja objavijo izsledke in izvedene ukrepe v
krovnem poročilu o kakovosti oskrbe.
37. člen
(višja sila in tuji vzroki)
(1) Distribucijski operater ali
distribucijska podjetja za vse parametre, katerih vrednost je presegala
vrednost, določeno z minimalnimi standardi komercialne kakovosti, in so jih
opredelili kot višjo silo ali tuji vzrok, vodijo dokumentacijo, s katero lahko
dokažejo:
-       
izredno stanje oziroma razmere, ki so preprečile izvedbo storitve v
skladu s predpisano ravnjo kakovosti oskrbe in
-       
da se je uporabnik strinjal s prekoračitvijo zajamčenih standardov.
(2) Distribucijski operater ali
distribucijska podjetja posredujejo informacije o vzroku za vsako prekoračitev
in opredelijo dokazno gradivo.
IV. KAKOVOST NAPETOSTI
38. člen
(vodenje podatkov o kakovosti napetosti)
Elektrooperater in distribucijska podjetja
so dolžni voditi podatke o kakovosti napetosti, ki so podlaga za poročanje
agenciji. Podatki o kakovosti napetosti se zajemajo iz stalnega nadzora (stalni
monitoring) kakovosti napetosti na prenosnem in distribucijskem sistemu ter s
pomočjo občasnega monitoringa.
39. člen
(podatki o kakovosti napetnosti)
Elektrooperater in distribucijska podjetja poročajo agenciji
o skladnosti parametrov po slovenskem standardu SIST EN 50160, ločenih po
napetostnih nivojih, in ji posredujejo naslednje vrste podatkov:
-       
splošne podatke o kakovosti napetosti;
-       
podatke stalnega monitoringa kakovosti napetosti;
-       
podatke občasnega monitoringa kakovosti napetosti;
-       
podatke o pritožbah glede neskladnosti kakovosti napetosti.
40. člen
(splošni podatki o kakovosti napetosti)
Elektrooperater in distribucijska podjetja
posredujejo agenciji naslednje podatke:
a)    
podatke, pridobljene s pomočjo stalnega
monitoringa:
- 
naziv merilnih točk in lokacija stalnega monitoringa v RTP/RP;
- 
stanje opremljenosti sistema s stalnim nadzorom kakovosti napetosti:
-    
skupno število merilnih točk VN-sistema;
-    
delež vzpostavitve stalnega monitoringa na VN-sistemu glede na
načrtovani obseg;
-    
skupno število merilnih točk SN-sistema in
-    
skupno število merilnih točk celotnega sistema;
b)    
podatke, pridobljene s pomočjo občasnega
monitoringa:
- 
število izvedenih meritev v okviru občasnega monitoringa in
- 
rezultate procentualne analize izmerjenih vrednosti;
c)    
podatke o pritožbah:
- 
število pritožb zaradi odstopanj kakovosti napetosti in
- 
stanje pritožb uporabnikov (ugotovljena upravičenost oziroma
neupravičenost);
d)    
analizo stanja s komentarjem, ki vključuje opis
dogodkov, ki so bili posledica višje sile večjih področnih razsežnosti.
41. člen
(podatki stalnega monitoringa)
(1) Iz meritev kakovosti napetosti, ki
se izvajajo v skladu s stanjem tehnike po veljavnih tehničnih standardih,
elektrooperater in distribucijska podjetja posredujejo agenciji naslednje podatke po napetostnih nivojih in po posameznih objektih
oziroma točkah sistema, kjer je bilo vzpostavljeno stalno spremljanje kakovosti
napetosti, in sicer:
a)     število tednov pod merilnim nadzorom;
b)     število neskladnih tednov (kakršna koli odstopanja od standarda);
c)     število skladnih tednov;
d)     število tednov, v katerih so bila izmerjena odstopanja od standarda
pri:
- 
odklonih napajalne napetosti;
- 
hitrih napetostnih spremembah (velikost, jakost flikerja);
- 
harmonskih in med-harmonskih napetostih;
- 
neravnotežju napajalne napetosti;
- 
napetostnih signalih v sistemu in
- 
omrežni frekvenci.
(2) Posamezne parametre stanja kakovosti
napetosti agencija izračuna iz podatkov meritev kakovosti napetosti, ločeno po
napetostnih nivojih.
(3) Elektrooperater in distribucijska
podjetja enkrat letno posredujejo agenciji tudi podrobnejše podatke o upadih
napetosti, kot so specificirani v slovenskem standardu SIST EN 50160. Na
podlagi podatkov o upadih napetosti agencija izračuna sistemski parameter
pogostosti upadov.
(4) Definicije in parametri stanja
kakovosti napetosti so določeni v 1. poglavju Priloge 3, ki je sestavni del
tega akta.
(5) Sistemski parameter pogostosti
upadov je določen v 2. poglavju Priloge 3.
42. člen
(parametri kakovosti napetosti)
(1) Elektrooperater in distribucijska
podjetja spremljajo na področju kakovosti napetosti naslednje parametre:
-       
skupni parameter stanja kakovosti napetosti;
-       
parametre stanja posameznih karakteristik kakovosti napetosti in
-       
sistemski parameter pogostosti upadov.
(2) Elektrooperater
in distribucijska podjetja lahko predpišejo strožje parametre minimalnih
standardov kakovosti napetosti, kot so zahtevani v slovenskem standardu SIST EN
50160.
43. člen
(podatki občasnega monitoringa)
(1) Poročanje o parametrih kakovosti
napetosti, pridobljenih iz občasnega monitoringa napetosti, zajema podatke občasnega
monitoringa:
-       
ob pritožbah uporabnikov;
-       
za potrebe izdaje SZP in
-       
za potrebe ustreznega načrtovanja ter razvoja omrežja oziroma pred
priklopom razpršenih virov ipd.
(2) Elektrooperater in distribucijska
podjetja spremljajo podatke o skladnosti parametrov kakovosti napetosti za
celotno območje distribucijskega sistema na opazovanem nivoju RTP/RP.
44. člen
(podatki o pritožbah)
(1) Elektrooperater in distribucijska
podjetja v okviru letnega poročanja in krovnega poročila agenciji posredujejo
podatke o številu upravičenih in neupravičenih pritožb uporabnikov glede
neskladnosti dosežene ravni kakovosti napetosti z ravnjo, ki jo določajo
minimalni standardi kakovosti napetosti.
(2) Vrste pritožb iz prejšnjega
odstavka so določene v 3. poglavju Priloge 2.
45. člen
(višja sila in tuji vzroki)
V višjo silo in tuje vzroke se štejejo vsa
nenormalna obratovalna stanja, ki so določena v slovenskem standardu SIST EN
50160.
46. člen
(obveščanje in objava podatkov)
(1) Elektrooperater in distribucijska
podjetja na svojih spletnih straneh enkrat letno v okviru krovnega poročila
obvestijo uporabnike o ravni kakovosti napetosti.
(2) Elektrooperater in distribucijska
podjetja na svojih spletnih straneh uporabnike obveščajo tudi o veljavnih
standardih, podzakonskih aktih, dobavnih pogojih in drugih dokumentih, ki
določajo minimalne tehnične standarde za kakovost napetosti.
V. PRESOJA MONITORINGA KAKOVOSTI OSKRBE IN UKREPI ZA
NJEGOVO IZBOLJŠANJE
47. člen
(namen)
Agencija izvaja presoje monitoringa
kakovosti oskrbe (v nadaljnjem besedilu: presoja) z namenom ugotavljanja
pravilnosti izvajanja monitoringa kakovosti oskrbe in z namenom ugotavljanja
možnosti izboljševanja procesa monitoringa kakovosti oskrbe ter ugotoviti
primernost sistema kakovosti za doseganje kakovostnih ciljev.
48. člen
(pooblaščene osebe agencije)
Presojo pri distribucijskem operaterju ali
distribucijskih podjetjih izvajajo pooblaščene osebe agencije. Presoja se
praviloma izvaja na mestu, kjer so na voljo podatki.
49. člen
(napoved presoje)
(1) Agencija napove presojo v pisni
obliki najpozneje 14 dni pred izvedbo postopka in hkrati sporoči imena
pooblaščenih oseb agencije ter področje presoje. Distribucijski operater ali
distribucijsko podjetje mora agenciji sporočiti osebne in kontaktne podatke
odgovorne osebe, ki bo sodelovala v postopku presoje, in potrditi datum
napovedane presoje.
(2) Agencija lahko na zahtevo
distribucijskega operaterja ali distribucijskega podjetja datum izvedbe presoje
prestavi za največ pet delovnih dni od napovedanega datuma. Pisno zahtevo za
prestavitev datuma, ki mora biti utemeljena, mora distribucijski operater ali
distribucijsko podjetje agenciji posredovati v petih delovnih dneh po prejemu
pisne napovedi presoje. Vsak udeleženec v presoji nosi svoje stroške.
50. člen
(načrtovanje obsega podatkov za presojo)
Načrtovanje in določitev domene podatkov za
presojo se izvede na podlagi analiz posredovanih podatkov, ki jih izvaja
agencija in so shranjeni v podatkovni bazi agencije. Pri presoji se za
posamezno vrsto kakovosti oskrbe iz 4. člena tega akta pregleda vzorec, ki
zajema najmanj deset dogodkov oziroma podatkov, ki so podlaga za izračun ravni
kakovosti izvedenih storitev.
51. člen
(področja za izvedbo presoje)
Agencija izvaja presojo na naslednjih
področjih:
-       
učinkovitost procesa nadzora kakovosti oskrbe;
-       
točnost registriranja dogodkov;
-       
natančnost izračuna parametrov in
-       
pravilnost opredelitve vzrokov dogodkov.
52. člen
(učinkovitost procesa nadzora kakovosti
oskrbe)
(1) Učinkovitost procesa nadzora kakovosti oskrbe
se ugotavlja s presojo operativnega izvajanja procesa nadzora kakovosti oskrbe
na lokaciji presojevanca in s pridobivanjem informacij od distribucijskega
operaterja ali distribucijskega podjetja na podlagi vprašalnika oziroma
izpraševanja, ki zajema naslednje procesne vidike:
-       
postopke za beleženje in merjenje parametrov;
-       
postopke za obdelavo in hrambo podatkov;
-       
postopke za poročanje podatkov;
-       
postopke uporabe in varovanja podatkov (dostop, avtorizacija itd.);
-       
organizacijske vidike izvajanja nadzora kakovosti oskrbe;
-       
tehnično podporo za izvajanje nadzora kakovosti oskrbe (informatizacija,
avtomatizacija, telekomunikacije itd.) in
-       
druge procesne vidike.
(2) Agencija presoja učinkovitost procesa na podlagi
naslednjih lastnosti:
-       
kakovosti (raven razpoložljivosti, celovitosti in kakovosti podatkov ter
informacij);
-       
uporabnosti (raven prilagoditve procesa projektno-procesni kulturi v
podjetju, raven informatizacije in integracije sistemov, uporabnost podpornih
orodij in procesnih ogrodij, raven povezljivosti informacij in podatkov, raven
procesne kompleksnosti ipd.);
-       
preglednosti (razpoložljivost informacij, dokumentacija, izmenjava in
dostop do podatkov, informacij, informacijska varnost ipd.);
-       
fleksibilnosti (možnost prilagajanja procesa, učinkovito upravljanje
sprememb ipd.);
-       
natančnosti in predvidljivosti (skladnost z zunanjimi pravili,
upravljanje tveganj za odstopanja ipd.);
-       
hitrosti (hitrost izvajanja, raven avtomatizacije ipd.) in
-       
virov (zadostnost virov, upravljanje z viri, ustreznost stroškov ipd.).
(3) Učinkovitost procesa nadzora kakovosti oskrbe se
izraža s pozitivnim mnenjem, pozitivnim mnenjem s pridržkom ali negativnim
mnenjem agencije na podlagi analize izpolnjenega vprašalnika in informacij,
pridobljenih z izpraševanjem.
(4) Vprašalnik iz prvega odstavka agencija objavi na
svojih spletnih straneh.
53. člen
(točnost registriranja dogodkov)
(1) Točnost
registriranja dogodkov se ugotavlja z analizo postopkov registracije dogodkov v
okviru procesa nadzora kakovosti oskrbe.
(2) Parameter točnosti
registriranja dogodkov se za posamezno vrsto netočnosti določi na naslednji
način:


Točnost registriranja dogodkov

Parameter


Postopki dopuščajo, da posamezni dogodki niso
  registrirani.

0%


Postopki zagotavljajo registriranje vseh dogodkov, vendar
  dopuščajo odstopanja v točnosti registriranja časa, števila dogodkov, števila
  uporabnikov s prekinjeno dobavo električne energije ali kakršne koli
  kombinacije navedenih odstopanj.

50%


Postopki registrirajo vse dogodke, točno število
  uporabnikov s prekinjeno dobavo električne energije in točen čas trajanja
  dogodka (prekinitve, storitve).

100%


(3) Parameter točnosti registriranja dogodkov
predstavlja vrednost posamezne ugotovljene točnosti registriranja dogodkov in
se določi v skladu s tabelo iz prejšnjega odstavka.
(4) Agencija pri presoji točnosti registriranja časa
upošteva zaokroževanje časa na celo sekundo glede na zajeti podatek v sistemu
SCADA.
54. člen
(natančnost izračuna parametrov)
(1) Natančnost izračuna parametrov se
ugotavlja na podlagi izbranega vzorca s primerjavo izračunov parametrov
kakovosti oskrbe, ki jih je naredila agencija, s tistimi, ki jih je opravil
distribucijski operater ali distribucijsko podjetje oziroma njegov sistem za
procesiranje podatkov.
(2) Če sistem za procesiranje podatkov
ne dopušča dostopa do izvornih podatkov, mora distribucijski operater ali
distribucijsko podjetje na zahtevo agencije predložiti ustrezno dokumentacijo,
iz katere izhaja specifikacija ali način izračunov posameznih parametrov
neprekinjenosti napajanja.
(3) Parameter natančnosti izračuna je
delež pravilno izvedenih izračunov, izražen v odstotkih. Nepravilno izveden
izračun parametrov je tisti, ki se razlikuje od izračuna, ki ga opravi
agencija.
55. člen
(pravilnost opredelitve vzrokov dogodkov)
(1) Pravilnost opredelitve vzrokov
dogodkov se ugotavlja na podlagi izbranega vzorca s pregledom dokumentacije, na
podlagi katere je distribucijski operater ali distribucijsko podjetje izvzelo
dogodke, na katere ni moglo vplivati (višja sila oziroma tuji vzroki).
(2) Parameter pravilnosti opredelitve
vzrokov dogodkov je delež pravilno dokumentiranih in razvrščenih dogodkov glede
na njihove vzroke (lastni vzrok, tuji vzrok, višja sila), izražen v odstotkih.
Nepravilno razvrščen dogodek je tisti, ki ni ustrezno dokumentiran ali
razvrščen v skladu s tem aktom.
56. člen
(rezultat presoje in ukrepi za
izboljšanje)
(1) Če je pri presoji učinkovitosti
procesa nadzora kakovosti oskrbe iz 52. člena tega akta agencija podala
negativno mnenje, se glede vpliva na upravičene stroške upošteva največji
negativni vpliv, ki ga določa splošni akt agencije, ki ureja metodologijo za
določitev regulativnega okvira.
(2) Če je pri presoji učinkovitosti
procesa nadzora kakovosti oskrbe iz 52. člena tega akta agencija podala
pozitivno mnenje ali pozitivno mnenje s pridržkom, se izračuna povprečna
vrednost parametrov točnosti registriranja dogodkov, natančnosti izračuna
parametrov in pravilnosti opredelitve vzrokov dogodkov, ki se zaokroži navzdol
na celoštevilčno vrednost.
(3) Glede
na izračunano povprečno vrednost parametrov iz prejšnjega odstavka se vpliv na
upravičene stroške, ki ga določa splošni akt agencije, ki ureja metodologijo za
določitev regulativnega okvira, določi na naslednji način:


95 % – 100 %

Vpliv na upravičene stroške se določi v skladu s splošnim
  aktom agencije, ki ureja metodologijo za določitev regulativnega okvira.


60 % – 94 %

Agencija pozove distribucijskega operaterja
  ali distribucijsko podjetje, da v petnajstih delovnih dnevih odpravi
  nepravilnosti in
  popravi podatke, agencija pa presojo ponovi.


0 % – 59 %

Upošteva se največji negativni vpliv, ki ga
  določa splošni akt agencije, ki ureja meto-dologijo za določitev
  regulativnega okvira. Agencija pozove distribucijskega operaterja ali
  distribucijsko podjetje, da v petnajstih delovnih dneh odpravi nepravilnosti in
  popravi podatke.


(4) Presoja se lahko ponovi le enkrat.
Če se v ponovljeni presoji ponovno pokažejo nepravilnosti, ki se po
metodologiji tega člena odrazijo v vrednosti manj kot 95 %, se vpliv na
upravičene stroške določi v skladu s prvim odstavkom.
(5) Distribucijski operater oziroma distribucijsko podjetje
mora v primeru iz druge in tretje vrstice tabele v tretjem odstavku zagotoviti
izračun parametrov neprekinjenosti napajanja v skladu s konfiguracijo omrežja
in številom uporabnikov, ki ustrezajo presojanemu obdobju.
57. člen
(zapisnik in zaključno poročilo izvedene
presoje)
(1) O izvedeni presoji agencija
sestavi zapisnik, ki ga podpišeta agencija in pooblaščeni predstavnik
distribucijskega operaterja ali distribucijskega podjetja.
(2) Po končani presoji agencija
sestavi poročilo, v katerem oceni ustreznost opravljene presoje. Priloga
poročilu je tudi zapisnik o izvedeni presoji iz prejšnjega odstavka.

Priloga
1: Neprekinjenost napajanja
Priloga
2: Komercialna kakovost
Priloga
3: Kakovost napetosti

Akt o pravilih monitoringa kakovosti oskrbe z
električno energijo (Uradni list RS, št. 59/15) vsebuje naslednje prehodne in
končne določbe:
»VI. PREHODNE IN KONČNE DOLOČBE
58. člen
(spremljanje
parametrov neprekinjenosti napajanja na NN-nivoju)
(1) Distribucijski operater ali
distribucijska podjetja vzpostavijo nadzor parametrov neprekinjenosti napajanja
na NN-nivoju (raven spremljanja parametrov na TP in NN-izvodih TP), ko bo vsaj
80 % uporabnikov opremljenih s sistemom naprednega merjenja.
(2) Distribucijski operater ali
distribucijska podjetja pričnejo agenciji posredovati parametre neprekinjenosti
napajanja na NN-nivoju eno leto po uvedbi sistema naprednega merjenja v obsegu,
ki je določen v prejšnjem odstavku.
59. člen
(uporaba akta
za operaterje zaprtih distribucijskih sistemov)
(1) Določbe tega akta se za operaterje
zaprtih distribucijskih sistemov začnejo uporabljati 1. januarja 2016.
(2) Operaterji zaprtih distribucijskih
sistemov vzpostavijo pogoje za pričetek spremljanja podatkov v skladu s tem
aktom do 31. decembra 2015.
(3) Prve podatke operaterji zaprtih
distribucijskih sistemov agenciji posredujejo za obdobje od 1. januarja
2016 do 31. decembra 2016 v skladu z določbami 7. člena tega akta.
60. člen
(prenehanje
uporabe predpisov)
Z dnem uveljavitve tega akta se preneha
uporabljati Akt o posredovanju podatkov o kakovosti oskrbe z električno
energijo (Uradni list RS, št. 73/12).
61. člen
(uveljavitev
akta)
Ta akt začne veljati petnajsti dan po
objavi v Uradnem listu Republike Slovenije.«.

Akt o spremembah in dopolnitvah Akta o
pravilih monitoringa kakovosti oskrbe z električno energijo (Uradni list RS,
št. 23/18) vsebuje naslednji prehodni in
končno določbo:
»PREHODNI IN KONČNA DOLOČBA
29. člen
(1) Določbe četrtega odstavka 17. člena in
četrtega odstavka 18. člena se začnejo uporabljati 1. januarja 2022.
(2) Distribucijski operater ali
distribucijska podjetja pričnejo poročati parametre iz prvega odstavka 21.
člena za posamezni dan 1. januarja 2022.
30. člen
Ta akt začne veljati petnajsti dan po
objavi v Uradnem listu Republike Slovenije.«.

Akt o spremembi Akta o spremembah in
dopolnitvah Akta o pravilih monitoringa kakovosti oskrbe z električno energijo
(Uradni list RS, št. 62/19) spreminja 29. člen Akta o
spremembah in dopolnitvah Akta o pravilih monitoringa kakovosti oskrbe z
električno energijo (Uradni list RS, št. 23/18) tako, da se glasi:
»29. člen
(1) Določbe četrtega odstavka 17. člena in
četrtega odstavka 18. člena se začnejo uporabljati 1. januarja 2022.
(2) Distribucijski operater oziroma
distribucijsko podjetje prične poročati parametre iz prvega odstavka 21. člena
akta za posamezni dan 1. januarja 2020, za leto 2019 pa navedene parametre za
posamezni dan posreduje agenciji najkasneje do konca leta 2020.«;
ter vsebuje naslednjo končno določbo:
»KONČNA DOLOČBA
2. člen
Ta akt začne veljati petnajsti dan po
objavi v Uradnem listu Republike Slovenije.«.

Akt o spremembah Akta o pravilih monitoringa
kakovosti oskrbe z električno energijo (Uradni list RS, št. 90/21) spreminja 58. člen akta tako, da
se glasi:
»58. člen
(spremljanje
parametrov neprekinjenosti napajanja na NN-nivoju)
(1) Distribucijski operater oziroma
distribucijska podjetja vzpostavijo nadzor parametrov neprekinjenosti napajanja
na NN-nivoju (raven spremljanja parametrov na TP in NN-izvodih TP) do 1.
januarja 2024.
(2) Distribucijski operater oziroma
distribucijska podjetja začnejo agenciji posredovati parametre neprekinjenosti
napajanja na NN-nivoju eno leto po roku, ki je določen v prejšnjem odstavku.«;
ter vsebuje naslednjo končno določbo:
»KONČNA DOLOČBA
4. člen
Ta akt začne veljati petnajsti dan po
objavi v Uradnem listu Republike Slovenije.«.