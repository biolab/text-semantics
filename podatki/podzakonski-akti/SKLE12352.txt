1. člen
(predmet urejanja)
Ta sklep ureja slovensko strukturo mednarodne številke
bančnega računa (International Bank Account Number; v nadaljevanju: IBAN).
IBAN v slovenski strukturi lahko dodeljujejo naslednji
subjekti (v nadaljevanju: dodeljevalci IBAN):
-       
ponudniki plačilnih storitev s sedežem v Republiki Sloveniji in
ponudniki plačilnih storitev, ki opravljajo plačilne storitve preko podružnice
v Republiki Sloveniji, v povezavi z opravljanjem bančnih in finančnih storitev
ter dodatnih in drugih finančnih storitev, kot so opredeljene v 5. in 6. členu
Zakona o bančništvu (Uradni list RS, št. 25/15, 44/16 – ZRPPB, 77/16 – ZCKR,
41/17, 77/18 – ZTFI-1, 22/19 – ZIUDSOL in 44/19 – odl. US; v nadaljevanju:
ZBan-2),
-       
banke in hranilnice s sedežem v Republiki Sloveniji, ki niso ponudniki
plačilnih storitev,
-       
centralna depotna družba s sedežem v Republiki Sloveniji, kot je
opredeljena v drugem odstavku 35. člena Zakona o trgu finančnih instrumentov
(Uradni list RS, št. 77/18, 17/19 – popr. in 66/19), v povezavi z opravljanjem
pomožnih nebančnih storitev centralne depotne družbe, ki ne pomenijo kreditnega
ali likvidnostnega tveganja, iz oddelka B Priloge k Uredbi CSDR.
Dodeljevalci IBAN iz druge in tretje alineje prejšnjega
odstavka tega člena lahko IBAN v slovenski strukturi dodelijo izključno sebi in
izključno za namen posredovanja in prejemanja nalogov za prenos v svojem imenu
in za svoj račun.
2. člen
(pojmi)
Pojmi, uporabljeni v tem sklepu, imajo enak pomen kot v
zakonu, ki ureja bančništvo, v zakonu, ki ureja plačilne storitve, storitve
izdajanja elektronskega denarja in plačilne sisteme, in v zakonu, ki ureja trg
finančnih instrumentov.
3. člen
(označevanje plačilnih in transakcijskih računov)
Slovenska struktura IBAN, kot je določena v tem sklepu, če ni
drugače določeno s posebnim predpisom, se lahko uporablja pri označevanju
plačilnih računov pri dodeljevalcih IBAN ter izvajanju drugih storitev iz 1.
alineje drugega odstavka 1. člena tega sklepa.
Pri uporabi slovenske strukture IBAN pri izvajanju drugih
storitev iz 1. alineje drugega odstavka 1. člena tega sklepa morajo
dodeljevalci IBAN smiselno upoštevati ista pravila, kot so s tem sklepom
določena za označevanje plačilnih računov v slovenski strukturi IBAN.
Transakcijske račune se označuje v slovenski strukturi IBAN,
kot je določeno v tem sklepu, če ni drugače določeno s posebnim predpisom.
Posameznemu plačilnemu računu, označenemu v slovenski
strukturi IBAN, se ne sme dodeliti enake oznake plačilnega računa, kot jo ima
ali jo je imel drug plačilni račun pri istem dodeljevalcu IBAN, razen če je od
zaprtja tega računa minilo najmanj 10 let.
4. člen
(oznaka plačilnega računa)
Oznaka plačilnega računa je lahko oblikovana v slovenski
strukturi IBAN, ki je določena s standardom ISO 13616.
Če je plačilni račun oblikovan v slovenski strukturi IBAN, je
oznaka plačilnega računa sestavljena iz 19 črkovnih in numeričnih znakov, ki so
razdeljeni v naslednje sklope, v zapisanem zaporedju:
1.     
oznaka države – Slovenije (d),
2.     
kontrolna številka plačilnega računa (e) in
3.     
del oznake plačilnega računa, ki šteje kot osnovna oznaka bančnega
računa (Basic Bank Account Number; v nadaljevanju: BBAN) znotraj slovenske
strukture IBAN in je razdeljen v naslednje sklope, v zapisanem zaporedju:
- 
nacionalna identifikacijska oznaka dodeljevalca IBAN (b),
- 
identifikacijska oznaka imetnika plačilnega računa pri dodeljevalcu IBAN
(a) in
- 
kontrolna številka BBAN (c).
5. člen
(oznaka države)
Oznaka države – Slovenije (d) je določena po standardu ISO
3166 in je sestavljena iz 2 črkovnih znakov: »SI«.
6. člen
(kontrolna številka plačilnega računa)
Kontrolna številka plačilnega računa, označenega v slovenski
strukturi IBAN, (e) je sestavljena iz 2 numeričnih znakov. Za izračun kontrolne
številke plačilnega računa, označenega v slovenski strukturi IBAN, se uporablja
standard ISO 7064, MOD 97-10.
Primer izračuna kontrolne številke takega plačilnega računa
je v prilogi 1 k temu sklepu.
7. člen
(nacionalna identifikacijska oznaka dodeljevalca IBAN)
Nacionalna identifikacijska oznaka dodeljevalca IBAN (b) je
sestavljena iz petih numeričnih znakov, ki so razdeljeni v naslednja dva
sklopa, v zapisanem zaporedju:
-       
dvomestna identifikacijska oznaka dodeljevalca IBAN (b1) in
-       
trimestna identifikacijska oznaka organizacijske enote dodeljevalca IBAN
(b2).
Banka Slovenije posameznemu dodeljevalcu IBAN določi eno
dvomestno identifikacijsko oznako dodeljevalca IBAN (b1) na podlagi njegove
zahteve. Eno ali več trimestnih identifikacijskih oznak organizacijske enote
dodeljevalca IBAN (b2) določi dodeljevalec IBAN sam.
Posamezen dodeljevalec IBAN ima lahko več dvomestnih
identifikacijskih oznak, če kot prevzemni dodeljevalec IBAN v primeru združitve
dodeljevalcev IBAN ali druge oblike statusnega preoblikovanja z enakim učinkom
prevzame obstoječo dvomestno identifikacijsko oznako prevzetega dodeljevalca
IBAN.
O vsaki nameri prevzema dvomestne identifikacijske oznake v
skladu s prejšnjim odstavkom je dolžan prevzemni dodeljevalec IBAN obvestiti
Banko Slovenije najmanj tri mesece pred nameravanim prevzemom.
8. člen
(nacionalna identifikacijska oznaka plačilne institucije,
plačilne institucije z opustitvijo, družbe za izdajo elektronskega denarja in
družbe za izdajo elektronskega denarja z opustitvijo)
Ne glede na določbe 7. člena tega sklepa Banka Slovenije
dodeljevalcu IBAN, ki je plačilna institucija, plačilna institucija z
opustitvijo, družba za izdajo elektronskega denarja ali družba za izdajo
elektronskega denarja z opustitvijo, na podlagi njegove zahteve določi
nacionalno identifikacijsko oznako (b), ki je sestavljena iz petih numeričnih
znakov.
Nacionalna identifikacijska oznaka plačilne institucije,
plačilne institucije z opustitvijo, družbe za izdajo elektronskega denarja ali
družbe za izdajo elektronskega denarja z opustitvijo je sestavljena iz
dvomestne identifikacijske oznake (b1), ki je pri vseh navedenih enaka »91«,
ter trimestne identifikacijske oznake (b2), ki označuje posamezno plačilno
institucijo, plačilno institucijo z opustitvijo, družbo za izdajo elektronskega
denarja ali družbo za izdajo elektronskega denarja z opustitvijo.
Nacionalna identifikacijska oznaka plačilne institucije,
plačilne institucije z opustitvijo, družbe za izdajo elektronskega denarja ali
družbe za izdajo elektronskega denarja z opustitvijo ne vsebuje
identifikacijskih oznak njenih organizacijskih enot.
9. člen
(identifikacijska oznaka imetnika plačilnega računa,
označenega v slovenski strukturi IBAN)
Identifikacijska oznaka imetnika plačilnega računa,
označenega v slovenski strukturi IBAN (a), je sestavljena iz osmih numeričnih
znakov in jo določi posamezni dodeljevalec IBAN, ki vodi plačilni račun
imetnika.
10. člen
(kontrolna številka BBAN)
Kontrolna številka BBAN (c) je sestavljena iz 2 numeričnih
znakov. Za izračun kontrolne številke BBAN se uporablja poenostavljen postopek
standarda ISO 7064, MOD 97-10.
Primer izračuna kontrolne številke BBAN je v prilogi 1 k temu
sklepu.
11. člen
(zapis oznake plačilnega računa v slovenski strukturi IBAN)
Oznaka plačilnega računa v slovenski strukturi IBAN, se
zapiše v naslednji obliki:
1.     
elektronski zapis: znaki si sledijo brez presledkov ali ločilnih znakov 
(d)(d)(e)(e)(b)(b)(b)(b)(b)(a)(a)(a)(a)(a)(a)(a)(a)(c)(c),
2.     
vizualni zapis: znaki se zapišejo v skupinah po štiri znake s presledki
(d)(d)(e)(e) (b)(b)(b)(b) (b)(a)(a)(a)
(a)(a)(a)(a) (a)(c)(c).
Prikaz in primera zapisa oznake plačilnega računa v slovenski
strukturi IBAN, sta v prilogi 2 k temu sklepu.
12. člen
(seznam identifikacijskih oznak dodeljevalcev IBAN)
Seznam identifikacijskih oznak dodeljevalcev IBAN vsebuje
naslednje podatke:
(i)     nacionalno
identifikacijsko oznako dodeljevalca IBAN (b),
(ii)    naziv
dodeljevalca IBAN,
(iii)   naslov (ulico
in hišno številko) dodeljevalca IBAN,
(iv)   poštno številko
dodeljevalca IBAN,
(v)    kraj
dodeljevalca IBAN in
(vi)   pripadajočo
enajstmestno poslovno identifikacijsko kodo dodeljevalca IBAN (Business
Identifier Code).
Seznam identifikacijskih oznak dodeljevalcev IBAN je
objavljen na spletni strani Banke Slovenije.
13. člen
(obveznosti dodeljevalca IBAN)
Dodeljevalec IBAN mora skladno z navodilom, ki ga za ta namen
izda Banka Slovenije, Banko Slovenije nemudoma obvestiti o vsaki spremembi
podatkov, opredeljenih v 12. členu tega sklepa.
14. člen
(končna določba)
Z dnem uveljavitve tega sklepa preneha veljati Sklep o
vsebini in uporabi slovenske strukture mednarodne številke bančnega računa
(Uradni list RS, št. 85/16).
Ta sklep začne veljati naslednji dan po njegovi objavi v
Uradnem listu Republike Slovenije.
Ljubljana, dne 9. februarja 2021
dr. Primož Dolenc
namestnik predsednika
Sveta Banke Slovenije

Priloga
1: Primer izračuna kontrolne številke BBAN in kontrolne številke plačilnega
računa, označenega v slovenski strukturi IBAN 
Priloga
2: Prikaz in primera zapisa oznake plačilnega računa, v slovenski strukturi
IBAN 