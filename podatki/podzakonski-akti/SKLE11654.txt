1. člen
(Namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z
dne 24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi
Sklepa Komisije 2009/78/ES dne 4. decembra 2018 objavil Smernice o
obravnavanju pritožb za sektorja vrednostnih papirjev (ESMA) in bančništva
(EBA) (v nadaljevanju: smernice), ki so objavljene na njegovi spletni strani.
(2) Smernice iz prvega odstavka tega člena urejajo
zahteve glede obravnave pritožb potrošnikov, predvsem pa:
-       
politike upravljanja pritožb potrošnikov,
-       
vloge upravljanja pritožb potrošnikov,
-       
registracije pritožb potrošnikov,
-       
poročanja in posredovanja informacij o pritožbah potrošnikov,
-       
notranjega spremljanja obravnavanja pritožb potrošnikov (vključno z
analiziranjem),
-       
zagotavljanja informacij o pritožbenih postopkih, objave podatkov o
postopkih, vložitve pritožbe in poteka postopka obravnave pritožb potrošnikov,
-       
postopkov za odgovor na pritožbe potrošnikov.
(3) Smernice so med drugim namenjene za:
-       
kreditne institucije, ki so opredeljene v Direktivi (EU) 2013/36
(direktiva CRD IV) in Uredbi (EU) 575/2013 (uredba CRR),
-       
plačilne institucije, ki so opredeljene v členu 4(4) Direktive (EU)
2015/2366 (direktiva PSD2), razen ponudnike storitev zagotavljanja informacij o
računih,
-       
institucije za izdajo elektronskega denarja, kot so opredeljene v členu
2(1) Direktive (EU) 2009/110 (direktiva EMD),
-       
pristojne organe, kot so opredeljeni v členu 4(2)(i) Uredbe (EU)
št. 1093/2010.
(4) Za kreditne posrednike in dajalce kredita, ki so
nekreditne institucije, v skladu z Direktivo (EU) 2014/17 (direktiva MCD),
smernice začnejo veljati z dnem 1. 5. 2019.
2. člen
(Vsebina sklepa in obseg uporabe smernic)
(1) S tem sklepom Banka Slovenije določa uporabo smernic
za:
1.     
banke in hranilnice, ki so v skladu z ZBan-2 pridobile dovoljenje za
opravljanje bančnih storitev v Republiki Sloveniji,
2.     
plačilne institucije in plačilne institucije z opustitvijo, ki so v
skladu z ZPlaSSIED pridobile dovoljenje za opravljanje plačilnih storitev kot
plačilna institucija ali plačilna institucija z opustitvijo v Republiki
Sloveniji, ter družbe za izdajo elektronskega denarja in družbe za izdajo
elektronskega denarja z opustitvijo, ki so v skladu z ZPlaSSIED pridobile
dovoljenje za opravljanje storitev izdajanja elektronskega denarja v Republiki
Sloveniji,
3.     
kreditne posrednike in dajalce kredita, ki so nekreditne institucije, ki
so v skladu z ZPotK-2 pridobile dovoljenje za opravljanje storitev
nepremičninskega potrošniškega kreditiranja v Republiki Sloveniji, in
4.     
Banko Slovenije, kadar v skladu z ZPlaSSIED, ZBan-2, ZPotK-2 in Uredbo
(EU) št. 575/2013 Evropskega parlamenta in Sveta z dne 26. junija
2013 o bonitetnih zahtevah za kreditne institucije in investicijska podjetja
ter o spremembi Uredbe (EU) št. 648/2012 (UL L št. 176 z dne
27. junija 2013, str. 1; v nadaljevanju: Uredba (EU) št. 575/2013) v
vlogi pristojnega organa izvaja pristojnosti in naloge nadzora nad subjekti iz
1. in 2. točke tega odstavka.
(2) Banka Slovenije bo pri opravljanju nalog in
pristojnosti nadzora v celoti upoštevala določbe smernic v delu, v katerem se
nanašajo na izvajanje nalog in pooblastil pristojnega organa.
3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.
Ljubljana, dne 10. decembra
2018
dr. Primož Dolenc l.r.
Namestnik predsednika
Sveta Banke Slovenije