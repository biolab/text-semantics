1. člen
(vsebina sklepa)
(1) Ta sklep določa podrobnejša merila za določitev
pomembne banke in hranilnice (v nadaljevanju banke) v zvezi z uveljavljanjem
naslednjih zahtev, ki jih za pomembne banke določa ZBan-2 in Uredba (EU)
št. 575/2013 Evropskega parlamenta in Sveta z dne 26. junija 2013 o
bonitetnih zahtevah za kreditne institucije in investicijska podjetja ter o
spremembi Uredbe (EU) št. 648/2012 (UL L št. 176 z dne
27. junija 2013, str. 1; v nadaljevanju Uredba (EU) št. 575/2013), in
sicer zlasti:
(a)   
v zvezi s pogoji za člane upravljalnega organa, ki istočasno opravljajo
več direktorskih funkcij (tretji odstavek 36. člena ZBan-2),
(b)   
v zvezi z imenovanjem komisije za prejemke in komisije za imenovanja
(četrti odstavek 49. člena ZBan-2),
(c)   
glede vzpostavitve službe skladnosti poslovanja (prvi odstavek
146. člena ZBan-2),
(d)   
glede javne objave kvantitativnih informacij v zvezi s prejemki na ravni
članov upravljalnega organa banke (drugi odstavek 450. člena Uredbe (EU)
št. 575/2013),
(e)   
glede razkritij na posamični ali subkonsolidirani podlagi za pomembne
podrejene banke (drugi pododstavek prvega in drugega odstavka 13. člena
Uredbe (EU) št. 575/2013).
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(opredelitev pojmov)
Pojmi, uporabljeni v tem sklepu, imajo enak pomen kot v
določbah ZBan-2 in Uredbe (EU) št. 575/2013 ter v predpisih, izdanih na njuni
podlagi.
3. člen
(merila za določitev pomembne banke)
(1) Za namen določitve pomembne banke po 22. točki
prvega odstavka 7. člena ZBan-2 se upoštevajo merila, kot so opredeljena s
Sklepom o uporabi Smernic o merilih za določitev pogojev uporabe člena 131(3)
Direktive 2013/36/EU (CRD) v zvezi z oceno drugih sistemsko pomembnih
institucij (DSPI) (Uradni list RS, št. 66/15 in 68/17).
(2) Ob upoštevanju prvega odstavka tega člena Banka
Slovenije banko, ki je na podlagi 219. člena ZBan-2 opredeljena kot druga
sistemsko pomembna banka, določi kot pomembno banko po 22. točki prvega
odstavka 7. člena ZBan-2.
(3) Ne glede na prvi in drugi odstavek tega člena, lahko
Banka Slovenije banko, ki ne izpolnjuje meril za pomembno banko, določi kot
pomembno banko, kadar bi banka zaradi svojih značilnosti ob znatnem poslabšanju
njenega poslovanja ali prenehanja oziroma opustitve dejavnosti lahko pomembno
vplivala na finančni sistem Republike Slovenije.
4. člen
(odločba o določitvi pomembne banke)
(1) Banka Slovenije z odločbo ugotovi izpolnjevanje
meril iz 3. člena tega sklepa in banko določi kot pomembno.
(2) Banka, ki je z odločbo določena kot pomembna na
podlagi 3. člena tega sklepa, mora izpolnjevati vse zahteve iz prvega
odstavka 1. člena tega sklepa, razen zahteve iz točke (e), če gre za
banko, ki ni podrejena banka iz 13. člena Uredbe (EU) št. 575/2013.
(3) Če po izdaji odločbe o določitvi pomembne banke
nastopijo okoliščine, na podlagi katerih banka ne izpolnjuje več meril iz
3. člena tega sklepa, Banka Slovenije na predlog banke ali po uradni
dolžnosti z odločbo odloči o prenehanju statusa pomembne banke.
5. člen
(prenehanje veljavnosti sklepa)
Z dnem uveljavitve tega sklepa preneha veljati Sklep o
merilih za določitev pomembne banke (Uradni list RS, št. 41/15).
6. člen
(ohranitev veljavnosti odločb)
Odločbe o opredelitvi pomembnih bank, ki so bile izdane na
podlagi Sklepa o merilih za določitev pomembne banke (Uradni list RS,
št. 41/15), se do izdaje novih odločb po tem sklepu štejejo za veljavne in
izvršljive.
7. člen
(uskladitev z zahtevami)
(1) V primerih, ko se v skladu z odločbo izdano na
podlagi tega sklepa, spremenijo zahteve za banko, se mora banka z novimi
zahtevami uskladiti najkasneje v roku treh mesecev od dneva, ko je prejela
odločbo.
(2) Ne glede na prvi odstavek tega člena lahko Banka
Slovenije na predlog banke ali po uradni dolžnosti odloči o drugačnem usklajevalnem
obdobju banke z navedenimi zahtevami.
8. člen
(uveljavitev sklepa)
Ta sklep začne veljati naslednji dan po objavi v Uradnem
listu Republike Slovenije.
Ljubljana, dne 14. marca
2018
Boštjan Jazbec l.r.
Predsednik
Sveta Banke Slovenije