I. SPLOŠNA DOLOČBA
1. člen
Ta pravilnik določa meroslovne zahteve, ki jih morajo
izpolnjevati merila za merjenje izpušnih plinov motornih vozil na kompresijski
vžig (v nadaljnjem besedilu: merila), način označevanja, postopke ugotavljanja
skladnosti in overitev ter roke rednih overitev. 
Ta pravilnik se označi skrajšano z oznako MP-23.
II. PODROČJE UPORABE IN OPREDELITEV POJMOV
2. člen
Ta pravilnik se nanaša na merila, ki so namenjena kontroli
motornih vozil na kompresijski vžig in ki so izdelana kot merila za meritev
motnosti.
3. člen
Merilna veličina pri merilih za meritev motnosti je sprememba
jakosti svetlobnega toka pri prehodu svetlobe skozi izpušne pline zaradi saj,
dispergiranih v izpušnih plinih. Spremembo jakosti svetlobnega toka določata
koeficient motnosti (m-1) in alternativno stopnja motnosti (%). 
Stopnja motnosti (%) je določena kot 100 (1 – t), pri čemer je prepustnost. Ta definicija
velja za dolžino poti svetlobe 430 mm. 
Koeficient motnosti (m-1) je določen kot (1/d) ln
(1/ t), kjer je d debelina plasti
izpušnih plinov.
III. MEROSLOVNE ZAHTEVE
4. člen
Območje kazanja mora biti za: 
-    
koeficient motnosti: od 0 do 9,99 m-1, 
-    
stopnjo motnosti: od 0 do 99,9%. 
Merilno območje mora ležati znotraj območja kazanja in mora
biti za: 
-    
koeficient motnosti: od 0 do 5,50 m-1, 
-    
stopnjo motnosti: 0 do 99,9%.
5. člen
Najmanjša vrednost razdelka kazalne naprave je lahko največ: 
-    
0,02 m-1 za koeficient motnosti, 
-    
0,1% za stopnjo motnosti.
6. člen
Naznačeni obratovalni pogoji so: 
a) 
temperatura okolice: od 5 °C do 40 °C, 
b) 
relativna vlažnost zraka: do 90%, 
c) 
spremembe omrežne napetosti: od –15% do +10% omrežne napetosti, 
d) 
spremembe omrežne frekvence: ±2% omrežne frekvence.
7. člen
Največji dopustni pogrešek je: 
-    
za koeficient motnosti: ±0,3 m-1, 
-    
za stopnjo motnosti: ±5% (absolutni pogrešek).
IV. NAPISI IN OZNAKE
8. člen
Napisi in oznake na merilu morajo biti v slovenskem jeziku. 
Merilo mora imeti na številčnici kazalne naprave ali na
posebni napisni ploščici čitljivo in neizbrisno zapisane naslednje podatke: 
a) 
blagovno znamko oziroma ime proizvajalca, 
b) 
serijsko številko in leto izdelave, 
c) 
oznako tipa merila, ki jo določi proizvajalec, 
d) 
uradno oznako tipa merila.
9. člen
Vsakemu merilu mora biti priloženo navodilo za uporabo, ki
vsebuje opis merila in delovanja merila ter navodila za uporabo in vzdrževanje.
V. UGOTAVLJANJE SKLADNOSTI
10. člen
Za merila je obvezna odobritev tipa merila, ki ji sledi
bodisi prva overitev merila bodisi izjava o skladnosti s tipom merila.
11. člen
V postopku odobritve tipa merila se s pregledom tehnične
dokumentacije in preskusom tipa merila preveri, ali merilo izpolnjuje zahteve
iz tega pravilnika.
12. člen
Pri prvi overitvi se: 
-    
ugotovi skladnost merila z odobrenim tipom in 
-    
opravijo meroslovni pregled in preskusi, s katerimi se ugotavlja, ali
merilo izpolnjuje zahteve iz tega pravilnika.
VI. REDNE IN IZREDNE OVERITVE
13. člen
Za merila so obvezne overitve. 
Redna in izredna overitev merila se opravita pri danih
pogojih delovanja, praviloma v prostoru, kjer je merilo v uporabi. 
Redna in izredna overitev merila vključujeta meroslovni
pregled in preskuse, s katerimi se ugotavlja, ali merilo izpolnjuje zahteve iz
tega pravilnika.
14. člen
Rok za redne overitve merila je 1 leto.
VII. PREHODNA IN KONČNA DOLOČBA
15. člen
Merila, ki so na dan uveljavitve tega pravilnika v uporabi,
se lahko uporabljajo še naprej pod pogojem, da se njihova skladnost v skladu s
V. poglavjem tega pravilnika ugotovi najpozneje do 30. aprila 2002.
16. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 009-22/01
Ljubljana, dne 3. decembra 2001.
Ministrica 
za šolstvo, znanost in šport 
dr. Lucija Čok l. r.