1. DEL
SPLOŠNE DOLOČBE
I. Področje veljavnosti, definicije
1. člen
Ta pravilnik v skladu z direktivo
Evropskega Parlamenta in Sveta 94/9/ES z dne 23. marca 1994 o približevanju
zakonodaje držav članic v zvezi z opremo in zaščitnimi sistemi, namenjenimi za
uporabo v potencialno eksplozivnih atmosferah (UL L št. 100 z dne 19. 4. 1994,
str. 1) in direktivo 1999/92/ES Evropskega Parlamenta in Sveta z dne 16.
decembra 1999 o minimalnih zahtevah za izboljšanje varnosti in varstva zdravja
delavcev, ki so lahko ogroženi zaradi eksplozivnega ozračja (UL L št. 23 z dne
28. 1. 2000, str. 57), določa zahteve za opremo in zaščitne sisteme, ki so
namenjeni za uporabo v potencialno eksplozivnih atmosferah.
Določa tudi zahteve za varnost in varovanje
zdravja delavcev, ki so lahko ogroženi zaradi eksplozivnih atmosfer, ter ukrepe
za varno obratovanje in delo v potencialno eksplozivnih atmosferah.
2. člen
Pravilnik velja za opremo in zaščitne
sisteme, namenjene uporabi v potencialno eksplozivnih atmosferah.
Pravilnik velja tudi za varnostne, kontrolne
in upravljalne naprave, ki so namenjene uporabi zunaj potencialno eksplozivnih
atmosfer, vendar pa so zaradi nevarnosti eksplozij potrebne ali koristne za
varno delovanje opreme ali zaščitnih sistemov.
3. člen
Pravilnik ne velja za:
1.    
medicinske naprave, namenjene uporabi v medicinskem okolju,
2.    
opremo in zaščitne sisteme, pri katerih je nevarnost eksplozije
izključno posledica navzočnosti eksplozivnih snovi ali nestabilnih kemikalij,
3.    
opremo, ki se uporablja v domačem in negospodarskem okolju, kjer se
lahko potencialno eksplozivne atmosfere le redko razvijejo, in sicer izključno
kot posledica puščanja kurilnega plina,
4.    
osebno varovalno opremo,
5.    
pomorska plovila in mobilne enote na morju, skupaj z opremo na krovu
takih plovil ali enot,
6.    
prevozna sredstva, tj. vozila in njihove prikolice, načrtovana izključno
za prevoz potnikov po zračnih ali vodnih poteh, cestah ali železnici, pa tudi
prevozna sredstva, izdelana za prevoz blaga po zračnih poteh, javnih cestah,
železnici ali po vodi. Vozila, namenjena za uporabo v potencialno eksplozivnih
atmosferah, niso izključena,
7.    
opremo, ki se uporablja izključno v vojaške namene.
Pravilnik ne velja tudi za:
1.    
področja, ki se uporabljajo neposredno za zdravljenje bolnikov in med
zdravljenjem,
2.    
uporabo naprav na plinska goriva, če njihovo uporabo urejajo drugi
predpisi,
3.    
proizvodnjo, uporabo, hranjenje in prevoz eksploziv ali kemično
nestabilnih snovi in ravnanje z njimi,
4.    
za izvajanje rudarskih del v skladu z zakonom, ki ureja rudarstvo,
5.    
uporabo prevoznih sredstev po zemlji, morju ali zraku, v kolikor so
urejena z drugimi ustreznimi predpisi. Prevozna sredstva, namenjena za uporabo
v potencialno eksplozivnih atmosferah, niso izključena.
4. člen
Za namene tega pravilnika se uporabljajo
naslednje definicije:
Oprema in zaščitni sistemi, namenjeni
uporabi v potencialno eksplozivnih atmosferah.
a)  “Oprema“ pomeni stroje, aparate, pritrjene ali gibljive naprave,
kontrolne komponente in njihove pritikline ter sisteme za zaznavanje ali
preprečevanje, ki so ločeno ali skupaj namenjeni pridobivanju, prenosu,
shranjevanju, merjenju, nadzoru in pretvorbi energije in/ali obdelavi materialov
in ki lahko povzročijo eksplozijo s svojimi lastnimi potencialnimi viri vžiga.
b)  “Zaščitni sistemi“ pomenijo naprave, razen komponent zgoraj
opredeljene opreme, ki so namenjene trenutni zaustavitvi nastajajočih eksplozij
in/ali omejitvi dosega učinka plamenov in tlaka eksplozije ter dani v promet
ločeno kot avtonomni sistemi.
c)  “Komponente“ pomenijo vsak del, ki je nujen za varno delovanje
opreme in zaščitnih sistemov, vendar nima samostojne funkcije.
Eksplozivne atmosfere
Zmesi vnetljivih
snovi v obliki plinov, hlapov, megle ali prahu z zrakom pri atmosferskih
pogojih, v katerih se po vžigu plamen razširi na celotno nezgorelo zmes.
Potencialno eksplozivna atmosfera
Atmosfera, ki lahko
postane eksplozivna zaradi lokalnih ali obratovalnih razmer.
Skupine in kategorije opreme
V skupino opreme I
spadajo oprema, namenjena uporabi v podzemnih delih rudnikov, in tisti deli na
inštalacijah na površini takih rudnikov, ki jih lahko ogroža jamski plin in/ali
vnetljiv prah.
V skupino II spada
oprema, namenjena uporabi na drugih mestih, ki jih lahko ogrožajo eksplozivne
atmosfere.
Kategorije opreme,
ki opredeljujejo zahtevane ravni zaščite, so opisane v Prilogi I. Oprema in
zaščitni sistemi so lahko načrtovani za posamezne vrste eksplozivnih atmosfer.
V tem primeru morajo biti ustrezno označeni.
Namenska uporaba
Uporaba opreme,
zaščitnih sistemov in naprav iz 2. člena v skladu s skupino in kategorijo
opreme in z vsemi priloženimi informacijami proizvajalca, ki so potrebne za
varno delovanje opreme, zaščitnih sistemov in naprav.
Vgraditev
Nameščanje,
priključitev, povezovanje, nastavitev oziroma varovanje opreme.
2. DEL
OPREMA IN ZAŠČITNI SISTEMI ZA POTENCIALNO EKSPLOZIVNE
ATMOSFERE
II. Dajanje v promet in prost pretok
5. člen
Oprema, zaščitni sistemi in naprave iz 2.
člena tega pravilnika se lahko dajejo v promet in uporabo le, če ob ustrezni
vgraditvi in vzdrževanju ter namenski uporabi ne ogrožajo zdravja in varnosti
ljudi, in če je potrebno, domačih živali ali premoženja.
Na sejmih, razstavah, predstavitvah ipd. se
oprema, zaščitni sistemi ali naprave iz 2. člena tega pravilnika lahko
prikazujejo tudi, če niso v skladu z določbami tega pravilnika; imeti morajo
vidno oznako, ki kaže, da oprema, zaščitni sistemi ali naprave niso v skladu s
tem pravilnikom in niso naprodaj, dokler jih proizvajalec ali njegov
pooblaščeni zastopnik v skupnosti z njim ne uskladi.
Med predstavitvami opreme, zaščitnih
sistemov ali naprav iz prejšnjega odstavka je treba zagotoviti ustrezne
varnostne ukrepe za zagotovitev varnosti ljudi.
6. člen
Oprema, zaščitni sistemi ali naprave iz 2.
člena tega pravilnika morajo ob upoštevanju njihove namenske uporabe
izpolnjevati bistvene zdravstvene in varnostne zahteve, ki so zanje predpisane
v Prilogi II.
7. člen
Opreme, zaščitnih sistemov ali naprav iz 2.
člena tega pravilnika, ki so v skladu s tem pravilnikom, ni dovoljeno
prepovedovati, omejevati ali ovirati pri dajanju v promet in uporabo.
Komponent s priloženo pisno izjavo o
skladnosti, določeno v tretjem odstavku 10. člena, in namenjenih vgradnji v
opremo ali zaščitne sisteme v pomenu tega pravilnika, ni dovoljeno
prepovedovati, omejevati ali ovirati pri dajanju v promet.
8. člen
Z vsemi določbami tega pravilnika, določenimi
v III. poglavju, vključno z ustreznimi postopki za ugotavljanje skladnosti, so
skladne:
-      
oprema, zaščitni sistemi in naprave iz 2. člena tega pravilnika, ki jim
je priložena ES-izjava o skladnosti, določena v Prilogi X, in ki so označeni z
oznako CE, določeno v 12. členu,
-      
komponente, določene v drugem odstavku 7. člena
tega pravilnika, ki jim je priložena izjava o skladnosti, določena v tretjem
odstavku 10. člena.
Minister za gospodarstvo objavi v Uradnem
listu Republike Slovenije seznam slovenskih standardov, ki prevzemajo
harmonizirane evropske standarde, katerih uporaba ustvari domnevo o skladnosti
opreme, zaščitnih sistemov in naprav iz 2. člena tega pravilnika, ali komponent
iz drugega odstavka 7. člena tega pravilnika z zahtevami po tem pravilniku (v
nadaljnjem besedilu: seznam standardov).
Kadar so oprema, zaščitni sistemi in
naprave iz 2. člena tega pravilnika ali komponente iz drugega odstavka 7. člena
tega pravilnika izdelani v skladu s standardi, navedenimi v seznamu standardov,
ki opredeljujejo eno ali več bistvenih varnostnih in zdravstvenih zahtev, velja
domneva, da so v skladu z ustreznimi bistvenimi varnostnimi in zdravstvenimi
zahtevami iz Priloge II.
9. člen
Kadar lahko oprema, zaščitni sistemi ali
naprave iz 2. člena tega pravilnika, čeprav so označeni z oznako skladnosti CE
in se uporabljajo v skladu s svojim namenom, ogrozijo varnost ljudi, in če je
potrebno, domačih živali ali premoženja, sprejme elektroenergetska inšpekcija
vse ustrezne ukrepe za umik take opreme ali zaščitnih sistemov iz prometa,
prepove njihovo dajanje v promet ali v uporabo ali omeji njihov prost promet.
Minister za gospodarstvo, o ukrepih iz tega člena nemudoma obvesti ministra,
pristojnega za obveščanje Komisije EU.
Minister, pristojen za obveščanje Komisije
EU, nemudoma obvesti Komisijo EU o vsakem ukrepu za umik z obrazložitvijo
razlogov za tako odločitev, zlasti s pojasnilom, ali je neskladnost posledica:
a)  neizpolnjevanja bistvenih zahtev, določenih v 6. členu,
b)  nepravilnega
uveljavljanja standardov, določenih v tretjem odstavku 8. člena,
c)  pomanjkljivosti
standardov, določenih v tretjem odstavku 8. člena.
Če oprema, zaščitni sistemi ali naprave iz
2. člena, ki niso v skladu s temi zahtevami, nosijo oznako skladnosti CE,
elektroenergetska inšpekcija sproži ustrezne ukrepe proti osebi/osebam, ki so
pritrdile oznako. Elektroenergetski inšpektorat lahko pri nadzoru opreme
pridobi mnenje organa iz 30. člena, če oprema izpolnjuje zahteve iz tega
pravilnika, vendar to ne more biti organ, ki je bil za nadzirani tip opreme organ
za ugotavljanje skladnosti opreme po tem pravilniku.
III. Postopki za ugotavljanje skladnosti
10. člen
1.    
Postopki za ugotavljanje skladnosti opreme, po potrebi vključno z
napravami, iz drugega odstavka 2. člena, so naslednji:
a)      
Skupina opreme I in II, kategorija opreme M 1 in 1
Proizvajalec ali njegov pooblaščeni
zastopnik v skupnosti morata za namestitev oznake CE izpeljati postopek za
ES-tipsko preverjanje (določen v Prilogi III) skupaj s:
-   
postopkom v zvezi z zagotavljanjem kakovosti
proizvodnje (določen v Prilogi IV)
ali
-   
postopkom v zvezi s preverjanjem proizvoda (določen
v Prilogi V).
b)      
Skupina opreme I in II, kategorija opreme M 2 in 2
i)  Pri
motorjih z notranjim izgorevanjem in električni opremi v teh skupinah in
kategorijah morata proizvajalec ali njegov pooblaščeni zastopnik v skupnosti za
namestitev oznake CE izpeljati postopek za ES-tipsko preverjanje (določen v
Prilogi III) skupaj s:
-     postopkom v zvezi s skladnostjo s tipom (določen v Prilogi VI)
ali
-     postopkom v zvezi z zagotavljanjem kakovosti izdelka (določen v
Prilogi VII);
ii)  pri
drugi opremi v teh skupinah in kategorijah morata proizvajalec ali njegov
pooblaščeni zastopnik v skupnosti za namestitev oznake CE izpeljati postopek v
zvezi z notranjo kontrolo proizvodnje (določen v Prilogi VIII)
in
posredovati
dokumentacijo iz tretjega odstavka Priloge VIII priglašenemu organu, ki mora
potrditi prejem in jo shraniti.
c)      
Skupina opreme II, kategorija opreme 3
Proizvajalec ali njegov pooblaščeni
zastopnik v skupnosti morata za namestitev oznake CE izpeljati postopek v zvezi
z notranjo kontrolo proizvodnje (določen v Prilogi VIII).
d)      
Skupini opreme I in II
1.   Poleg postopkov,
določenih v točkah a), b) in c) tega odstavka, lahko proizvajalec ali njegov
pooblaščeni zastopnik v skupnosti za namestitev oznake CE izpeljeta tudi
postopek v zvezi s preverjanjem enote za CE (določen v Prilogi IX).
2.   Določbe točke a) ali
točke d) iz prvega odstavka tega člena se uporabljajo za ugotavljanje
skladnosti avtonomnih zaščitnih sistemov.
3.   Postopki, določeni v
prvem odstavku tega člena, se izvajajo tudi za komponente iz drugega odstavka
7. člena, razen namestitve oznake CE. Proizvajalec ali njegov pooblaščeni
zastopnik v skupnosti izda pisno izjavo o skladnosti komponent z določbami tega
pravilnika, z opisom njihovih lastnosti ter zahtev, kako morajo biti vgrajene v
opremo ali zaščitne sisteme, da ti izpolnjujejo bistvene zahteve, ki veljajo za
dokončano opremo ali zaščitne sisteme.
4.   Poleg tega lahko
proizvajalec ali njegov pooblaščeni zastopnik v skupnosti za namestitev oznake
CE izpeljeta postopek v zvezi z notranjo kontrolo proizvodnje (določen v
Prilogi VIII) glede varnostnih vidikov, določenih v točki 1.2.7 Priloge II.
5.   Zaradi varnosti lahko
minister za gospodarstvo, na osnovi pozitivnega mnenja organa za ugotavljanje
skladnosti iz 30. člena na upravičeno zahtevo odobri dajanje v promet in v
uporabo opremo, zaščitne sisteme in posamezne naprave iz 2. člena tega
pravilnika na ozemlju Slovenije, za katere niso bili izpeljani postopki iz
prejšnjih odstavkov.
6.   Dokumenti in
korespondenca v zvezi s postopki iz zgornjih odstavkov morajo biti v slovenskem
jeziku ali v enem od uradnih jezikov držav članic EU, ki ga sprejme priglašeni
organ.
7.
a)  Če so oprema, zaščitni sistemi in naprave iz 2. člena tudi predmet kakih
drugih predpisov, ki smiselno povzemajo vsebino direktiv ES, ti pa pokrivajo
druge vidike in se tudi nanašajo na namestitev oznake CE iz 12. člena, ta
oznaka pomeni, da so oprema, zaščitni sistemi in naprave iz 2. člena tudi v
skladu z določbami drugih predpisov.
b)  Če
en predpis ali več, ki smiselno povzemajo vsebino direktiv ES, omogočajo
proizvajalcu, da v prehodnem obdobju izbere, kateri predpis bo upošteval,
oznaka CE označuje skladnost le s tistimi predpisi, ki jih je upošteval
proizvajalec. V tem primeru morajo biti podrobnosti o uporabljenih predpisih
navedene v dokumentih, obvestilih in navodilih, ki jih zahtevajo predpisi,
priloženi opremi, zaščitnim sistemom in napravam iz 2. člena.
11. člen
Minister za gospodarstvo, lahko priglasi
komisiji in državam članicam EU po postopku, določenem v 14. členu zakona o
tehničnih zahtevah za proizvode in o ugotavljanju skladnosti (Uradni list RS,
št. 59/99), organe, ki jih je določil za izpeljavo postopkov iz 10. člena tega
pravilnika. Navede podrobne naloge, za katere so ti organi določeni, skupaj z
identifikacijsko številko, ki mu jo dodeli Komisija EU.
Organi, ki so vključeni v izpeljavo
postopkov iz 10. člena tega pravilnika, morajo pred začetkom izvajanja
postopkov izpolniti minimalna merila, ki so določena v Prilogi XI. Imeti morajo
odločbo v skladu z 12. členom zakona o tehničnih zahtevah za proizvode in o
ugotavljanju skladnosti.
Minister za gospodarstvo, ki je priglasil
organ, mora umakniti njegovo priglasitev, če ugotovi, da organ ne izpolnjuje
več meril iz prejšnjega odstavka. O tem nemudoma obvesti komisijo in druge
države članice EU.
IV. Oznaka skladnosti CE
12. člen
Oznaka CE je sestavljena iz začetnic “CE“.
Oblika oznake je prikazana v Prilogi X. Oznaki CE sledi identifikacijska
številka priglašenega organa, če je ta organ izbran pri fazi kontrole
proizvodnje.
Oznaka CE mora biti pritrjena na opremo,
zaščitne sisteme in naprave iz 2. člena jasno, vidno, čitljivo, neizbrisljivo,
poleg oznak, določenih v točki 1.0.5 Priloge II.
Prepovedano je pritrjevanje oznak na
opremo, zaščitne sisteme ali naprave iz 2. člena, ki bi po pomenu ali obliki
oznake CE lahko zavedle tretjo osebo. Na opremo, zaščitne sisteme ali naprave
iz 2. člena je dovoljeno pritrditi tudi druge oznake, če zaradi tega nista
zmanjšani vidnost in čitljivost oznake CE.
13. člen
Ne glede na določbe 9. člena:
a)  mora proizvajalec ali njegov pooblaščeni zastopnik v skupnosti
ukrepati, če je bila oznaka CE neupravičeno pritrjena, da bo izdelek skladen z
določbami tega pravilnika v zvezi z oznako CE;
b)  mora pri nadaljnji neskladnosti elektroenergetska inšpekcija
ukrepati ter omejiti ali prepovedati dajanje takega izdelka v promet ali
zagotoviti, da bo ta umaknjen s trga v skladu s postopki, določenimi v 9.
členu.
3. DEL
ZAHTEVE ZA VARNOST IN VAROVANJE ZDRAVJA DELAVCEV, KI SO LAHKO
OGROŽENI ZARADI EKSPLOZIVNIH ATMOSFER
V. Obveznosti delodajalca
14. člen
Preprečevanje eksplozij in varovanje pred
njimi
Za preprečevanje eksplozij in zagotavljanje
varovanja pred njimi je delodajalec dolžan sprejeti tehnične in/ali
organizacijske ukrepe, ki so primerni za vrsto procesa, po prednostnem vrstnem
redu in v skladu z naslednjimi temeljnimi načeli:
a)  preprečevanje nastajanja eksplozivnih atmosfer,
ali kadar vrsta
dejavnosti tega ne dovoljuje,
b)  preprečevanje
vžiga eksplozivnih atmosfer,
c)  ublažitev
škodljivih posledic eksplozije, da se zagotovita zdravje in varnost delavcev.
Ti ukrepi se po potrebi združijo ali
dopolnijo z ukrepi proti širjenju eksplozij ter se redno pregledujejo, vsekakor
pa takrat, ko se pojavijo bistvene spremembe.
Ukrepi morajo preprečiti tudi poškodovanje
tretjih oseb in njihovega premoženja.
15. člen
Ocenitev tveganj eksplozije
Delodajalec je dolžan oceniti tveganja, ki
izhajajo iz eksplozivnih atmosfer vsaj z upoštevanjem:
a)  verjetnosti
nastanka eksplozivnih atmosfer in njihovega trajanja,
b)  verjetnosti, da bodo viri vžiga, vključno z elektrostatično
razelektritvijo, prisotni, aktivni in učinkoviti,
c)  naprav,
uporabljenih snovi, postopkov in njihovih morebitnih medsebojnih vplivov,
d)  velikosti
predvidenih učinkov.
Celovito je treba oceniti vsa tveganja
eksplozij.
Pri ocenitvi tveganj eksplozij se
upoštevajo tudi prostori, ki so ali lahko postanejo z odprtinami povezani s
prostori, v katerih lahko nastanejo eksplozivne atmosfere.
16. člen
Splošne obveznosti
V skladu s temeljnimi načeli ocene tveganja
in načeli iz 14. člena mora delodajalec za zagotovitev varnosti in zdravja
delavcev sprejeti potrebne ukrepe:
-      
kjer lahko nastane eksplozivna atmosfera v tolikšnih količinah, da bi
ogrozila zdravje in varnost delavcev ali drugih, je delovno okolje takšno, da
se delo lahko varno opravlja;
-      
v delovnih okoljih, kjer lahko nastane eksplozivna atmosfera v tolikšnih
količinah, da bi ogrozila varnost in zdravje delavcev, se zagotovi ustrezen
nadzor v skladu z oceno tveganja in uporabo ustreznih tehničnih sredstev.
17. člen
Dolžnost usklajevanja
Kadar so na istem delovnem mestu delavci iz
več podjetij, je vsak delodajalec odgovoren za zadeve, ki so pod njegovim
nadzorom.
Delodajalec, ki je odgovoren za delovno
mesto, mora v skladu z zakonodajo in običaji usklajevati izvajanje vseh ukrepov
v zvezi z zdravjem in varnostjo delavcev. V elaboratu eksplozijske ogroženosti
iz 19. člena je treba navesti cilj usklajevanja, ukrepe in postopke za njihovo
izvedbo.
18. člen
Prostori, v katerih lahko nastanejo
eksplozivne atmosfere
Delodajalec mora razvrstiti prostore, v
katerih lahko nastanejo eksplozivne atmosfere, na cone v skladu s Prilogo XII.
Pri tem mora upoštevati tudi dokumente, določene v 1. točki Priloge XV.
Delodajalec je dolžan zagotoviti, da se v
prostorih iz prvega odstavka tega člena izpolnjujejo najmanj zahteve, določene
v Prilogi XIII.
Delodajalec po potrebi zagotovi, da se
prostori, v katerih lahko nastanejo eksplozivne atmosfere v tolikšni količini,
da ogrožajo zdravje in varnost delavcev in drugih oseb, označijo z znaki na
ustreznih mestih, v skladu s Prilogo XIV.
19. člen
Elaborat eksplozijske ogroženosti
Za izvajanje obveznosti, predpisanih v 15.
členu tega pravilnika, mora delodajalec zagotoviti elaborat eksplozijske
ogroženosti, ki se redno usklajuje z dejanskim stanjem.
V elaboratu eksplozijske ogroženosti mora
biti zlasti opredeljeno:
-      
da so bila tveganja eksplozije ugotovljena in ocenjena,
-      
da bodo sprejeti ustrezni ukrepi za doseganje ciljev tega pravilnika,
-      
kateri prostori so bili razvrščeni v cone v skladu s Prilogo XII,
-      
za katere prostore veljajo zahteve, določene v
Prilogi XIII,
-      
da so delovno mesto in delovna oprema, vključno z opozorilnimi
napravami, načrtovani varno in se varno uporabljajo in vzdržujejo,
-      
da so bili sprejeti ukrepi za varno uporabo delovne opreme v skladu z
zakonodajo o delovni opremi.
Elaborat eksplozijske ogroženosti je treba
sestaviti pred začetkom dela ter znova pregledati in popraviti, kadar se
pojavijo bistvene spremembe, razširitve ali zamenjave na delovnem mestu, pri
opremi ali organizaciji dela.
Delodajalec lahko kombinira ocene tveganj
eksplozij, dokumente ali druga enakovredna poročila, sestavljena po drugih
predpisih, ki prevzemajo direktive EU.
Pri pripravi elaborata eksplozijske
ogroženosti je treba upoštevati ustrezne dokumente, navedene v 1. točki Priloge
XV.
Delodajalec je dolžan pred začetkom
obratovanja v eksplozijsko ogroženih prostorih in ob bistvenih spremembah, ki
lahko vplivajo na ukrepe protieksplozijske zaščite iz Priloge XIII, pridobiti
certifikat o skladnosti elaborata eksplozijske ogroženosti. Certifikat izda
organ za ugotavljanje skladnosti iz 30. člena tega pravilnika.
20. člen
Ukrepi, uporaba opreme
Delodajalec mora zagotoviti izvajanje
ukrepov protieksplozijske zaščite iz Priloge XIII.
Naprave, oprema, varnostni sistemi in vse
povezovalne priprave za eksplozijsko ogrožene prostore (v nadaljevanju: oprema)
se lahko uporabljajo le skladno s točko 2.4 Priloge XIII, če izpolnjujejo
zahteve 2. dela tega pravilnika. Pred začetkom uporabe opreme je treba ob
upoštevanju stanja tehnike zagotoviti izpolnitev zahtev iz točke 2.5 Priloge
XIII.
Pri preprečevanju nevarnosti vžiga v skladu
s točko b) prvega odstavka 15. člena in točko 2.3 Priloge XIII je treba
upoštevati tudi dokumente, navedene v 5. točki Priloge XV.
Delodajalec mora zagotoviti ustrezno
opremo, ki se uporablja varno, v skladu s predpisi, in stalno nadzoruje ter
pravilno vzdržuje.
Delodajalec mora zagotoviti, da se ne
uporablja opreme, ki bi lahko povzročila ogrožanje zaposlenih ali tretjih oseb.
21. člen
Vgraditev
Opremo je dovoljeno vgraditi le v
eksplozijsko ogrožene prostore (cone), za katere je primerna glede na skupino
in kategorijo, kar je določeno v poglavju B Priloge XIII. Pri vgraditvi opreme
je treba upoštevati tudi dokumente, navedene v 2. točki Priloge XV. Vgraditev
opreme smejo izvajati le usposobljeni izvajalci.
Delodajalec mora pred začetkom obratovanja
v eksplozijsko ogroženih prostorih in ob spremembah, ki lahko vplivajo na
protieksplozijsko zaščito, pridobiti certifikat o skladnosti vgraditve opreme v
eksplozijsko ogroženih prostorih oziroma izvedenih ukrepih protieksplozijske
zaščite. Certifikat izda organ za ugotavljanje skladnosti iz 30. člena tega
pravilnika.
Če razmere med obratovanjem odstopajo od
pričakovanih oziroma načrtovanih razmer v elaboratu eksplozijske ogroženosti,
mora delodajalec zagotoviti varnost na ustrezen način in o spremembah razmer in
ukrepov obvestiti organ za ugotavljanje skladnosti. Organ za ugotavljanje
skladnosti izda dodatek k certifikatu o skladnosti.
22. člen
Vzdrževanje
Upoštevajoč točko 2.5 Priloge XIII, je
treba pri vzdrževanju opreme upoštevati dokumente iz 3. točke Priloge XV.
Delodajalec mora imeti napisan postopek vzdrževanja opreme in voditi evidenco
vzdrževanja opreme. V evidenci vzdrževanja morajo biti tudi potrdila o
ustreznosti po popravilu iz 23. člena tega pravilnika. Vzdrževanje lahko
opravljajo le za to usposobljene službe oziroma izvajalci.
Delodajalec mora pridobiti certifikat o
skladnosti vzdrževanja opreme v eksplozijsko ogroženih prostorih objekta v
časovnem razdobju:
c)  5 let, če ima pri organu za ugotavljanje skladnosti iz 30. člena
registrirano odgovorno osebo za vzdrževanje in ima ali svojo usposobljeno
službo vzdrževanja oziroma vzdrževanje pogodbeno urejeno z usposobljenim
izvajalcem za vzdrževanje;
d)  1 leto, če nima pri organu za ugotavljanje skladnosti registrirane
usposobljene odgovorne osebe za vzdrževanje.
Certifikat o skladnosti vzdrževanja opreme
izda organ za ugotavljanje skladnosti iz 30. člena tega pravilnika.
23. člen
Popravila
Servisiranje, popravila in dodatne posege v
opremo lahko poleg proizvajalcev te opreme izvajajo le za to usposobljeni
izvajalci. Pri servisiranju in popravilih opreme je treba upoštevati dokumente
iz 4. točke Priloge XV. Če je bil popravljen del opreme, ki lahko vpliva na
protieksplozijsko zaščito, je dovoljeno opremo ponovno uporabiti, ko usposobljen
izvajalec za popravila opreme, proizvajalec te opreme ali organ za ugotavljanje
skladnosti iz 30. člena izda potrdilo o ustreznosti po popravilu, s katerim
potrjuje, da oprema po popravilu še vedno ustreza zahtevam 2. dela tega
pravilnika.
24. člen
Usposabljanje
Delodajalec mora upoštevati točko 1.1
Priloge XIII za vse delavce, ki delajo ali se lahko pojavijo v eksplozijsko
ogroženih prostorih, znotraj ali zunaj stavb, pogosto ali le izjemoma.
Delodajalec mora usposobiti za izvajanje
del po veljavnih predpisih in v skladu s stanjem tehnike vse delavce, ki
vgrajujejo opremo za eksplozijsko ogrožene prostore, jo vzdržujejo in
servisirajo oziroma popravljajo.
Usposabljanje delavcev po prvem in drugem
odstavku tega člena zagotovi delodajalec po vnaprej pripravljenem programu
usposabljanja.
Delodajalec je dolžan poskrbeti za
preverjanje usposobljenosti delavcev iz prvega in drugega odstavka tega člena.
Čas med posameznimi preverjanji usposobljenosti ne sme biti daljši od dveh let.
Usposabljanje dokazuje delodajalec z
dokumenti o usposabljanju. Iz njih morata biti razvidna vsebina in trajanje
usposabljanja. Preverjanja usposobljenosti dokazuje delodajalec s potrdili o
preverjanju usposobljenosti.
Delodajalec je dolžan zagotoviti takšen
način usposabljanja delavcev iz prvega in drugega odstavka tega člena in
preverjanja usposobljenosti, da prepreči posledice zaradi neustrezne usposobljenosti.
25. člen
Pojav eksplozije
Delodajalec mora vsak pojav eksplozije
sporočiti inšpekciji za delo in organu za ugotavljanje skladnosti, ki ga v
skladu s 30. členom določi minister, pristojen za trg, v soglasju z ministrom,
pristojnim za industrijo. To velja tudi za eksplozije, kjer ni nastala
materialna škoda, oziroma ni prišlo do poškodbe oseb. Ne velja pa za
eksplozije, pri katerih je uporabljena vrsta protieksplozijske zaščite preprečila
razširitev eksplozije v eksplozijsko ogrožen prostor.
Delodajalec mora po eksploziji pridobiti
mnenje organa za ugotavljanje skladnosti iz 30. člena tega pravilnika o vzroku
za nastanek eksplozije in stanju naprav glede protieksplozijske zaščite. V
mnenju mora biti zapisano, če je odprava pomanjkljivosti odpravila nevarnost,
ali nova spoznanja zahtevajo nove oziroma drugačne ukrepe protieksplozijske
zaščite.
26. člen
Posebne zahteve v zvezi z opremo in
delovnimi mesti
Oprema, ki se uporablja v prostorih, v
katerih lahko nastanejo eksplozivne atmosfere, in ki je že v uporabi ali bo
prvič na voljo v podjetju oziroma obratu pred 30. junijem 2003, mora po tem
datumu izpolnjevati zahteve, predpisane v poglavju A Priloge XIII, če ni
nobenega drugega ustreznega predpisa, ki je vsebinsko povzel direktive EU, ali
je samo delno uporaben.
Oprema, ki se uporablja v prostorih, v
katerih lahko nastanejo eksplozivne atmosfere, in ki bo prvič na voljo v
podjetju oziroma obratu po 30. juniju 2003, mora po tem datumu izpolnjevati
zahteve, predpisane v poglavjih A in B Priloge XIII.
Delovna mesta v prostorih, v katerih lahko
nastanejo eksplozivne atmosfere, ki se bodo prvič uporabljala po 30. juniju
2003, morajo izpolnjevati zahteve, predpisane v tem pravilniku.
Delovna mesta v prostorih, v katerih lahko
nastanejo eksplozivne atmosfere, ki se bodo uporabljala že pred 30. junijem
2003, morajo izpolnjevati zahteve, predpisane v tem pravilniku, najpozneje v
treh letih po tem datumu.
Če se bodo po 30. juniju 2003 pojavile
kakršnekoli spremembe, razširitve in/ali prestrukturiranja na delovnih mestih v
prostorih, v katerih lahko nastanejo eksplozivne atmosfere, bo delodajalec
sprejel ukrepe za zagotovitev izpolnjevanja zahtev, predpisanih v tem pravilniku.
VI. Tehnični napredek
27. člen
Prilagajanje spremembam
Vsebino prilog tega pravilnika je treba
redno prilagajati spremembam zaradi tehničnega napredka, sprememb v mednarodnih
pravilnikih ali specifikacijah in novih odkritij pri preprečevanju in varovanju
pred eksplozijami.
4. DEL
UGOTAVLJANJE SKLADNOSTI IN NADZOR
VI. Skladnost opreme, usposobljenost
izvajalcev, organi za ugotavljanje skladnosti
28. člen
Skladnost opreme in vgraditev
Ugotavljanje skladnosti opreme izvaja organ
za ugotavljanje skladnosti iz 30. člena oziroma priglašeni organi, kot je
predvideno v 2. delu tega pravilnika.
Organ za ugotavljanje skladnosti iz 30.
člena ugotavlja skladnost elaborata eksplozijske ogroženosti z zahtevami iz 19.
člena, vgraditve opreme z zahtevami iz 21. člena in vzdrževanje opreme z
zahtevami iz 22. člena tega pravilnika. Organ za ugotavljanje skladnosti lahko
izda ločena certifikata o izpolnjevanju zahtev iz 19. in 21. člena ali pa skupen certifikat o izpolnjevanju zahtev 19. in 21. člena.
Certifikati o skladnosti, ki jih izda organ
za ugotavljanje skladnosti iz 30. člena, veljajo, dokler so izpolnjeni pogoji v
tem pravilniku.
29. člen
Usposobljenost izvajalcev
Izvajalci, ki izvajajo:
a)  vgraditev
opreme po 21. členu,
b)  vzdrževanje
opreme po 22. členu,
c)  servisiranje
in popravila po 23. členu,
dokazujejo usposobljenost s certifikatom o
usposobljenosti.
Certifikat o usposobljenosti izda organ za
ugotavljanje skladnosti iz 30. člena tega pravilnika, ki opravlja tudi reden
nadzor nad usposobljenostjo izvajalcev iz prvega odstavka tega člena.
V certifikatu o usposobljenosti oziroma
prilogi mora biti podrobno opisan obseg dejavnosti, za katere je izvajalec
usposobljen.
Usposobljenost služb vzdrževanja, ki
izvajajo vzdrževanje le v svojem podjetju, ugotavlja organ za ugotavljanje
skladnosti ob preverjanju skladnosti vzdrževanja po 22. členu.
Certifikati o usposobljenosti, ki jih izda
organ za ugotavljanje skladnosti iz 30. člena, veljajo, dokler so izpolnjeni
pogoji iz tega pravilnika.
Namen rednega nadzora po drugem odstavku
tega člena je zagotovitev, da izvajalci iz prvega odstavka tega člena ustrezno
obvladujejo poslovni proces. Izvajalci iz prvega odstavka tega člena morajo za
izvajanje kontrole ustreznega obvladovanja poslovnega procesa dovoliti organu
za ugotavljanje skladnosti dostop do prostorov, kjer izvajajo dejavnost, in mu
dati na voljo vse potrebne informacije. Organ za ugotavljanje skladnosti
opravlja nadzor periodično. Poleg tega lahko pride organ za ugotavljanje skladnosti
tudi nenajavljeno.
30. člen
Organi za ugotavljanje skladnosti
Ugotavljanje skladnosti, predvideno s tem
pravilnikom, in nadzor v smislu 32. člena tega pravilnika, smejo opravljati le
organi, ki jih v ta namen določi minister za gospodarstvo.
Pogoji za določitev organa za ugotavljanje
skladnosti so naslednji:
a)  izpolnjevanje
kriterijev iz priloge XI;
b)  ustrezno število redno zaposlenih in usposobljenih strokovnjakov s
področja protieksplozijske zaščite z najmanj VII. stopnjo izobrazbe, od tega
najmanj dva strokovnjaka z najmanj 5 let izkušenj na področju preskušanja in
certificiranja opreme za uporabo v potencialno eksplozivnih atmosferah;
c)  organ za ugotavljanje skladnosti mora imeti za večino potrebnih
preskusov svoje preskusne laboratorije. Za preskuse, ki jih ne more izvajati v
svojih preskusnih laboratorijih, mora imeti ustrezno urejeno sodelovanje z
drugimi neodvisnimi preskusnimi laboratoriji;
d)  organ za ugotavljanje skladnosti, ki ugotavlja skladnost po drugem
odstavku 28. člena, in usposobljenost po 29. členu, mora izkazati svojo
usposobljenost z akreditacijsko listino. Izpolnjevanje zahtev iz 1. točke
Priloge XI se razširi tudi na izdelavo elaborata eksplozijske ogroženosti;
e)  organ za ugotavljanje skladnosti, ki ugotavlja skladnost po drugem
odstavku 28. člena, in usposobljenost po 29. členu, mora imeti sedež v
Republiki Sloveniji.
VII. Nadzor nad izvajanjem pravilnika
31. člen
Pristojni inšpekcijski organi
Nadzor nad opremo, zaščitnimi sistemi in
napravami iz 2. člena tega pravilnika in komponentami iz drugega odstavka 7.
člena tega pravilnika, ki jih proizvajalec ali njegov pooblaščeni zastopnik v
skupnosti da v promet in/ali v uporabo, izvaja elektroenergetska inšpekcija.
Nadzor nad izvajanjem določil iz 21., 22., 23. in 29. člena tega pravilnika izvajata inšpekcija dela in elektroenergetska inšpekcija.
Nadzor nad izvajanjem določil iz 19., 24. in 25. člena tega pravilnika izvaja inšpekcija dela.
Inšpekcija dela izvaja tudi reden nadzor
izpolnjevanja organizacijskih ukrepov protieksplozijske zaščite 1. točke
Priloge XIII.
32. člen
Organ za ugotavljanje skladnosti
Organ za ugotavljanje skladnosti iz 30.
člena tega pravilnika izvaja nadzor proizvajalcev opreme, kot določa 4. točka
Priloge IV tega pravilnika, izvajalcev za vgraditev, vzdrževanje, servisiranje,
popravila in ostalo izpolnjevanje zahtev tega pravilnika, za katero ga določi minister
za gospodarstvo.

Priloga
I: Merila, ki določajo razdelitev skupin opreme v kategorije
Priloga
II: Bistvene zdravstvene in varnostne zahteve v zvezi z načrtovanjem in
izdelavo opreme in zaščitnih sistemov, namenjenih uporabi v potencialno
eksplozivnih atmosferah
Priloga
III: Modul – ES – tipsko preverjanje
Priloga
IV: Modul: Zagotavljanje kakovosti proizvodnje
Priloga
V: Modul: Preverjanje proizvoda
Priloga
VI: Modul: Skladnost s tipom 
Priloga
VII: Modul: Zagotavljanje kakovosti izdelka
Priloga
VIII: Modul: Notranja kontrola proizvodnje
Priloga
IX: Modul: Preverjanje enote
Priloga
X: Oznaka CE
Priloga
XI: Minimalna merila, ki jih morajo upoštevati pristojni organi RS pri
določanju organov za preverjanje skladnosti
Priloga
XII: Razvrstitev prostorov, v katerih lahko nastanejo eksplozivne atmosfere
Priloga
XIII: Zahteve za izboljšanje varnosti in varovanje zdravja delavcev, ki so
lahko ogroženi zaradi eksplozivnih atmosfer, Merila za izbiro opreme in
varnostnih sistemov
Priloga
XIV: Opozorilni znak za prostore, v katerih lahko nastanejo eksplozivne
atmosfere
Priloga
XV: Standardi 3. dela pravilnika o protieksplozijski zaščiti o zahtevah za
varnost in varovanje zdravja delavcev, ki so lahko ogroženi zaradi eksplozivnih
atmosfer

Odredba o protieksplozijski zaščiti (Uradni
list RS, št. 102/00)
vsebuje naslednje prehodne in končne določbe:
»5. DEL
PREHODNE IN KONČNE DOLOČBE
VIII. Prehodne in končne določbe
33. člen
Pri uveljavljanju te odredbe je treba
spoštovati zaupnost vseh podatkov, pridobljenih pri postopkih ugotavljanja
skladnosti. To ne izključuje obveznosti države in priglašenih organov glede
vzajemnega obveščanja in razširjanja opozoril.
34. člen
Organ za ugotavljanje skladnosti, ki je v
skladu s prvim do četrtim odstavkom 10. člena odgovoren za preverjanje
skladnosti s standardi električne opreme, ki se daje v promet, do 1. julija
2003 upošteva rezultate preskusov in preverjanj, ki so že opravljena v skladu z
dredbo o tehničnih zahtevah za naprave, ki se uporabljajo v potencialno eksplozivnih
atmosferah (Uradni list RS, št. 46/98).
35. člen
Odredba o tehničnih zahtevah za naprave, ki
se uporabljajo v potencialno eksplozivnih atmosferah (Uradni list RS, št.
46/98), preneha veljati z dnem pristopa Republike Slovenije k Evropski uniji,
vendar ne prej kot 1. julija 2003.
36. člen
Opremo iz 6. člena je treba vgraditi
skladno z drugim odstavkom dela B Priloge XIII.
37. člen
Določbe te odredbe se začnejo uporabljati z
dnem pristopa Republike Slovenije k Evropski uniji, razen določb 6., 10. in 36. člena, ki začnejo veljati z dnem uveljavitve te odredbe in se uporabljajo:
a)  namesto
“izjava ES o skladnosti“ velja “izjava o skladnosti“,
b)  namesto “oznaka CE“ velja “oznaka o skladnosti“ po Prilogi 2
odredbe o tehničnih zahtevah za naprave, ki se uporabljajo v potencialno
eksplozivnih atmosferah (Uradni list RS, št. 46/98),
c)  namesto
“ES-tipsko preverjanje“ velja “tipsko preverjanje“,
d)  namesto
“proizvajalec ali njegov pooblaščeni zastopnik v skupnosti“ velja “dobavitelj“,
e)  namesto “priglašeni organ“ velja “določeni organ za ugotavljanje
skladnosti“ in namesto “priglasitev“ velja “določitev“,
f)   namesto “Vlogo za ES-tipsko preverjanje vloži dobavitelj pri
priglašenem organu, ki ga izbere“ velja “Vlogo vloži proizvajalec pri določenem
organu za ugotavljanje skladnosti za to dejavnost“.
38. člen
Ta odredba začne veljati petnajsti dan po
objavi v Uradnem listu Republike Slovenije.«.

Pravilnik o spremembi in dopolnitvi odredbe o
protieksplozijski zaščiti (Uradni list RS, št. 91/02) spreminja 33. člen pravilnika,
tako da se glasi:
»33. člen
Pri uveljavljanju tega pravilnika je treba
spoštovati zaupnost vseh podatkov, pridobljenih pri postopkih ugotavljanja
skladnosti. To ne izključuje obveznosti države in priglašenih organov glede vzajemnega
obveščanja in razširjanja opozoril.«;
spreminja 34. člen pravilnika, tako da se
glasi:
»34. člen
Organ za ugotavljanje skladnosti, ki je v
skladu s prvim do četrtim odstavkom 10. člena odgovoren za preverjanje
skladnosti s standardi električne opreme, ki se daje v promet, do 1. julija
2003 upošteva rezultate preskusov in preverjanj, ki so že opravljena v skladu s
Pravilnikom o tehničnih zahtevah za naprave, ki se uporabljajo v potencialno eksplozivnih
atmosferah (Uradni list RS, št. 46/98).«;
spreminja 35. člen pravilnika tako, da se
glasi:
»35. člen
Pravilnik o tehničnih zahtevah za naprave,
ki se uporabljajo v potencialno eksplozivnih atmosferah (Uradni list RS, št.
46/98), preneha veljati z dnem pristopa Republike Slovenije k Evropski uniji,
vendar ne prej kot 1. julija 2003.«;
spreminja 37. člen pravilnika tako, da se
glasi:
»37. člen
Določbe tega pravilnika se začnejo
uporabljati z dnem pristopa Republike Slovenije k Evropski uniji, razen določb
6., 10. in 36. člena, ki začnejo veljati z dnem uveljavitve tega pravilnika in
se uporabljajo:
a)  namesto
“izjava ES o skladnosti“ velja “izjava o skladnosti“,
b)  namesto “oznaka CE“ velja “oznaka o skladnosti“ po Prilogi 2 Pravilnika
o tehničnih zahtevah za naprave, ki se uporabljajo v potencialno eksplozivnih
atmosferah (Uradni list RS, št. 46/98),
c)  namesto
“ES-tipsko preverjanje“ velja “tipsko preverjanje“,
d)  namesto
“proizvajalec ali njegov pooblaščeni zastopnik v skupnosti“ velja “dobavitelj“,
e)  namesto “priglašeni organ“ velja “določeni organ za ugotavljanje skladnosti“
in namesto “priglasitev“ velja “določitev“,
f)   namesto “Vlogo za ES-tipsko preverjanje vloži dobavitelj pri
priglašenem organu, ki ga izbere“ velja “Vlogo vloži proizvajalec pri določenem
organu za ugotavljanje skladnosti za to dejavnost“.«;
dodaja 37.a člen pravilnika:
»37.a člen
Določbe 30. člena tega pravilnika se
začnejo uporabljati z dnem uveljavitve tega pravilnika.«;
spreminja 38. člen pravilnika tako, da se
glasi:
»38. člen
Ta pravilnik začne veljati petnajsti dan po
objavi v Uradnem listu Republike Slovenije.«.;
ter vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvi
Pravilnika o protieksplozijski zaščiti (Uradni list RS, št. 16/08) vsebuje naslednjo končno določbo:
»10. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o
protieksplozijski zaščiti (Uradni list RS, št. 1/11) vsebuje naslednjo končno določbo:
»2. člen
Ta pravilnik začne veljati petnajsti dan po
objavi v Uradnem listu Republike Slovenije.«.