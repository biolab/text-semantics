1. člen
Ta pravilnik v skladu s Prilogo II Direktive 2001/18/ES
Evropskega parlamenta in Sveta z dne 12. marca 2001 o namernem sproščanju
gensko spremenjenih organizmov v okolje in razveljavitvi Direktive Sveta
90/220/EGS (UL L št. 106 z dne 17. 4. 2001, str. 1), zadnjič
spremenjene z Uredbo (EU) 2019/1381 Evropskega parlamenta in Sveta z dne
20. junija 2019 o preglednosti in trajnosti ocenjevanja tveganja v
prehranski verigi v EU ter o spremembah uredb (ES) št. 178/2002, (ES)
št. 1829/2003, (ES) št. 1831/2003, (ES) št. 2065/2003, (ES)
št. 1935/2004, (ES) št. 1331/2008, (ES) št. 1107/2009, (EU)
2015/2283 in Direktive 2001/18/ES (UL L št. 231 z dne 6. 9. 2019,
str. 1), določa elemente in obseg ocene tveganja za namerno sproščanje
gensko spremenjenih organizmov (v nadaljnjem besedilu: GSO) v okolje ter
metodologijo za njeno izdelavo.
2. člen
Izrazi, uporabljeni v tem pravilniku, pomenijo:
1.     
prejemni organizem je celica ali organizem, ki sprejema genski material
iz izvornega organizma ali okolja, ga podvaja in lahko izrazi informacijo ter
jo lahko prenaša na potomce;
2.     
starševski organizem je prejemni organizem pred izvedeno gensko
spremembo;
3.     
izvorni organizem je organizem, iz katerega se pridobi genski material
za prenos v prejemni organizem;
4.     
vektor je prenašalec genskega materiala ali ustreznih celičnih sestavin
iz izvornega organizma v prejemni organizem;
5.     
višje rastline so rastline, ki se uvrščajo v taksonomsko skupino semenk
(Spermatophytae) (golosemenke – Gymnospermae in kritosemenke – Angiospermae);
6.     
namerne in nenamerne spremembe so spremembe, ki izhajajo iz genske
spremembe in imajo lahko škodljive učinke na zdravje ljudi in na okolje.
Namerne spremembe izhajajo iz genske spremembe in so namenske ter izpolnjujejo
prvotne namene genske spremembe. Nenamerne spremembe izhajajo iz genske
spremembe, so konstantne spremembe, ki presegajo namerne spremembe, ki izhajajo
iz genske spremembe. Namerne in nenamerne spremembe imajo lahko neposredne ali
posredne ter takojšnje ali kasnejše učinke na zdravje ljudi in na okolje;
7.     
dolgoročni škodljivi učinki so učinki, ki lahko izhajajo iz zakasnelega
odziva organizmov ali njihovih potomcev na izpostavljenost GSO zaradi široke
uporabe GSO v času in prostoru;
8.     
dolgoročni kumulativni škodljivi učinki so učinki, ki lahko izhajajo iz
zakasnelega odziva organizmov ali njihovih potomcev na dolgoročno ali kronično
izpostavljenost GSO zaradi široke uporabe GSO v času in prostoru, upoštevajoč
GSO, ki so se namerno sproščali v preteklosti.
3. člen
(1) Predmet ocene tveganja za namerno sproščanje GSO v
okolje (v nadaljnjem besedilu: ocena tveganja) je ugotovitev, analiza in
ovrednotenje možnih vplivov nameravanega namernega sproščanja GSO na okolje ali
zdravje ljudi in določitev ravni tveganja ter potrebnih ukrepov za nadzor in
obvladovanje tveganja v skladu s predpisanimi merili.
(2) Pri ugotavljanju, analizi in vrednotenju možnih
vplivov nameravanega namernega sproščanja GSO na okolje ali zdravje ljudi se
upoštevajo namerne in nenamerne spremembe, ki imajo lahko:
-       
neposredne učinke, ki obsegajo primarne učinke samega GSO in niso
posledica drugih vzročno povezanih dogodkov,
-       
posredne učinke, ki so posledica medsebojnega vplivanja z drugimi
organizmi, prenosa genskega materiala, spremembe v uporabi ali ravnanju ali
drugih vzročno povezanih dogodkov in mehanizmov in se verjetno zaznajo z
zakasnitvijo,
-       
takojšnje učinke, ki se pojavijo in so opazni v obdobju namernega
sproščanja GSO v okolje in so lahko neposredni ali posredni,
-       
kasnejše učinke, ki niso opazni v obdobju namernega sproščanja GSO v
okolje, se pa pojavijo kot neposredni ali posredni učinki z zakasnitvijo v
kasnejši fazi ali po zaključku namernega sproščanja in
-       
dolgoročne kumulativne škodljive učinke, ki obsegajo akumulirane učinke
na okolje in zdravje ljudi, zlasti na živalstvo in rastlinstvo, plodnost
zemlje, razgradnjo organskih snovi v tleh, krmo in prehransko verigo, biotsko
raznovrstnost, zdravje živali in pojav odpornosti na antibiotike.
4. člen
(1) Kot možni škodljivi učinki, ki jih lahko povzroči
GSO, se upoštevajo zlasti:
1.     
bolezni človeka, vključno z alergenimi in toksičnimi učinki,
2.     
bolezni živali in rastlin, vključno s toksičnimi in alergenimi učinki,
če je to primerno,
3.     
učinki na populacijsko dinamiko vrst v prejemnem okolju in gensko
raznovrstnost vsake od populacij, kar bi lahko privedlo do manjše biotske
raznovrstnosti,
4.     
sprememba občutljivosti na patogene, ki bi pospešila širjenje
infekcijskih bolezni ali ustvarjanje novih bazenov za zbiranje ali vektorjev,
5.     
ogrožanje profilaktičnih ali terapevtskih medicinskih in veterinarskih
postopkov ali postopkov varstva rastlin, na primer s prenosom genov, ki dajejo
odpornost na antibiotike, uporabljane v medicini ali veterini, in
6.     
učinki na biogeokemijo (biogeokemijska kroženja), še zlasti na ponovno
kroženje ogljika in dušika prek sprememb v razgradnji organskih snovi v tleh.
(2) Pri ugotavljanju možnih škodljivih učinkov iz
prejšnjega odstavka se upoštevajo vsi mehanizmi, ki neposredno ali posredno
omogočijo, da se ti učinki lahko pojavijo, zlasti pa:
-       
širjenje GSO v okolje,
-       
prenos vključenega genskega materiala na gensko spremenjene ali
nespremenjene druge organizme ali enak organizem,
-       
fenotipsko in gensko nestabilnost,
-       
medsebojno vplivanje z drugimi organizmi in spremembe v ravnanju ali
gospodarjenju, vključno s postopki v kmetijstvu.
(3) Pri ugotavljanju in vrednotenju možnih dolgoročnih
škodljivih učinkov GSO se možni dolgoročni škodljivi učinki GSO ocenijo v
obliki teoretičnih študij, upoštevajoč dolgoročno medsebojno vplivanje GSO in
prejemnega okolja, značilnosti GSO, ki dolgoročno postanejo pomembne, in
podatke, ki se pridobijo pri ponavljajočem namernem sproščanju v daljšem
časovnem obdobju ali preteklosti, zlasti z uporabo:
-       
dokazov iz prejšnjih izkušenj,
-       
razpoložljivih zbirk podatkov ali literature ali
-       
matematičnega modeliranja.
(4) Pri ugotavljanju in vrednotenju možnih dolgoročnih
kumulativnih škodljivih učinkov GSO se možni dolgoročni kumulativni škodljivi
učinki GSO ocenijo v obliki teoretičnih študij, upoštevajoč dolgoročno
medsebojno vplivanje GSO in prejemnega okolja, značilnosti GSO, ki dolgoročno
kumulativno postanejo pomembne, in podatke, ki se pridobijo pri ponavljajočem
namernem sproščanju v daljšem časovnem obdobju ali preteklosti, zlasti z
uporabo:
-       
dokazov iz prejšnjih izkušenj,
-       
razpoložljivih zbirk podatkov ali literature ali
-       
matematičnega modeliranja.
(5) Pri ugotavljanju možnih škodljivih učinkov,
dolgoročnih škodljivih učinkov in dolgoročnih kumulativnih škodljivih učinkov
je treba določiti in opisati poti izpostavljenosti ali druge mehanizme, preko
katerih se lahko pojavijo škodljivi učinki, in opredeliti končne točke ocene
tveganja zaradi njihovih možnih vplivov ter oblikovati preverljive hipoteze ter
upoštevati negotovosti, vključno z vrzelmi v znanju in metodološkimi
omejitvami.
5. člen
(1) Oceno tveganja je treba izdelati na znanstvenih
osnovah na že razpoložljivih znanstvenih in tehničnih podatkih iz znanstvene
literature ali iz drugih virov. Dopolni se lahko tudi z dodatnimi podatki, ki
jih pridobi prijavitelj.
(2) V oceni tveganja se možne vplive in raven tveganja
ugotavlja in ovrednoti po načelu presoje vsakega posameznega primera posebej,
tako da se upoštevajo in preverijo značilnosti in specifičnosti glede na vrsto
GSO, ki se namerava namerno sproščati v okolje, njegove uporabe in predvidenega
prejemnega okolja na vsakem posameznem kraju sproščanja, vključno z
upoštevanjem GSO, ki so že v okolju.
(3) V primeru navajanja podatkov, ki so bili pridobljeni
zunaj meja Republike Slovenije, je treba njihovo relevantnost utemeljiti za
prejemno okolje Republike Slovenije.
(4) Pri ugotavljanju in vrednotenju možnih vplivov na
okolje in zdravje ljudi je treba ugotovljene lastnosti GSO in značilnosti
njegovega sproščanja v okolje, ki bi lahko povzročile škodljive učinke,
primerjati z značilnostmi nespremenjenega organizma, iz katerega GSO izhaja, in
njegovega sproščanja v okolje v primerljivih razmerah.
(5) V primeru novih informacij o GSO in njegovih učinkih
na zdravje ljudi in okolje je treba ponovno izdelati oceno tveganja, da se pri
tem ugotovi, ali se je tveganje spremenilo in je treba ustrezno spremeniti
obvladovanje tveganja.
(6) V ugotavljanje in vrednotenje možnih vplivov na
okolje in zdravje ljudi je treba vključiti tudi tiste možne škodljive učinke,
za katere je malo verjetno, da se lahko pojavijo.
6. člen
(1) V prvem delu ocene tveganja se ugotovijo in
analizirajo značilnosti GSO in nameravanega namernega sproščanja v okolje,
zlasti značilnosti:
1.     
prejemnega ali starševskega organizma,
2.     
genske spremembe, ne glede na to, ali gre za vključevanje ali odstranjevanje
genskega materiala,
3.     
vektorja in izvornega organizma,
4.     
GSO,
5.     
nameravanega namernega sproščanja v okolje in njegovega obsega,
6.     
predvidenega prejemnega okolja, v katerega se bo sproščal GSO in v
katerega se lahko razširi, in
7.     
medsebojnega vplivanja naštetih elementov.
(2) Ugotavljanje in analiza značilnosti iz prejšnjega
odstavka morata temeljiti na podatkih, ki so sestavni del tehnične
dokumentacije, določene s predpisom, ki ureja vsebino prijave namernega
sproščanja GSO v okolje.
(3) Kot pomoč pri ugotovitvah in analizi iz prvega
odstavka tega člena se lahko uporabijo tudi podatki o podobnem ali istovrstnem
namernem sproščanju v okolje ali o organizmih s podobnimi lastnostmi ter
medsebojnim biotskim in abiotskim vplivanjem v podobnem ali istovrstnem okolju.
7. člen
(1) V drugem delu ocene tveganja se v šestih stopnjah
ugotovijo in ovrednotijo možni vplivi namernega sproščanja GSO v okolje in
raven tveganja za okolje in zdravje ljudi, in sicer zlasti:
1.     
značilnosti GSO, povezane z gensko spremembo, ki lahko povzročijo
škodljive učinke za okolje ali zdravje ljudi, pri čemer se te značilnosti
primerjajo z značilnostmi gensko nespremenjenega organizma in njegovega
sproščanja v okolje v primerljivih razmerah;
2.     
potencialne posledice vsakega škodljivega učinka, če do njega pride, in
njihov obseg, pri čemer je treba upoštevati zlasti vpliv predvidenega načina
sproščanja GSO v okolje in značilnosti prejemnega okolja. Praviloma je ocena
kvantitativna, in sicer se uporabi opisna ocena potencialnih posledic škodnega
učinka („velika“, „zmerna“, „majhna“ ali „zanemarljiva“) in pojasni obseg
učinka za vsako kategorijo;
3.     
verjetnost, da se bo katerikoli možni škodljivi učinek pojavil, pri
čemer je treba upoštevati zlasti značilnosti prejemnega okolja in načina
namernega sproščanja GSO v okolje, in sicer kadar je ocena kvalitativna, se
uporabi opisna ocena izpostavljenosti („velika“, „zmerna“, „majhna“ ali
„zanemarljiva“) in pojasni obseg učinka za vsako kategorijo;
4.     
raven tveganja, ki ga za okolje ali zdravje ljudi predstavlja vsaka od
značilnosti GSO, za katero je ugotovljeno, da lahko povzroči škodljive učinke,
pri čemer je treba upoštevati zlasti kombinacijo verjetnosti, da se bo možni
škodljivi učinek pojavil, in obseg posledic, če do njih pride, pri čemer se
določi kvalitativna opisna ocena ravni tveganja („visoko“, „zmerno“, „nizko“
ali „zanemarljivo“) in pojasni obseg škodljivega učinka za vsako kategorijo ter
se uporabi, kadar ni mogoča kvantitativna ali semi-kvantitativna ocena ravni
tveganja. Opiše se negotovost za vsako ugotovljeno raven tveganja in jo oceni
kvantitativno ali, če to ni mogoče, kvalitativno;
5.     
tveganje, ki ga je treba nadzorovati in obvladovati, ter potrebne ukrepe
in predvideno strategijo ukrepov za njegovo nadzorovanje in obvladovanje, pri
čemer mora biti strategija sorazmerna s predvidenim zmanjšanjem tveganja,
obsegom in pogoji sproščanja ter ravnmi negotovosti iz ocene tveganja;
6.     
skupno tveganje, ki ga pomeni GSO kot predmet namernega sproščanja v
okolje, pri čemer se upošteva tudi uporaba možnih ukrepov za njegovo
nadzorovanje in obvladovanje, ter predlog strategij za vsako ugotovljeno
tveganje, predloge posebnih zahtev za njegovo nadzorovanje in spremljanje
učinkovitosti predlaganih ukrepov za obvladovanje tveganja.
8. člen
Če je predmet ocene tveganja namerno sproščanje kateregakoli
GSO v okolje, razen gensko spremenjenih višjih rastlin, morajo biti v okviru
zaključkov ocene tveganja navedeni in ocenjeni tudi podatki, ki se nanašajo na:
1.     
verjetnost, da GSO v pogojih nameravanega namernega sproščanja v okolje
postane obstojen in invaziven v naravnih habitatih;
2.     
morebitno selektivno prednost ali pomanjkljivost, preneseno na GSO, in
verjetnost, da se v pogojih nameravanega namernega sproščanja v okolje
uresniči;
3.     
možnost genskega prenosa na druge vrste v pogojih nameravanega namernega
sproščanja v okolje in morebitno selektivno prednost ali pomanjkljivost,
preneseno na te vrste;
4.     
možen takojšnji in kasnejši vpliv posrednega in neposrednega
medsebojnega vplivanja GSO in ciljnih organizmov na okolje;
5.     
možen takojšnji in kasnejši vpliv posrednega in neposrednega
medsebojnega vplivanja GSO in neciljnih organizmov na okolje, vključno z vplivi
na populacijske ravni tekmecev, plenjenja, gostiteljev, simbiontov, plenilcev,
parazitov in patogenov;
6.     
možne takojšnje in kasnejše učinke na zdravje ljudi kot posledica
možnega neposrednega in posrednega medsebojnega vplivanja GSO in oseb, ki
delajo z GSO pri njegovem namernem sproščanju v okolje, prihajajo v stik z njim
ali pridejo v bližnjo okolico kraja namernega sproščanja;
7.     
možne takojšnje in kasnejše učinke na zdravje živali in možne posledice
za krmo ali prehransko verigo, povezane z uporabo GSO in izdelkov, če so
namenjeni živalski krmi;
8.     
možne takojšnje in kasnejše učinke na biogeokemijske procese kot
posledica možnega neposrednega in posrednega medsebojnega vplivanja GSO in
ciljnih ter neciljnih organizmov v bližnji okolici kraja namernega sproščanja
GSO v okolje in
9.     
možne takojšnje in kasnejše posredne in neposredne vplive na okolje, ki
jih lahko povzročijo specifični ukrepi in ravnanje pri namernem sproščanju GSO,
če so drugačni od ukrepov, uporabljenih pri gensko nespremenjenih organizmih.
9. člen
Če je predmet ocene tveganja namerno sproščanje gensko
spremenjenih višjih rastlin v okolje, morajo biti v okviru zaključkov ocene
tveganja navedeni in ocenjeni tudi podatki, ki se nanašajo na:
1.     
verjetnost, da gensko spremenjena višja rastlina postane obstojnejša od
prejemnih ali starševskih rastlin v kmetijskih habitatih ali bolj invazivna v
naravnih habitatih;
2.     
morebitno selektivno prednost ali pomanjkljivost, preneseno na gensko
spremenjene višje rastline;
3.     
možnost genskega prenosa na isto ali drugo spolno združljivo rastlinsko
vrsto v pogojih nameravanega gojenja gensko spremenjenih višjih rastlin in
morebitno selektivno prednost ali pomanjkljivost, preneseno na to rastlinsko
vrsto;
4.     
možnost genskega prenosa na mikroorganizme;
5.     
možen takojšnji in kasnejši vpliv posrednega in neposrednega
medsebojnega vplivanja gensko spremenjenih višjih rastlin in ciljnih
organizmov, kot so plenilci, paraziti in patogeni na okolje;
6.     
možen takojšnji in kasnejši vpliv posrednega in neposrednega
medsebojnega vplivanja gensko spremenjenih višjih rastlin in neciljnih
organizmov na okolje, ob upoštevanju organizmov, ki medsebojno vplivajo s
ciljnimi organizmi, in vključno z vplivom na populacijske ravni tekmecev,
rastlinojedcev, simbiontov, parazitov in patogenov;
7.     
možne takojšnje in kasnejše učinke na zdravje ljudi kot posledica
možnega neposrednega in posrednega medsebojnega vplivanja gensko spremenjenih
višjih rastlin in oseb, ki delajo z gensko spremenjenimi višjimi rastlinami pri
njenem namernem sproščanju v okolje, prihajajo v stik z njo ali pridejo v
bližnjo okolico kraja namernega sproščanja;
8.     
možne takojšnje in kasnejše učinke na zdravje živali in možne posledice
za krmo ali prehransko verigo, povezane z uporabo gensko spremenjenih višjih
rastlin in izdelkov, če so namenjeni živalski krmi;
9.     
možne takojšnje in kasnejše učinke na biogeokemijske procese kot
posledica možnega neposrednega in posrednega medsebojnega vplivanja gensko
spremenjenih višjih rastlin in ciljnih ter neciljnih organizmov v bližnji
okolici kraja namernega sproščanja gensko spremenjenih višjih rastlin v okolje
in
10.  
možne takojšnje in kasnejše posredne in neposredne vplive na okolje, ki
jih lahko povzročijo specifične metode in postopki pri gojenju gensko
spremenjenih višjih rastlin, ravnanju in spravilu pridelka, če so drugačni od
metod in postopkov, uporabljenih pri gensko nespremenjenih višjih rastlinah.
10. člen
(1) V sklepnem delu ocene tveganja se opiše postopek
njene izdelave in navedejo viri podatkov in informacij, ki so bili uporabljeni
za njeno pripravo, ter oceni njihova razpoložljivost, kakovost, časovna
ažurnost in popolnost.
(2) V sklepnem delu ocene tveganja je treba opozoriti
tudi na možne pomanjkljivosti ocene tveganja, če ugotovitve in ovrednotenje
možnih škodljivih vplivov namernega sproščanja GSO v okolje ter verjetnosti, da
se pojavijo, zaradi kakršnihkoli težav pri pripravi ocene tveganja niso
celoviti ali zanesljivi.
11. člen
(1) Ocena tveganja mora vsebovati tudi naziv ter ime in
priimek izdelovalca ocene tveganja ter imena in priimke oseb, ki so sodelovale
pri njeni pripravi.
(2) Oceno tveganja in njene sestavine mora s svojim
podpisom potrditi oseba, ki je pri izdelovalcu ocene tveganja odgovorna za
njeno pripravo.
KONČNI DOLOČBI
12. člen
Z dnem uveljavitve tega pravilnika preneha veljati Pravilnik
o oceni tveganja za namerno sproščanje gensko spremenjenih organizmov v okolje
(Uradni list RS, št. 4/06).
13. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-48/2020
Ljubljana, dne 24. februarja 2021
EVA 2019-2550-0002
Mag. Andrej Vizjak
minister
za okolje in prostor
Soglašam!
Dr. Jože Podgoršek
minister 
za kmetijstvo, gozdarstvo in prehrano