1
Za kulturni spomenik državnega pomena se razglasi enoto
dediščine: 
-       
Triglav – Aljažev stolp (EŠD 5531). 
Enota dediščine ima zaradi kulturnih, krajinskih,
zgodovinskih in drugih izjemnih lastnosti poseben pomen za Republiko Slovenijo.
Zato jo razglašamo za kulturni spomenik državnega pomena z lastnostmi kulturne
krajine in zgodovinskega spomenika.
2
Lastnosti, ki utemeljujejo razglasitev za spomenik državnega
pomena: 
Aljažev stolp je simbol, ki označuje najvišjo točko
slovenskega ozemlja, vrh 2864 m visokega Triglava. Valjasta kovinska stavba z
zastavico na vrhu je bila postavljena kot mejnik, ki je označil slovensko
lastnino vrha slovenske gore. Celota je izjemen krajinski motiv, nenadomestljiv
simbol Slovenije.
3
Meje varovanega in vplivnega območja spomenika so vrisane na
temeljnem topografskem načrtu v merilu 1:5000. Izvirnika načrta, ki sta
sestavni del tega odloka, hranita Ministrstvo za kulturo, Uprava Republike
Slovenije za kulturno dediščino in Javni zavod Republike Slovenije za varstvo
kulturne dediščine (v nadaljnjem besedilu: zavod). 
Vplivno območje spomenika obsega vso površino vršne piramide
Triglava v razdalji 300 metrov od stolpa ter območja v širši okolici, na
katerih bi mogli biti postavljeni objekti, ki bi s svojo namembnostjo, obliko
ali velikostjo lahko negativno vplivali na zaščitene elemente spomenika.
4
Za spomenik velja varstveni režim, ki določa: 
-       
varovanje kulturnih, krajinskih, likovnih in zgodovinskih vrednot ter
namembnosti v celoti, v njihovi izvirnosti in neokrnjenosti, 
-       
prepoved predelav kovinskih elementov stolpa in njegovo premikanje, 
-       
prepoved pritrjevanja spominskih plošč na stolp in v njegovo neposredno
okolico, 
-       
podrejanje vsake rabe in vseh posegov v stolp in njegov prostor
ohranjanju in vzdrževanju varovanih spomeniških lastnosti, 
-       
omogočanje predstavitve celote in posameznih zaščitenih elementov in
prost dostop javnosti v meri, ki ne ogroža varovanja spomenika. 
Zavarovano območje je namenjeno: 
-       
trajni ohranitvi kulturnih, krajinskih, likovnih in zgodovinskih
vrednot, 
-       
povečevanju pričevalnosti kulturnega spomenika, 
-       
prezentaciji kulturnih vrednot spomenika, 
-       
učno-demonstracijskemu delu, 
-       
znanstveno-raziskovalnemu delu.
5
Za vsako spremembo funkcije kulturnega spomenika ali
njegovega dela in za vsak poseg v spomenik, njegove dele ali zemljišče, so
potrebni predhodni pisni kulturnovarstveni pogoji in na njihovi podlagi
kulturnovarstveno soglasje zavoda.
6
Pristojni organ mora v dveh mesecih po uveljavitvi tega
odloka izdati lastnikom spomenika ali njegovih sestavnih delov odločbo o
varstvu na podlagi 13. člena zakona o varstvu kulturne dediščine (Uradni list
RS, št. 7/99). 
Odločbe iz prejšnjega odstavka določajo pogoje za
raziskovanje, načine vzdrževanja, pogoje za posege, fizično zavarovanje, pravni
promet, načine upravljanja in rabe spomenika, dostopnost spomenika za javnost
in časovne okvire dostopnosti, posamezne druge omejitve in prepovedi ter ukrepe
za čim bolj učinkovito varstvo spomenika. 
Varstveni režim lahko omejuje lastninsko pravico le v obsegu,
ki je nujen za izvajanje varstva spomenika.
7
Nadzor nad izvajanjem tega odloka opravlja Inšpektorat
Republike Slovenije za varstvo kulturne dediščine.
8
Ta odlok začne veljati naslednji dan po objavi v Uradnem
listu Republike Slovenije.
Št. 634-03/99-1
Ljubljana, dne 9. septembra 1999.
Vlada Republike Slovenije
Marjan Podobnik l. r. 
Podpredsednik

Kulturni
spomenik državnega pomena; Aljažev stolp na Triglav (topografski načrt)