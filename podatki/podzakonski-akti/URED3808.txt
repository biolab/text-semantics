1. člen
Za namene zbiranja, evidentiranja, obdelovanja, analiziranja,
posredovanja in izkazovanja statističnih podatkov, pomembnih za izdelavo
nacionalnih in regionalnih računov za lastne namene, ta uredba dopolnjuje
klasifikacijo institucionalnih sektorjev, kot jo določa Uredba Sveta (ES) št.
2223/96 z dne 25. junija 1996 o Evropskem sistemu nacionalnih in regionalnih
računov v Skupnosti (UL L št. 310 z dne 30. 11. 1996, str. 1; s spremembami; v
nadaljnjem besedilu: Uredba 2223/1996/ES) tako, da določa standardno
klasifikacijo institucionalnih sektorjev (v nadaljnjem besedilu: SKIS).
2. člen
Metodologija SKIS je določena v Prilogi, ki je sestavni del
te uredbe.
3. člen
Za namene iz prvega člena te uredbe se za vse enote
Poslovnega registra Slovenije (v nadaljnjem besedilu: poslovni register) vodi
šifra SKIS na najnižji ravni klasifikacije, ki jim jo ob vpisu v poslovni
register dodeli Agencija Republike Slovenije za javnopravne evidence in
storitve. 
Statistični urad Republike Slovenije (v nadaljnjem besedilu:
urad) lahko v primerih, ko ugotovi, da opravljena razvrstitev poslovnega subjekta
v institucionalni sektor po SKIS ni bila pravilna ali ne ustreza dejanskemu
stanju, od Agencije Republike Slovenije za javnopravne evidence in storitve
zahteva, da ponovno opravi razvrstitev. 
Podatki o razvrstitvi enot poslovnega registra po SKIS so
javni in objavljeni na spletnem portalu Agencije Republike Slovenije za
javnopravne evidence in storitve.
4. člen
Kot posvetovalno telo urada deluje Komisija za reševanje
spornih primerov razvrščanja enot poslovnega registra po SKIS (v nadaljnjem
besedilu: komisija). 
Komisijo sestavljajo po dva predstavnika: Agencije Republike
Slovenije za javnopravne evidence in storitve, Ministrstva za finance Republike
Slovenije, Banke Slovenije in urada. Člane komisije imenuje generalni direktor
urada na predlog institucij, ki jih predstavljajo. 
Za namen dela komisije se poleg podatkov poslovnega registra
in drugih registrov in evidenc državnih organov uporabljajo vsi podatki,
pridobljeni iz raziskav, ki se izvajajo na podlagi programa statističnih
raziskovanj. Poleg teh podatkov so enote poslovnega registra dolžne, na zahtevo
urada, pošiljati še dodatne podatke, ki kažejo za sektorizacijo relevantne
karakteristike, opredeljene v Prilogi. 
Komisija s poslovnikom natančneje določi svojo organizacijo,
naloge in način dela.
5. člen
Za izvajanje te uredbe in za strokovno razlago metodologije
SKIS je pristojen urad.
6. člen
Z dnem uveljavitve te uredbe preneha veljati Uredba o uvedbi
in uporabi standardne klasifikacije institucionalnih sektorjev (Uradni list RS,
št. 56/98).
7. člen
Ta uredba začne veljati petnajsti dan po objavi v Uradnem
listu Republike Slovenije.
Št. 96000-1/2006/6
Ljubljana, dne 2. februarja 2006
EVA 2005-1522-0003
Vlada Republike Slovenije
Janez Janša l.r. 
Predsednik

Priloga:
Metodologija SKIS