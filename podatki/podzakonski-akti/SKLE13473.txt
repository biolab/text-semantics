1. člen
(namen in področje uporabe smernic)
(1) Evropski bančni
organ je na podlagi prvega odstavka 16. člena
Uredbe (EU) št. 1093/2010 Evropskega
parlamenta in Sveta z dne 24. novembra
2010 o ustanovitvi Evropskega nadzornega organa (Evropski bančni organ) in o
spremembi Sklepa št. 716/2009/ES ter
razveljavitvi Sklepa Komisije 2009/78/ES (UL L št. 331
z dne 15. 12. 2010,
str. 12; v nadaljnjem besedilu: Uredba
(EU) 1093/2010) dne 30. junija 2022 na
svoji spletni strani objavil Smernice o zbiranju podatkov o zaposlenih z
visokimi prejemki v skladu z Direktivo 2013/36/EU in Direktivo (EU) 2019/2034
(EBA/GL/2022/08; v nadaljevanju: Smernice o zaposlenih z visokimi prejemki).
(2) Smernice o
zaposlenih z visokimi prejemki na podlagi četrtega odstavka 34. člena Direktive (EU) 2019/2034 Evropskega
parlamenta in Sveta z dne 27. novembra
2019 o bonitetnem nadzoru investicijskih podjetij ter o spremembi direktiv
2002/87/ES, 2009/65/ES, 2011/61/EU, 2013/36/EU, 2014/59/EU in 2014/65/EU (UL L
št. 314 z dne 5. 12. 2019, str. 64;
v nadaljnjem besedilu: Direktiva (EU) 2019/2034) določajo, kako bi bilo treba
zbirati informacije o fizičnih osebah v investicijskem podjetju, ki imajo 1
milijon EUR ali več prejemkov na poslovno leto, da bi se zagotovila usklajenost
informacij, ki jih investicijska podjetja predložijo pristojnim organom, ti pa
organu EBA.
(3) Kadar se ne
uporablja 7. člen Uredbe (EU) 2019/2033
Evropskega Parlamenta in Sveta z dne 27. novembra
2019 o bonitetnih zahtevah za investicijska podjetja ter o spremembi uredb (EU)
št. 1093/2010, (EU) št. 575/2013, (EU) št. 600/2014
in (EU) št. 806/2014 (UL L št. 314 z dne 5. 12. 2019, str. 1;
v nadaljnjem besedilu: Uredba (EU) 2019/2034) se Smernice o zaposlenih z
visokimi prejemki uporabljajo na posamičnih podlagi, kot določeno v 5. in 6. členu Uredbe (EU) 2019/2033.
(4) Smernice so
naslovljene na:
a.     
finančne institucije, kot so opredeljene v prvem odstavku 4. člena Uredbe (EU) 1093/2010, ki so institucije,
kot so opredeljene v točki (3) prvega odstavka 4. člena
Uredbe (EU) št. 575/2013 Evropskega
parlamenta in Sveta z dne 26. junija 2013 o bonitetnih zahtevah za
kreditne institucije in o spremembi Uredbe (EU) št. 648/2012
(UL L št. 176 z dne 27. 6. 2013,
str. 1), ob upoštevanju investicijskih
podjetij, za katera se uporablja drugi ali peti odstavek 1. člena Uredbe (EU) 2019/2033 ter na
investicijska podjetja, kot so opredeljena v točki (1) prvega odstavka 4. člena Direktive 2014/65/EU Evropskega parlamenta
in Sveta z dne 15. maja 2014 o trgih
finančnih instrumentov ter spremembi Direktive 2002/92/ES in Direktive
2011/61/EU (prenovitev) (UL L št. 173 z
dne 12. 6. 2014,
str. 349), za katera se uporabljata 25. in 34. člen
Direktive (EU) 2019/2034 in
b.     
pristojne organe iz podtočke (i) in (viii) druge točke 4. člena
Uredbe (EU) 1093/2010.
2. člen
(obseg uporabe smernic)
(1) S tem sklepom
Agencija za trg vrednostnih papirjev (v nadaljnjem besedilu: Agencija) določa
uporabo Smernic o zaposlenih z visokimi prejemki za:
a.     
borznoposredniške družbe, ki so v skladu z Zakonom o trgu finančnih
instrumentov (Uradni list RS, št. 77/18,
17/19 – popr., 66/19 in 123/21) pridobile dovoljenje Agencije za opravljanje
investicijskih in pomožnih investicijskih storitev in poslov in za katere se
uporabljata 27. in 49. člen Zakona o
bonitetnem nadzoru investicijskih podjetij (Uradni list RS, št. 123/21; v nadaljnjem besedilu: ZBNIP) in
b.     
Agencijo, kadar v skladu z določbami ZBNIP v vlogi pristojnega organa
izvaja pristojnosti in naloge nadzora nad borznoposredniškimi družbami iz točke
a. tega odstavka.
(2) Borznoposredniške
družbe v celoti upoštevajo določbe Smernic o zaposlenih z visokimi prejemki v
delu, v katerem so te naslovljene nanje.
(3) Agencija pri
opravljanju nalog in pristojnosti nadzora v skladu z ZBNIP in Uredbo (EU)
2019/2033 v celoti upošteva določbe Smernic o zaposlenih z visokimi prejemki v
delu, v katerem se nanašajo na izvajanje njenih nalog in pooblastil.
PREHODNE IN KONČNA DOLOČBA
3. člen
(prehodne določbe)
(1) Smernice o
zaposlenih z visokimi prejemki se uporabljajo od uveljavitve tega sklepa dalje,
za podatke, ki bi jih bilo treba zbrati leta 2023 za poslovno leto 2022.
(2) Z uveljavitvijo
tega sklepa se razveljavi določba 7. poglavja
Sklepa o uporabi smernic in priporočil Evropskega bančnega organa (Uradni list
RS, št. 72/16, 156/20, 58/22, 58/22 in
156/22).
4. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00700-17/2023-5
Ljubljana, dne 26. oktobra 2023
EVA 2023-1611-0099
Predsednica sveta
Agencije za trg vrednostnih papirjev
Anka Čadež