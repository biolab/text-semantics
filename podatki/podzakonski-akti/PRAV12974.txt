1. SPLOŠNE DOLOČBE
1. člen
S tem pravilnikom se določajo:
-       
obrazec potnega lista za begunca, obrazec vloge za izdajo potnega lista
za begunca in obrazec vloge za vpis spremembe stalnega prebivališča v potni
list za begunca;
-       
postopek in način izdaje potnega lista za begunca, izdelave potnega
lista za begunca ter vpis spremembe naslova stalnega prebivališča v potni list
za begunca;
-       
način predložitve, hranjenja in uporabe fotografije v digitalni obliki;
-       
način odvzema, uporabe in brisanja prstnih odtisov;
-       
postopek naznanitve pogrešitve potnega lista za begunca;
-       
način vodenja evidence o izdanih potnih listih za begunca;
-       
cena obrazca potnega lista za begunca.
2. člen
Obrazec potnega lista za begunca ustreza mednarodnim
standardom, določenim z:
-       
Uredbo Sveta (ES) št. 2252/2004 z dne 13. decembra 2004 o
standardih za varnostne značilnosti in biometrične podatke v potnih listih in
potovalnih dokumentih, ki jih izdajajo države članice (UL L št. 385 z dne
29. 12. 2004, str. 1), zadnjič spremenjeno z Uredbo (ES) št. 444/2009
Evropskega parlamenta in Sveta z dne 28. maja 2009 o spremembi Uredbe
Sveta (ES) št. 2252/2004 o standardih za varnostne značilnosti in biometrične
podatke v potnih listih in potovalnih dokumentih, ki jih izdajajo države
članice (UL L št. 142 z dne 6. 6. 2009, str. 1);
-       
Odločbo Komisije z dne 28. februarja 2005 o tehničnih zahtevah
glede standardov za varnostne značilnosti in biometrične podatke v potnih
listih in potovalnih dokumentih, ki jih izdajo države članice (št. K(2005) 409,
končni z dne 28. 2. 2005);
-       
Odločbo Komisije z dne 28. junija 2006 o tehničnih zahtevah glede
standardov za varnostne značilnosti in biometrične podatke v potnih listih in
potovalnih dokumentih, ki jih izdajo države članice (št. K(2006) 2909, končni z
dne 28. 6. 2006);
-       
Resolucijo predstavnikov vlad držav članic v okviru Sveta z dne
8. junija 2004, ki dopolnjuje resolucijo z dne 23. junija 1981,
30. junija 1982, 14. julija 1986 in 10. julija 1995 o uvedbi
enotnega potnega lista (UL C št. 245 z dne 2. 10. 2004, str. 1).
2. OBRAZEC POTNEGA LISTA ZA BEGUNCA IN VLOGE
3. člen
(1) Vloga za izdajo potnega lista za begunca in vloga za
vpis spremembe stalnega prebivališča v potni list za begunca se v elektronski
obliki evidentirata v evidenci potnih listin.
(2) Vloga za izdajo potnega lista za begunca in vloga za
vpis spremembe stalnega prebivališča v potni list za begunca se lahko vložita
tudi na obrazcu iz priloge 1 tega pravilnika.
4. člen
(1) Potni list za begunca se izda na obrazcu v velikosti
88 × 125 mm z 32 stranmi.
(2) Potni list za begunca se izda na obrazcu iz priloge
2, ki je sestavni del tega pravilnika.
5. člen
(1) Materiali za izdelavo potnega lista za begunca,
vgradnja pomnilniškega medija in zapisi na obrazcu potnega lista za begunca
oziroma na pomnilniškem mediju morajo biti izdelani tako, da ob normalnem
ravnanju zagotavljajo uporabo potnega lista za begunca za obdobje njegove
veljavnosti.
(2) Normalno ravnanje s potnim listom za begunca pomeni,
da se potni list za begunca ne upogiba, ne izpostavlja skrajnim temperaturam,
vlagi, nevarnim elektromagnetnim valovanjem, agresivnim kemikalijam ter da se
zavaruje pred mehanskimi poškodbami.
3. POSTOPEK IN NAČIN IZDAJE POTNEGA LISTA ZA BEGUNCA IN
VPISA SPREMEMBE STALNEGA PREBIVALIŠČA V POTNI LIST ZA BEGUNCA
6. člen
(1) Vloga za izdajo potnega lista za begunca se vloži
pri Ministrstvu za notranje zadeve (v nadaljnjem besedilu: ministrstvo).
(2) Vlagatelj mora preveriti pravilnost podatkov na
vlogi in jo podpisati pred uradno osebo ministrstva.
(3) Vlagatelj s podpisom jamči za pravilnost podatkov v
vlogi.
(4) Če vlagatelj vloži vlogo zase, se podpis prenese
tudi kot podatek na izdelano potno listino. Če je vlagatelj zakoniti zastopnik
begunca, za katerega vlaga vlogo za izdajo potnega lista za begunca, se na
vlogo podpiše tudi begunec, za katerega se potni list za begunca izdaja. Podpis
begunca, za katerega se potni list za begunca izdaja, se prenese tudi kot
podatek na izdelan potni list za begunca.
(5) Podpis vloge ni potreben, če se begunec ne zna ali
ne more podpisati.
7. člen
(1) Vlagatelj ob ponovni vlogi za izdajo potnega lista
za begunca ministrstvu predloži v fizično uničenje stari potni list za begunca,
tudi če je njegova veljavnost že potekla. Stara potna listina se fizično uniči
tako, da se preluknja z luknjačem in da se odrežeta vogala biografske strani.
(2) Ministrstvo uničeno potno listino vlagatelju vrne
oziroma jo pošlje v komisijsko uničenje, če vlagatelj ne želi, da se mu vrne.
(3) Na zahtevo vlagatelja in če za to obstaja razlog,
kot je dnevni prehod meje ali drug upravičen razlog, lahko uradna oseba fizično
uniči staro potno listino šele po vročitvi nove.
(4) Na zahtevo vlagatelja in če za to obstaja upravičen
razlog ostane v uničeni potni listini neuničena vizumska stran z vizumom.
(5) V primerih iz tretjega in četrtega odstavka tega
člena se potna listina v evidenci potnih listin evidentira kot neveljavna z
naslednjim besedilom: »Potna listina se lahko uporablja do vročitve nove.«
(6) Če imetnik potnega lista za begunca umre, mora potni
list za begunca v uničenje prinesti eden od sorodnikov imetnika, dedič oziroma
oseba, ki razpolaga s potnim listom za begunca umrle osebe.
8. člen
(1) Vlogi za vpis spremembe stalnega prebivališča v
potni list za begunca vlagatelj priloži potni list za begunca, v katerega je
mogoče vpisati spremembo stalnega prebivališča.
(2) Spremembo stalnega prebivališča v potni list za
begunca vpiše pooblaščeno podjetje ali organizacija za izdelavo potnih listov
(v nadaljnjem besedilu: pooblaščeni izdelovalec) tako, da na tretjo stran
potnega lista za begunca nalepi nalepko z naslovom novega stalnega prebivališča
vlagatelja. Podatek o prejšnjem stalnem prebivališču se uniči z napisom
»Uničeno – Annule«.
9. člen
(1) Uradna oseba ministrstva ugotovi istovetnost
vlagatelja in preveri resničnost podatkov v vlogi za izdajo potne listine.
(2) Če vlogo vloži zakoniti zastopnik, uradna oseba
ugotovi tudi istovetnost zakonitega zastopnika. Ob vložitvi vloge mora biti
navzoč tudi otrok, ki je že dopolnil osem let, oziroma begunec, ki ni poslovno
sposoben, pa zanj ni upravičenih zdravstvenih razlogov, da ob vložitvi vloge
pri ministrstvu ne bi mogel biti navzoč.
4. NAČIN PREDLOŽITVE, HRANJENJA IN UPORABE FOTOGRAFIJE
10. člen
(1) Vlagatelj vlogi za izdajo potnega lista za begunca
priloži fotografijo v fizični obliki ali referenčno številko fotografije z
elektronskega odložišča fotografij. Referenčno številko fotografije izda za to
pooblaščeni fotograf.
(2) Če vlagatelj predloži referenčno številko
fotografije z elektronskega odložišča fotografij, uradna oseba prevzame z
elektronskega odložišča fotografijo v digitalni obliki.
(3) Fotografija v digitalni obliki se lahko z elektronskega
odložišča fotografij za osebne dokumente prevzame tudi, če je bila že
uporabljena za izdajo druge javne listine s fotografijo, ki jo je izdal državni
organ, če ni starejša od enega leta in če ustreza pogojem iz 11. člena tega
pravilnika.
11. člen
(1) Fotografija mora kazati pravo podobo begunca in ne
sme biti retuširana.
(2) Fotografija, ki je priložena v fizični obliki, mora
biti izdelana na belem tankem sijajnem fotografskem papirju velikosti 3,5 x 4,5
cm, v črno-beli ali barvni tehniki, z ločljivostjo najmanj 600 dpi, barvno
nevtralna, z jasno izraženimi barvnimi toni. Fotografija mora biti primerne
kakovosti za biometrično obdelavo:
-       
podoba obraza mora biti poravnana tako, da navidezna navpična črta teče
ravno iz sredine med očmi, čez sredino nosu do sredine ust, oči morajo biti v
navideznem horizontalnem polju;
-       
fotografija mora jasno prikazovati poteze celega obraza od konice brade
do začetka lasišča (temena glave) ter levo in desno polovico obraza. Velikost
obraza od brade do temena mora zajemati od 70 do največ 80 odstotkov
fotografije, kar ustreza višini od 32 do 36 mm;
-       
če so lasje bujnejši, se na fotografiji obrežejo skladno z zahtevo iz
prejšnje alineje;
-       
obraz na fotografiji mora biti enakomerno osvetljen, brez odsevov ali
senc, jasen, z ustreznimi kontrasti in ostrino, barva kože mora biti naravna;
-       
izraz na obrazu mora biti nevtralen, ustnice zaprte, begunec mora
gledati naravnost v fotoaparat;
-       
oči ne smejo biti rdeče barve, biti morajo odprte in jasno vidne, ne
smejo jih prekrivati lasje, okvirji očal ali rob stekel;
-       
višina oči mora biti pozicionirana med najmanj 50 in največ 70 odstotkov
višine fotografije od spodnjega roba;
-       
odsevi na steklih očal ali okvirju niso dovoljeni. Sončna očala ali
zatemnjena stekla niso dovoljena, razen iz upravičenih zdravstvenih razlogov
(kot npr. vidne poškodbe očesa);
-       
begunec mora biti fotografiran brez klobuka, čepice ali rute. Pripadniki
verskih skupnosti in druge osebe, ki po svojem ljudskem običaju kot sestavni
del svojega oblačila oziroma kot sestavni del oblačila verske skupnosti nosijo
čepico, ruto ali drugo pokrivalo, smejo priložiti fotografijo, na kateri so
fotografirani s čepico, ruto ali drugim pokrivalom, če je obraz jasno viden in
prepoznaven od spodnjega roba brade do zgornjega dela čela ter od levega do
desnega roba obraza;
-       
ozadje mora biti enobarvno svetlo (priporočljivo je nevtralno sivo) in v
kontrastu z obrazom, lasmi in oblačilom. Pri svetlih laseh je ustrezna uporaba
srednje sivega ozadja, pri temnih laseh pa svetlo sivega ozadja. Ozadje mora
biti brez vzorcev ali senc;
-       
na fotografiji otroka ne smejo biti v ozadju druge osebe, otrok mora
biti fotografiran z zaprtimi usti in brez igrač preblizu obraza;
-       
fotografija ne sme biti poškodovana in ne sme imeti madežev.
(3) Pri otrocih do dopolnjenega desetega leta starosti
so dovoljena naslednja odstopanja:
-       
višina obraza mora zavzemati od 50 do 80 odstotkov fotografije, kar
ustreza višini od 22 do 36 mm od konice brade do zgornjega temena glave;
-       
višina oči mora biti pozicionirana med najmanj 40 in največ
70 odstotkov višine fotografije, od spodnjega roba.
(4) Pri dojenčkih in otrocih do dopolnjenega tretjega
leta starosti so dopustna odstopanja pri drži glave, določeni v prvi alineji
drugega odstavka tega člena, v izrazu obraza in smeri pogleda.
(5) Če fotografija ne ustreza pogojem iz prejšnjih
odstavkov tega člena, jo ministrstvo vrne vlagatelju in mu določi rok, v
katerem mora predložiti ustrezno fotografijo.
5. NAČIN ODVZEMA, UPORABE IN BRISANJA PRSTNIH ODTISOV
12. člen
(1) Ob vlogi za izdajo potnega lista za begunca se
beguncu, ki je dopolnil starost 12 let, z elektronsko napravo za odvzem prstnih
odtisov odvzameta ploska prstna odtisa levega in desnega kazalca ustrezne
kakovosti za zapis na pomnilniški medij.
(2) Odvzame se lahko samo en prstni odtis na eni roki.
Če prstni odtis kazalca ni ustrezne kakovosti, se odvzame prstni odtis
sredinca, če ta ni ustrezen, prstanca, če ta ni ustrezen, pa palca te roke.
(3) Uradna oseba v evidenci potnih listin označi prst in
roko, s katere je bil prstni odtis odvzet.
(4) Če odvzem prstnih odtisov ob vložitvi vloge ni mogoč
zaradi zdravstvenih razlogov začasne narave, pri katerih je ozdravitev mogoča v
enem letu (kot npr. opekline, ureznine, otekline, zlomi ipd.), ali trajne
narave, pri katerih ozdravitev ni mogoča ali zdravljenje traja več kot eno
leto, ali zaradi telesne hibe, se to označi v evidenci potnih listin.
(5) Uradna oseba lahko ob morebitnem dvomu v obstoj
zdravstvenih razlogov iz prejšnjega odstavka od vlagatelja vloge zahteva
zdravniško potrdilo o zdravstvenih razlogih za nezmožnost zajema prstnih
odtisov.
13. člen
(1) Glede na možnosti zajema prstnih odtisov ustrezne
kakovosti in zdravstvene razloge začasne ali trajne narave se izda, če je
mogoče zajeti:
-       
dva prstna odtisa ustrezne kakovosti, potni list za begunca z
veljavnostjo, ki jo za enak primer določa pravilnik za izvrševanje zakona, ki
ureja potne listine;
-       
en prstni odtis ustrezne kakovosti zaradi nezmožnosti odvzema prstnih
odtisov na drugi roki iz razlogov, ki so trajne ali začasne narave, potni list
za begunca z veljavnostjo, ki jo za enak primer določa pravilnik za izvrševanje
zakona, ki ureja potne listine.
(2) Glede na možnosti zajema prstnih odtisov ustrezne
kakovosti in zdravstvene razloge začasne ali trajne narave se izda, če ni mogoče
zajeti:
-       
dveh prstnih odtisov ustrezne kakovosti iz razloga trajne narave, potni
list za begunca z veljavnostjo, ki jo za enak primer določa pravilnik za
izvrševanje zakona, ki ureja potne listine;
-       
dveh prstnih odtisov ustrezne kakovosti iz razloga začasne narave, potni
list za begunca z veljavnostjo, ki jo za enak primer določa pravilnik za
izvrševanje zakona, ki ureja potne listine;
-       
enega prstnega odtisa iz razloga začasne narave in enega prstnega odtisa
iz razloga trajne narave, potni list za begunca z veljavnostjo, ki jo za enak
primer določa pravilnik za izvrševanje zakona, ki ureja potne listine.
14. člen
(1) Prstna odtisa ali prstni odtis, odvzet ob vložitvi
vloge za izdajo potnega lista za begunca, se iz evidence potnih listin izbriše
po vnosu datuma vročitve potnega lista za begunca oziroma po spremembi statusa
potnega lista za begunca v neveljavno, če ta beguncu ni bil vročen.
(2) Podatek o roki in prstu prstnega odtisa, ki je bil
odvzet ob vlogi, se hrani v evidenci potnih listin z drugimi podatki.
(3) Prstni odtisi oziroma prstni odtis, shranjen kot
biometrični podatek na pomnilniškem mediju, se lahko uporablja le za
preverjanje verodostojnosti potnega lista za begunca in istovetnosti begunca
pri prehajanju državne meje, in sicer s primerjavo prstnih odtisov begunca, ki
izkazuje svojo istovetnost pri prehodu meje, s prstnimi odtisi, zapisanimi na
pomnilniškem mediju potnega lista za begunca.
6. POSTOPEK NAZNANITVE POGREŠITVE POTNE LISTINE
15. člen
(1) Pogrešitev, izgubo ali tatvino (v nadaljnjem
besedilu: pogrešitev) potnega lista za begunca begunec oziroma njegov zakoniti
zastopnik naznani ministrstvu, ki pogrešitev evidentira v evidenci izdanih
potnih listin. V evidenci izdanih potnih listin ministrstvo evidentira tudi
okoliščine pogrešitve. Če begunec potni list za begunca najde, je ponovno
aktiviranje najdenega potnega lista za begunca mogoče samo do konca poslovnega
časa tistega dne, ko je bil potni list za begunca evidentiran kot pogrešan.
(2) Dolžno skrbnost pri ravnanju s potnim listom za begunca
ugotavlja ministrstvo na podlagi okoliščin pogrešitve, ki jih je ob naznanitvi
pogrešitve potnega lista za begunca navedel begunec, ki je imetnik potnega
lista za begunca, oziroma njegov zakoniti zastopnik. Pogrešitev potnega lista
za begunca v okoliščinah, na katere begunec ni mogel vplivati, oziroma v
okoliščinah, ki jih begunec kljub svojemu skrbnemu ravnanju ni mogel
preprečiti, se obravnava kot ravnanje z dolžno skrbnostjo. Pogrešitev potnega
lista za begunca zaradi malomarnega ravnanja ali izpostavljanja potnega lista
za begunca pogrešitvi se obravnava kot opustitev dolžne skrbnosti.
(3) Podatki o potnih listih za begunca, ki so bili
naznanjeni kot pogrešani, so javno dostopni na enotnem državnem portalu
e-uprava.
(4) Begunec z veljavnim digitalnim kvalificiranim
potrdilom lahko naznani pogrešitev potnega lista za begunca tudi prek enotnega
državnega portala e-uprava, pri čemer mora navesti resnične okoliščine
pogrešitve. Ministrstvo po prejemu elektronske naznanitve v evidenci potnih
listin spremeni status veljavnega potnega lista za begunca v neveljavno. Ob
morebitnem dvomu ali potrebi po dodatni razjasnitvi okoliščin pogrešitve lahko
ministrstvo begunca povabi na zaslišanje v zvezi z okoliščinami pogrešitve
potnega lista za begunca.
7. VROČITEV IN REKLAMACIJA POTNEGA LISTA ZA BEGUNCA
16. člen
(1) Begunec mora ob vročitvi potnega lista za begunca
preveriti pravilnost zapisa osebnih podatkov na potnem listu za begunca.
(2) Če begunec na izdanem potnem listu za begunca
ugotovi napako, ki je posledica zapisa neustreznih podatkov, ali drugo
nepravilnost, ki je lahko posledica napake v materialu, mora takoj, ko je to
mogoče, potni list za begunca predložiti ministrstvu.
(3) Ministrstvo ugotavlja upravičenost reklamacije
potnega lista za begunca. Če zaradi zahtevnosti ugotavljanja napake v materialu
ministrstvo o upravičenosti reklamacije ne more presoditi samo, lahko to stori
pooblaščeni izdelovalec.
8. IZDELAVA, PERSONALIZACIJA IN PRENOS POTNIH LISTOV ZA
BEGUNCA
17. člen
(1) Izdelava potnih listov za begunca mora biti
organizirana tako, da omogoča pregled nad porabo obrazcev potnih listov za
begunca.
(2) Poškodovane obrazce potnih listov za begunca mora
pooblaščeni izdelovalec zapisniško uničiti in zapisnik poslati ministrstvu.
(3) Ministrstvo vse uničene potne liste za begunca, ki
jih ne vrne imetnikom, pošlje v zapisniško uničenje pooblaščenemu izdelovalcu.
Pooblaščeni izdelovalec jih uniči in ministrstvu pošlje zapisnik o uničenju.
18. člen
(1) Delovni procesi personalizacije, kontrole zapisanih
podatkov in priprav za prenos potnih listov za begunca morajo biti opravljeni v
prostorih pooblaščenega izdelovalca in izključno na ozemlju Republike
Slovenije.
(2) Prostori, v katerih potekajo delovni procesi iz
prejšnjega odstavka, morajo biti varovani v skladu z zahtevami ministrstva.
19. člen
(1) Pooblaščeni izdelovalec prevzame podatke, potrebne
za izdelavo potnega lista za begunca, določene v prvem in drugem odstavku 112.
člena Zakona o mednarodni zaščiti (Uradni list RS, št. 22/16), ki mu jih
posreduje ministrstvo, in jih zapiše na obrazec potnega lista za begunca. Če
fotografija in podpis nista bila posredovana, ju ta lahko prevzame iz kartončka
vloge za izdajo potnega lista za begunca.
(2) Po izdelavi potnega lista za begunca vpiše pristojna
oseba pooblaščenega izdelovalca v evidenco potnih listin datum izdelave in
serijsko številko potnega lista za begunca. Če prevzame fotografijo ali podpis
iz kartončka vloge, ta podatek prenese v evidenco izdanih potnih listin.
Pooblaščeni izdelovalec v evidenco izdanih potnih listin vpiše tudi datum vpisa
spremembe stalnega prebivališča v potni list za begunca.
9. VODENJE EVIDENCE O IZDANIH POTNIH LISTINAH
20. člen
(1) Evidenca izdanih potnih listov za begunca se vodi na
centralnem računalniku ministrstva, razen kartoteke vlog za izdajo potnih
listov za begunca.
(2) Osebni podatki se v evidenci iz prejšnjega odstavka
vodijo in hranijo v skladu z zakonom, ki ureja potne listine.
21. člen
(1) Kartoteka iz prvega odstavka prejšnjega člena je
sestavljena iz kartončkov vlog za izdajo potnih listov za begunca oziroma vlog
za vpis spremembe naslova v potni list za begunca, ki so vložene v kartoteko po
letu izdaje potnega lista za begunca oziroma po letu vpisa spremembe stalnega
prebivališča v potni list za begunca in po abecednem redu, in se hrani pri
ministrstvu.
(2) Vlogo za izdajo potnega lista za begunca in vlogo za
vpis spremembe stalnega prebivališča v potni list za begunca ministrstvo hrani
v kartoteki iz prejšnjega odstavka še najmanj eno leto po preteku zadnjega dne
v letu izdaje potnega lista za begunca oziroma v letu vpisa spremembe stalnega
prebivališča v potni list za begunca, nato ju uniči.
10. CENA OBRAZCA POTNEGA LISTA ZA BEGUNCA
22. člen
Cena obrazca potnega lista za begunca je enaka ceni obrazca
potnega lista z 32 stranmi in je določena s predpisom, izdanim na podlagi
zakona, ki ureja potne listine.
11. KONČNI DOLOČBI
23. člen
Z dnem uveljavitve tega pravilnika se preneha uporabljati
Pravilnik o vsebini, obliki in načinu izdaje potnega lista za begunce (Uradni list
RS, št. 55/11 in 52/13).
24. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 007-351/2016/9
Ljubljana, dne 6. decembra 2016
EVA 2016-1711-0050
mag. Vesna Györkös Žnidar
l.r.
Ministrica
za notranje zadeve

Priloga 1: Vloga za
izdajo potnega lista za begunca in vloga za vpis spremembe stalnega
prebivališča v potni list za begunca
Priloga 2: Potni
list za begunca