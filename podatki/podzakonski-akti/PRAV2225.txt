I. SPLOŠNE DOLOČBE
1. Preambula
1. člen
Poklicna odgovornost zdravnic in zdravnikov ter doktoric in doktorjev
dentalne medicine (v nadaljnjem besedilu: zdravniki) zahteva stalno in aktivno
učenje ves čas njihovega strokovnega delovanja. Ves čas svojega poklicnega dela
so dolžni izbirati programe stalnega podiplomskega izpopolnjevanja, ki so
skladni z njihovimi poklicnimi potrebami in napredkom stroke.
Namen stalnega podiplomskega izpopolnjevanja je ohranjanje,
posodabljanje, poglabljanje in širjenje strokovnega znanja zdravnikov ter
izpopolnjevanje in učenje strokovnih veščin, odnosa do bolnika, do javnosti in
do svojega poklica.
2. Splošne določbe
2. člen
Ta pravilnik ureja pogoje in postopke za podelitev,
podaljšanje in odvzem dovoljenja za samostojno delo (v nadaljnjem besedilu:
licenca) zdravnikov.
3. člen
Licenca je javna listina, ki dokazuje strokovno
usposobljenost zdravnika za samostojno opravljanje zdravniške službe na
določenem strokovnem področju v Republiki Sloveniji.
4. člen
Licenco morajo po postopku, predpisanim s tem pravilnikom,
pridobiti vsi zdravniki, ki želijo v Republiki Sloveniji samostojno opravljati
zdravniško službo.
5. člen
Licenca se podeli, podaljša in odvzame v splošnem upravnem
postopku, če ni s tem pravilnikom drugače določeno. Licenca se lahko odvzame
tudi v postopku pred razsodiščem Zdravniške zbornice Slovenije (v nadaljnjem
besedilu: zbornica).
Za izvajanje določil tega pravilnika zbornica izda potrebne
obrazce in listine.
6. člen
O podelitvi in podaljšanju licence po tem pravilniku odloča
zbornica.
Sklep o podelitvi in podaljšanju licence izda generalni
sekretar. (črtan)
7. člen
O začasnem in trajnem odvzemu licence odloča razsodišče
zbornice v skladu z določili pravilnika o organizaciji in delu razsodišča
Zdravniške zbornice Slovenije s sklepom oziroma odločbo.
II. PODELITEV LICENCE
1. Splošno
8. člen
Licenca se podeli zdravniku, ki izpolnjuje pogoje, določene z
zakonom in tem pravilnikom.
Zdravniško službo smejo v skladu s svojo strokovno
usposobljenostjo samostojno opravljati zdravniki specialisti, doktorji dentalne
medicine in doktorji dentalne medicine specialisti, če izpolnjujejo z zakonom
določene pogoje.
Zdravniki specialisti smejo opravljati zdravniško službo v
skladu s svojo strokovno usposobljenostjo, če so si pridobili strokovni naslov
doktorji medicine z navedbo specialnosti in izpolnjujejo z zakonom določene
pogoje. Doktorji dentalne medicine smejo opravljati zdravniško službo v skladu
s svojo strokovno usposobljenostjo, če so si pridobili strokovni naslov
doktorji dentalne medicine oziroma doktorji dentalne medicine specialisti, če
so si pridobili strokovni naslov doktorji dentalne medicine z navedbo
specialnosti in izpolnjujejo z zakonom določene pogoje.
8.a člen
Ne glede na določbe tega pravilnika zdravnik, državljan
države EU, ki opravlja zdravniške storitve na območju druge države EU in želi
občasno opravljati zdravniške storitve v Republiki Sloveniji, lahko opravlja te
storitve brez podeljene licence, skladno z zakonom, ki ureja občasno
opravljanje zdravstvenih storitev državljanov držav EU. Zdravnik mora biti pri
zbornici začasno registriran.
2. Pogoji za podelitev licence
9. člen
Zdravnik pridobi kvalifikacijo za samostojno opravljanje
dela, če je po končanem najmanj šestletnem ali 5.500 ur trajajočem
univerzitetnem študiju s teoretičnim in praktičnim izobraževanjem na medicinski
fakulteti v Republiki Sloveniji (v nadaljnjem besedilu: medicinska fakulteta)
pridobil diplomo ali pridobil potrdilo o nostrifikaciji diplome tuje univerze ali
mu je bila izdana odločba o enakovrednosti tujega naslova s slovenskim
strokovnim naslovom doktor medicine, pridobljena v postopku priznavanja po
zakonu, ki ureja priznavanje in vrednotenje izobraževanja in je opravil
specializacijo ali mu je bil v Republiki Sloveniji priznan specialistični
naslov, pridobljen v tujini. 
Doktor dentalne medicine pridobi kvalifikacijo za samostojno
opravljanje dela, če je po končanem najmanj petletnem univerzitetnem študiju s
teoretičnim in praktičnim izobraževanjem na medicinski fakulteti pridobil
diplomo ali pridobil potrdilo o nostrifikaciji diplome tuje univerze ali mu je
bila izdana odločba o enakovrednosti tujega naslova s slovenskim strokovnim
naslovom doktor dentalne medicine, pridobljena v postopku priznavanja po
zakonu, ki ureja priznavanje in vrednotenje izobraževanja, in je opravil: 
-       
doktor dentalne medicine: pripravništvo in strokovni izpit, 
-       
doktor dentalne medicine specialist: specializacijo ali mu je bil v
Republiki Sloveniji priznan specialistični naslov, pridobljen v tujini. 
Ne glede na prvi in drugi odstavek tega člena se zdravniku
oziroma doktorju dentalne medicine, skladno s posebnim zakonom, ki ureja
postopek priznavanja kvalifikacij, prizna kvalifikacija, če jo je pridobil v
drugi državi članici Evropske unije ali v državi, s katero je Evropska unija
sklenila pogodbo o vzajemnem priznavanju kvalifikacij v skladu z njenimi
predpisi. 
Zdravnik, ki želi pridobiti licenco, mora izpolnjevati
obveznosti, ki jih imajo člani zbornice, in ne sme opravljati zdravilske
dejavnosti. 
Zdravnik, ki je državljan druge države članice Evropske unije
(v nadaljnjem besedilu: država članica EU), mora za pridobitev licence zbornici
predložiti: 
-       
(črtana); 
-       
potrdilo pristojnega organa države članice EU, da lahko opravlja svoj
poklic, 
-       
dokazilo o nekaznovanosti ter potrdilo o dobrem imenu in ugledu, ki ne
smeta biti starejša od treh mesecev od datuma izdaje; 
-       
podati mora zahtevo za vpis v zdravniški register.
Odločbo o priznanju kvalifikacij za opravljanje poklica v
Republiki Sloveniji, ki jo je zdravnik iz prejšnjega odstavka pridobil v
postopku za priznavanje kvalifikacij po posebnem zakonu, s prilogami, na
podlagi katerih je bila izdana ta odločba, zbornica pridobi po uradni
dolžnosti.
Če je na podlagi predložene dokumentacije oziroma dosedanjega
dela zdravnika mogoče dvomiti v njegovo usposobljenost za delo na določenem
strokovnem področju, lahko zbornica predpiše preizkus usposobljenosti. Ta
določba ne velja za zdravnike iz petega odstavka tega člena.
10. člen
Zdravniku, ki je diplomiral na medicinski fakulteti na
ozemlju SFRJ pred 25. 6. 1991, diplome ni potrebno nostrificirati.
11. člen
Zdravnik uporablja pri opravljanju zdravniške službe
slovenski jezik, na dvojezičnem mešanem območju italijanske in madžarske
narodne skupnosti pa uporablja tudi italijanski oziroma madžarski jezik. 
Znanje jezika se dokazuje s spričevalom o končani srednji
šoli ali s potrdilom izobraževalnega zavoda. 
Prvi odstavek tega člena velja tudi za zdravnika, državljana
druge države EU, delodajalec pa v svojih aktih določi stopnjo znanja jezika in
način preverjanja izpolnjevanja tega pogoja za posamezna delovna mesta. 
Določba drugega odstavka tega člena se ne uporablja za
državljane drugih držav EU.
12. člen
Zbornica lahko zahteva tudi predložitev dodatnih dokumentov
in dokazil, ki potrjujejo, da zdravnik izpolnjuje pogoje iz tega pravilnika.
3. Postopek podelitve licence
13. člen
Za podelitev licence zdravnik pri zbornici vloži izpolnjeno
vlogo.
Zdravnik iz petega odstavka 9. člena tega pravilnika vlogi
priloži dokumentacijo, ki dokazuje izpolnjevanje pogojev iz druge in tretje
alinee petega odstavka 9. člena tega pravilnika.
13.a člen
Ne glede na določbo prejšnjega člena se zdravniku, ki je
opravil specialistični izpit v Republiki Sloveniji ter izpolnjuje vse z zakonom
in tem pravilnikom določene pogoje za podelitev licence, licenca podeli po
uradni dolžnosti.
14. člen
Kolikor zdravnik ne vloži popolne vloge, ga zbornica obvesti,
da jo je dolžan dopolniti v postavljenem roku. Po tem se izda sklep, zoper
katerega je dovoljena pritožba. 
15. člen
Zdravnik lahko ponovno vloži vlogo za podelitev licence,
razen v primerih, ko ta pravilnik določa drugače.
16. člen
Zbornica izda zdravniku, ki izpolnjuje vse predpisane pogoje,
odločbo o podelitvi licence v roku 30 dni od vložitve popolne vloge, oziroma od
opravljenega specialističnega izpita v Republiki Sloveniji.
17. člen
Licenca se podeli z odločbo o podelitvi licence za licenčno
obdobje 7 let, kolikor zakon ne določa drugače.
18. člen
Zoper odločbo o podelitvi licence se lahko vloži pritožba v
roku 15 dni od prejema pisnega odpravka odločbe. O pritožbi odloči Ministrstvo
za zdravje.
19. člen
Licenčna listina se izda v roku 8 dni po dokončnosti odločbe
o podelitvi licence.
Listina iz prvega odstavka tega člena se izda samo enkrat, in
sicer ob izdaji odločbe o podelitvi licence.
V primeru spremembe imena ali priimka zdravnika, spremembe
specialnosti in pridobitve ali spremembe akademskega ter častnega naziva, se
izda nova listina iz prvega odstavka tega člena.
Licenčna listina vsebuje naslednje podatke: 
-       
datum, kraj in številko licence; 
-       
ime in priimek zdravnika; 
-       
strokovni, znanstveni in specialistični naslov zdravnika; 
-       
strokovno področje, za katero se licenca izdaja; 
-       
klavzulo, da je licenčna listina izdana na podlagi določil zakona, ki
ureja zdravniško službo in pravilnika o zdravniških licencah in da se
podaljšuje na podlagi odločbe, ki se izdaja za licenčno obdobje; 
-       
podpis predsednika zbornice in predsednika Sveta za izobraževanje.
V primeru spremembe imena ali priimka zdravnika ter
pridobitve ali spremembe strokovnega, znanstvenega ali specialističnega naslova
zdravnika, se na njegovo zahtevo izda nova listina iz prvega odstavka tega
člena.
III. PODALJŠANJE LICENCE
1. Splošno
20. člen
Zdravniku se licenca podaljša za licenčno obdobje 7 let na
podlagi dokazil o strokovni usposobljenosti za nadaljnje delo v svoji stroki.
Zdravniku, ki mu je bila licenca izdana za obdobje krajše od
7 let, se po preteku tega obdobja licenca podaljša v skladu s tem pravilnikom.
Zdravniku, ki je v določenem licenčnem obdobju pridobil naziv
svetnik oziroma višji svetnik ali učiteljski naslov na medicinski fakulteti
(docent, izredni profesor, redni profesor), za podaljšanje licence ni treba
predložiti dokazil o strokovni usposobljenosti. Kolikor ob naslednji
habilitaciji predpisanih pogojev ne izpolnjuje več in mu naslov ni bil potrjen,
mora za podaljšanje licence dokazati primerno strokovno usposobljenost po tem
pravilniku.
21. člen
Preverjanje strokovne usposobljenosti zdravnika se za
licenčno obdobje ugotavlja s kreditnimi točkami, ki jih pridobi zdravnik s
stalnim podiplomskim izpopolnjevanjem.
Kolikor zdravnik ne pridobi potrebnega števila kreditnih točk
za podaljšanje licence, mora opraviti preizkus strokovne usposobljenosti.
Zdravnik, ki prvič ne opravi uspešno preizkusa strokovne
usposobljenosti ali prvič ne pride na preizkus v določenem roku, se mora na
svoje stroške ob rednem delu dodatno strokovno izpopolnjevati na ustreznem
področju.
Po končanem dodatnem strokovnem izpopolnjevanju lahko
zdravnik še enkrat opravlja preizkus strokovne usposobljenosti.
2. Pogoji za podaljšanje licence
22. člen
Za podaljšanje licence mora zdravnik v preteklem licenčnem
sedemletnem obdobju zbrati najmanj 75 kreditnih točk v skladu z določili tega
pravilnika. V kolikor v tem obdobju ne opravlja zdravniške prakse v polni
delovni obveznosti, mu zbornica za podaljšanje licence lahko predpiše posebne
pogoje v obliki dodatnega strokovnega izpopolnjevanja.
V kolikor je bila zdravniku zadnja licenca podeljena za
obdobje, krajše od 7 let, mora zdravnik zbrati 15 kreditnih točk za vsako leto,
ko je imel licenco.
Zdravnik mora doseči najmanj 20% potrebnih kreditnih točk na
podlagi stalnega podiplomskega izpopolnjevanje iz prve alinee 24. člena tega
pravilnika. Vsaj 70% pridobljenih kreditnih točk mora zdravnik pridobiti na
svojem strokovnem področju.
23. člen
Za podaljšanje licence mora zdravnik, poleg pogojev,
navedenih v prejšnjem členu, izpolnjevati tudi druge splošne pogoje iz tega
pravilnika.
Zaradi zagotavljanja stalnega in nepretrganega strokovnega
izpopolnjevanja naj zdravnik v obdobju 7 let enakomerno razporedi stalno
podiplomsko izpopolnjevanje.
3. Stalno podiplomsko izpopolnjevanje
24. člen
Za stalno podiplomsko izpopolnjevanje se štejejo naslednja
strokovna srečanja, samoizpopolnjevanja in izpopolnjevanja v medicinskih in
drugih ustanovah:
-       
predavanje ali pasivna udeležba na strokovnem srečanju,
-       
objava strokovnega prispevka v strokovni reviji, zborniku, knjigi ali
monografiji,
-       
samoizpopolnjevanje s pomočjo multimedijskih programov, študij strokovne
literature s pisnimi odgovori na testna vprašanja,
-       
študijska potovanja in obiski,
-       
udeležba na posameznem strokovnem predavanju.
3.1. Pooblastilo organizatorju
25. člen
Zbornica izda pooblastilo tistemu organizatorju strokovnega
srečanja, ki želi, da se strokovno srečanje, ki ga organizira, prizna za stalno
podiplomsko izpopolnjevanje, ter da se določijo kreditne točke.
Pooblaščeni organizator strokovnega srečanja iz prve alinee
24. člena tega pravilnika je lahko fizična ali pravna oseba, ki izpolnjuje
pogoje iz 28. člena tega pravilnika.
26. člen
Organizator na zbornico naslovi vlogo za pooblastilo in
priznanje stalnega podiplomskega izpopolnjevanja iz prve alinee 24. člena tega
pravilnika.
Za organiziranje stalnega podiplomskega izpopolnjevanja iz
druge, tretje in četrte alinee 24. člena tega pravilnika organizator ne
potrebuje pooblastila zbornice. V teh primerih lahko zdravnik pri zbornici
vloži vlogo z dokazili za priznanje stalnega podiplomskega izpopolnjevanja in
odobritve kreditnih točk.
27. člen
Pooblastilo se lahko izda za organiziranje posameznega
strokovnega srečanja, za sklop strokovnih srečanj v določenem časovnem obdobju
ali za strokovna srečanja, ki se organizirajo v rednih časovnih presledkih za
obdobje največ 12 mesecev.
28. člen
Organizator mora dokazati, da je usposobljen za organizacijo
strokovnega izpopolnjevanja.
Izpolnjevati mora naslednje pogoje:
-       
imeti mora organizacijske in strokovne kadre za izvedbo strokovnega
srečanja,
-       
določiti mora odgovorne posameznike, ki bodo zagotavljali izvajanje
programa strokovnega srečanja,
-       
izdelati mora sistem beleženja prisotnosti in preverjanja znanja
udeležencev,
-       
hraniti mora dokumentacijo o udeležbi na stalnem podiplomskem
izpopolnjevanju in jo na zahtevo posredovati svetu za izobraževanje,
-       
vsaj polovica vsebine mora biti programirana v skladu s stalnim
podiplomskim izpopolnjevanjem.
Organizator jamči, da je program strokovno neoporečen in da
upošteva etična načela kodeksa medicinske deontologije in mednarodnih
dogovorov.
29. člen
Organizator naslovi vlogo za izdajo pooblastila na zbornico.
Zbornica vlogo posreduje Slovenskemu zdravniškemu društvu (v nadaljevanju:
SZD), ki pripravi predlog za izdajo pooblastila ter dodelitev določenega
števila kreditnih točk za domače strokovno srečanje v 30 dneh. Kolikor zbornica
v tem času ne prejme predloga, o vlogi odloči sama. Kolikor SZD predlaga
zbornici, da pooblastila ne izda, mora svoje stališče obrazložiti.
Zbornica izda pooblastilo organizatorju v roku 90 dni od
vložitve popolne vloge. Kolikor zbornica vlogo zavrne, mora zavrnitev
obrazložiti.
V primeru prekoračitve ali kršitve določil pooblastila,
zbornica pooblastilo odvzame.
3.2. Priznanje kreditnih točk za stalno podiplomsko
izpopolnjevanje
30. člen
Vlogo za dodelitev kreditnih točk na zbornico naslovi
organizator, v drugih primerih stalnega podiplomskega izpopolnjevanja pa za
priznanje stalnega podiplomskega izpopolnjevanja in dodelitev kreditnih točk
vlogo na zbornico naslovi zdravnik.
3.2.1. Priznanje kreditnih točk za strokovna srečanja
31. člen
Vlogo za priznanje števila kreditnih točk za določeno strokovno
srečanje organizator vloži pri zbornici najmanj 2 meseca pred izvedbo
strokovnega srečanja.
32. člen
Vloga mora vsebovati naslednje podatke:
-       
naslov strokovnega srečanja, datum, kraj, trajanje in ime organizatorja,
-       
ime in naslov odgovornega nosilca izpopolnjevanja,
-       
ime in naslov kontaktne osebe za izvedbo izpopolnjevanja,
-       
obliko izpopolnjevanja,
-       
določitev programa in opredelitev ciljev izpopolnjevanja,
-       
ciljno populacijo,
-       
predvideno število udeležencev,
-       
predvideno kotizacijo,
-       
opis storitev, ki jih nudi udeležencem,
-       
opis morebitnega preverjanja znanja,
-       
določitev jezika, v katerem bo potekalo izpopolnjevanje.
Vloga mora vsebovati tudi dokumentiranje procesa,
uporabljenega za določitev potrebe po takšnem izobraževanju (npr. novosti v
stroki, želje potencialnih udeležencev ali kako drugače utemeljena potreba).
Potencialni udeleženec mora biti seznanjen s potrebnim predznanjem in
veščinami, ki so nujne za polno sodelovanje in razumevanje izobraževanja.
Organizator mora ovrednotiti kakovost in učinkovitost učnega procesa.
Vloga mora vsebovati opredelitev pričakovane teoretične
in/ali praktične koristi za udeleženca.
V primerih, ko zbornica izda pooblastilo iz 27. člena tega
pravilnika za strokovna srečanja v rednih časovnih presledkih, sporoči
organizator naslove teh srečanj najkasneje do preteka 12 mesecev. Za taka
strokovna srečanja se lahko dodelita največ 2 kreditni točki.
33. člen
Zbornica z organizatorjem strokovnega srečanja pred izvedbo
sklene pogodbo, v kateri se določijo medsebojne pravice in obveznosti.
34. člen
Zbornica šteje kot dokazilo udeležbe zdravnika na strokovnem
srečanju originalni dokument organizatorja, ki vsebuje:
-       
ime, naslov in pečat organizatorja,
-       
naslov in leto programa,
-       
seznam udeležencev z imenom, priimkom, naslovom in podpisi udeležencev.
Zbornica od organizatorja lahko vedno zahteva predložitev
druge dokumentacije, ki jo mora organizator imeti za izvajanje strokovnega
srečanja, v skladu z določili tega pravilnika.
35. člen
Na podlagi podpisane pogodbe med organizatorjem in zbornico
ter prejetega originalnega dokumenta organizatorja o udeležbi, zbornica
udeležencem izda potrdilo o udeležbi na strokovnem srečanju in priznanju
določenega števila kreditnih točk Potrdilo se lahko izda za vse pridobljene
kreditne točke določenega časovnega obdobja hkrati.
36. člen
Zbornica objavi koledar strokovnih srečanj z določitvijo
števila kreditnih točk, ki jih je priznala kot ustrezne za podaljšanje licence.
3.2.2. Priznanje drugih vrst stalnega podiplomskega
izpopolnjevanja
37. člen
Vlogo za priznanje določenega števila kreditnih točk za druge
vrste stalnega podiplomskega izpopolnjevanja zdravnik vloži pri zbornici. Za
obravnavo smiselno veljajo določila poglavja 3.2.1. tega pravilnika, kolikor ni
to drugače urejeno v tem poglavju.
38. člen
Za priznanje predavanja ali pasivne udeležbe na strokovnem
srečanju v tujini mora zbornici poleg ostalega predložiti:
-       
program srečanja,
-       
potrdilo o udeležbi.
Za priznanje objave strokovnega prispevka v strokovni reviji,
zborniku, knjigi ali monografiji mora zbornici predložiti:
-       
naslovno stran z vsebino revije,
-       
prvo stran članka.
Za priznanje samo izpopolnjevanja s pomočjo multimedijskih
programov ali študij strokovne literature s pisnimi odgovori na testna
vprašanja, je potrebno predložiti potrdilo priznanega ponudnika o številu
doseženih točk.
39. člen
Vloga se lahko vloži pred izvedbo stalnega podiplomskega izpopolnjevanja
ali po njem, najkasneje pa 6 mesecev po opravljenem stalnem podiplomskem
izpopolnjevanju.
Vloga mora vsebovati dokumentacijo, iz katere je razvidna
vsebina stalnega podiplomskega izpopolnjevanja, ter podatke vlagatelja.
3.3. Točkovanje stalnega podiplomskega izpopolnjevanja
40. člen
Vsako posamezno stalno podiplomsko izpopolnjevanje je lahko
ocenjeno z največ 20 kreditnimi točkami.
Za vsako uro predavanja se praviloma določi ena kreditna
točka.
Predavateljem kot aktivnim
udeležencem stalnega podiplomskega izpopolnjevanja se število točk za vsako uro
predavanja poveča za 50%.


izpopolnjevalni programi

Kreditne
  točke


potrjeni
  nacionalni kongresi,

 


učne delavnice, seminarji

1 ura
  = 1 točka


potrjeni mednarodni kongresi, šole itd.

1 ura
  = 1 točka


študijski obisk v domači ustanovi

5
  točk/teden


 


Znanstveni ali
   strokovni članek

Število kreditnih točk


vsak članek

do 5 točk


prijava zapletov pri zdravljenju

 


prijava zapletov
  pri zdravljenju na odbor za

 


strokovno
  medicinska vprašanja zbornice

0,5 točke


prijava neželenega učinka zdravila 

 


na odbor za
  strokovno medicinska vprašanja zbornice

0,5 točke


testna vprašanja

 


pravilni odgovori
  na testna vprašanja 

 


iz člankov,
  objavljenih v verificiranih revijah

0,5 točke/test


41. člen
Financiranje stalnega podiplomskega izpopolnjevanja, ki se
šteje za podaljšanje licence, mora biti urejeno v skladu s standardi za
finančno pomoč in sponzoriranje izobraževalne dejavnosti, ki temeljijo na
etičnih merilih Svetovne zdravstvene organizacije (SZO) za reklamiranje zdravil
(april 1995) in kodeksom farmacevtske tržne prakse Mednarodne zveze društev
farmacevtskih proizvajalcev (IFPMA) (avgust 1994).
Način financiranja stalnega podiplomskega izpopolnjevanja in
porabo sredstev določa poseben pravilnik, ki ga na predlog Slovenskega
zdravniškega društva sprejme zbornica.
42. člen
V primeru, da se za priznanje določenega števila kreditnih
točk priznajo odgovori na testna vprašanja, objavljena v verificirani strokovni
reviji, jih SZD predlaga v odobritev zbornici po enakem postopku, kakor to
velja za druga stalna podiplomska izpopolnjevanja.
4. Postopek podaljšanja licence
43. člen
Zbornica obvesti zdravnika najkasneje 6 mesecev pred potekom
licence, da mu bo na določen datum licenca potekla. Hkrati mu posreduje vzorec
vloge za njeno podaljšanje in ga obvesti o skupnem številu kreditnih točk, ki
jih ima v tekočem licenčnem obdobju.
44. člen
Zdravnik za podaljšanje licence vloži izpolnjeno vlogo pri
zbornici.
Zdravnik vlogi priloži dokumentacijo, ki dokazuje
izpolnjevanje pogojev, določenih z zakonom in s tem pravilnikom.
45. člen
Zdravnik je zbornici dolžan posredovati popolno vlogo za
podaljšanje licence v roku 30 dni od prejema vzorca vloge in obvestila
zbornice.
Kolikor zdravnik vloži nepopolno vlogo, ga zbornica obvesti, da
jo je dolžan v roku 15 dni dopolniti.
Zbornica izda sklep, s katerim se ugotovi, da zdravnik od
določenega dne dalje ne izpolnjuje več pogojev za opravljanje zdravniške službe
in o tem obvesti njegovega delodajalca ter Ministrstvo za zdravje najkasneje v
roku 30 dni pred iztekom veljavnosti njegove licence.
Na posledico iz prejšnjega odstavka je zbornica dolžna
zdravnika v obvestilu posebej opozoriti.
46. člen
Zbornica zdravniku na podlagi popolne vloge izda odločbo o
podaljšanju licence v roku najmanj 30 dni pred dnem izteka poteka veljavnosti
odločbe.
47. člen
Zoper sklep iz 45. člena in odločbo iz 46. člena tega
pravilnika se lahko vloži pritožba v roku 15 dni po prejemu pisnega odpravka.
Pritožba se vloži pri organu, ki je izdal odločbo na prvi
stopnji, o njej pa bo odločalo Ministrstvo za zdravje.
5. Preizkus strokovne usposobljenosti
48. člen
Zdravnik, ki ne izpolnjuje pogojev strokovnih dosežkov za
podaljšanje licence iz tega pravilnika, mora opraviti preizkus strokovne
usposobljenosti najkasneje v roku 30 dni pred dnem izteka veljavnosti njegove
licence.
Kraj, datum in imena tričlanske komisije, ki jo sestavljajo
nadzorni mentorji, zbornica sporoči zdravniku najmanj 15 dni pred preizkusom
strokovne usposobljenosti.
Zdravnik opravlja preizkus usposobljenosti s strokovnega
področja, iz katerega želi podaljšati licenco.
Kadar zdravnik opravlja preizkus strokovne usposobljenosti po
tem pravilniku, lahko ta preizkus opravlja največ dvakrat.
49. člen
Zdravnik, ki ne pride na preizkus usposobljenosti brez opravičljivega
razloga oziroma ga ne opravi uspešno, se mora dodatno strokovno usposabljati na
ustreznem strokovnem področju v ustanovah ali pri zasebnih zdravnikih. Vsebino
in trajanje dodatnega strokovnega usposabljanja s sklepom določi zbornica.
50. člen
Po končanem dodatnem strokovnem usposabljanju mentor oceni
kandidatovo usposobljenost in poda pisni predlog za ponovni preizkus strokovne
usposobljenosti.
Kandidat naslovi vlogo za ponovni preizkus strokovne
usposobljenosti na zbornico. Vlogi priloži mnenje mentorja.
51. člen
Preizkus strokovne usposobljenosti je zdravnik dolžan plačati
po tarifi, ki jo določi izvršilni odbor zbornice v soglasju z ministrom,
pristojnim za zdravje.
Zdravnik vlogi za podaljšanje licence priloži potrdilo o
uspešno opravljenem preizkusu usposobljenosti.
IV. ODVZEM LICENCE
52. člen
Zdravniku lahko zbornica začasno ali trajno odvzame licenco
zaradi večje strokovne pomanjkljivosti ali napake pri delu, v skladu z akti
zbornice.
O začasnem odvzemu licence lahko odloča tudi izvršilni odbor
v skladu z določili tega pravilnika.
1. Začasni odvzem licence
53. člen
Licenca se odvzame za določeno časovno obdobje do petih let v
naslednjih primerih:
-       
če je zdravnik v postopku podaljšanja licence napoten na dodatno
strokovno usposabljanje, pa do izteka licence ni uspešno opravil preizkusa
strokovne usposobljenosti,
-       
če se ugotovi, da zdravnik s svojim delom resno ogroža zdravje ali
življenje bolnika,
-       
če je zdravniku s sodno ali drugo pravnomočno odločbo začasno
prepovedano ali onemogočeno opravljanje dejavnosti ali poklica,
-       
če se ugotovi, da zdravnik ne izpolnjuje drugih pogojev za opravljanje
dejavnosti,
-       
če zdravnik opravlja zdravilsko dejavnost,
-       
če se po podelitvi licence ugotovi, da zdravnik ni pridobil dokazil o
izpolnjevanju pogojev na veljaven način ali da pri svojem delu s pacienti ne
uporablja jezika v skladu z 11. členom tega pravilnika.
Določba iz pete alinee prejšnjega odstavka se ne uporablja za
državljane drugih držav članic EU v delu, v katerem določa sankcijo odvzema
licence zaradi obvezne uporabe jezika pri delu s pacienti v skladu z 11. členom
pravilnika.
54. člen
O začasnem odvzemu licence odloča izvršilni odbor na predlog
sveta za izobraževanje, odbora za strokovno-medicinska vprašanja, odbora za
pravno-etična vprašanja ali odbora za zobozdravstvo.
Zoper odločbo iz prejšnjega odstavka je dopustna pritožba v
roku 15 dni po prejemu pisnega odpravka, o njej pa bo odločalo Ministrstvo za
zdravje.
O začasnem odvzemu licence odloča tudi razsodišče zbornice, v
skladu s pravilnikom o organizacij in delu razsodišča Zdravniške zbornice
Slovenije.
55. člen
Začasni odvzem licence traja, dokler obstajajo razlogi, na
podlagi katerih je bila zdravniku licenca odvzeta oziroma toliko časa, kolikor
to določi v svoji odločbi izvršilni odbor ali razsodišče.
Začasni odvzem licence lahko traja najdlje pet let na podlagi
odločbe izvršilnega odbora, oziroma največ deset let na podlagi odločbe
razsodišča.
Po preteku časa oziroma po prenehanju razlogov, za katerega
je bila zdravniku odvzeta licenca, zdravnik lahko ponovno naslovi na zbornico
vlogo za podelitev licence.
2. Trajni odvzem licence
56. člen
Trajni odvzem licence se lahko izreče zaradi večje strokovne
pomanjkljivosti ali napake pri delu, v primeru, ko je takšno ravnanje zdravnika
povzročilo trajne hujše posledice na zdravju ali smrt bolnika.
Licenca se zdravniku odvzame trajno v primerih in po
postopku, ki ga določa pravilnik o organizaciji in delu razsodišča Zdravniške
zbornice Slovenije.

Pravilnik o zdravniških licencah (Uradni list
RS, št. 109/99) vsebuje naslednje prehodne in
končne določbe:
»V. PREHODNE IN KONČNE DOLOČBE
57. člen
Zdravniki, ki so že pridobili trajno licenco na podlagi prej
veljavnega pravilnika, licenco obdržijo.
58. člen
Ne glede na določila tega pravilnika zdravniku, ki opravi
sekundariat in preizkus usposobljenosti od 1. 1. 2000 do 1. 1. 2007, zbornica
izda licenco za področje splošne medicine.
Zdravniku, ki mu je bila izdana licenca za področje splošne medicine
do 1. 1. 2000, ni potrebno za podaljšanje licence za delo na področju splošne
medicine za obdobje po 1. 1. 2007 opraviti specialističnega izpita.
59. člen
Zbornica na dan uveljavitve tega pravilnika prizna
zdravnikom, ki imajo do tega dne opravljeno določeno število strokovnih
sestankov, ki so se po do sedaj veljavnem pravilniku o izdaji, podaljšanju in
odvzemu licence priznavale za podaljševanje licence, za vsak strokovni sestanek
25 kreditnih točk in o tem v roku 90 dni od začetka uporabe pravilnika obvesti
zdravnika. Te točke se vštevajo v seštevek točk po tem pravilniku.
Zbornica lahko prizna na dan začetka uporabe tega pravilnika
zdravnikom, ki so se v času od 1. 1. 1998 do 31. 12. 1999 usposabljali na
načine, določene v 24. členu tega pravilnika, pa jim na podlagi do sedaj
veljavnega pravilnika o izdaji, podaljšanju in odvzemu licence ni bilo mogoče
priznati tega usposabljanja, določeno število kreditnih točk za to
usposabljanje na podlagi določil tega pravilnika.
Vlogo za priznanje tega usposabljanja je potrebno vložiti
najkasneje do 31. 3. 2000.
60. člen
Obrazce in listine iz drugega odstavka 5. člena tega
pravilnika izda zbornica v šestih mesecih od objave pravilnika.
61. člen
Z dnem, ko se začne uporabljati ta pravilnik, preneha veljati
pravilnik o izdaji, podaljšanju in odvzemu licence (Uradni list RS, št. 56/94).
62. člen
Ta pravilnik začne veljati, ko ga sprejme skupščina zbornice
in da nanj soglasje minister, pristojen za zdravstvo, naslednji dan po objavi v
Uradnem listu RS, uporabljati pa se začne 1. 1. 2000.«.

Sprememba pravilnika o zdravniških licencah
(Uradni list RS, št. 107/00) spreminja 59. člen pravilnika
tako, da se glasi:
»59. člen
Zbornica na dan uveljavitve tega pravilnika prizna
zdravnikom, ki imajo do tega dne opravljeno določeno število strokovnih
sestankov, ki so se po do sedaj veljavnem pravilniku o izdaji, podaljšanju in
odvzemu licence priznavale za podaljševanje licence, za vsak strokovni sestanek
25 kreditnih točk in o tem v roku 90 dni od začetka uporabe pravilnika obvesti
zdravnika. Te točke se vštevajo v seštevek točk po tem pravilniku.
Zbornica lahko prizna na dan začetka uporabe tega pravilnika
zdravnikom, ki so se v času od 1. 1. 1998 do 31. 12. 1999 usposabljali na
načine, določene v 24. členu tega pravilnika, pa jim na podlagi do sedaj
veljavnega pravilnika o izdaji, podaljšanju in odvzemu licence ni bilo mogoče
priznati tega usposabljanja, določeno število kreditnih točk za to usposabljanje
na podlagi določil tega pravilnika.
Vlogo za priznanje tega usposabljanja je potrebno vložiti
najkasneje do 31. 12. 2000.«;
ter vsebuje naslednjo končno določbo:
»2. člen
Ta sprememba pravilnika začne veljati naslednji dan po objavi
v Uradnem listu RS.«.

Spremembe in dopolnitve pravilnika o
zdravniških licencah (Uradni list RS, št. 45/02) dodajo 59.a člen pravilnika:
»59.a člen
Licenčne listine, ki jih je zbornica izdala do dneva
uveljavitve teh sprememb in dopolnitev se nadomestijo z novimi listinami v roku
12 mesecev«;
ter vsebujejo naslednjo končno
določbo:
»10. člen
Te spremembe pravilnika se objavijo po izdaji soglasja
ministra za zdravje v Uradnem listu RS in začnejo veljati osmi dan po objavi.«.

Pravilnik o spremembah in dopolnitvah
Pravilnika o zdravniških licencah (Uradni list RS, št. 44/04) vsebuje naslednjo prehodno in
končno določbo:
»14. člen
Ne glede na določbe 2. člena tega
pravilnika lahko zdravnik, ki mu je bila izdana licenca za delo na
področju splošne medicine do 1. 1. 2000, opravlja zdravniško službo brez
opravljene specializacije.
15. člen
Ta pravilnik začne veljati osmi dan
po objavi v Uradnem listu Republike Slovenije, določbe 3. člena, tretjega in
petega odstavka 4. člena, tretjega odstavka 5. člena in drugi odstavek 13. člen
pa se uporabljajo od 1. maja 2004.«.

Pravilnik o spremembah in dopolnitvah
Pravilnika o zdravniških licencah (Uradni list RS, št. 136/06) vsebuje naslednjo končno določbo:
»11. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o zdravniških licencah (Uradni list RS, št. (Uradni list RS, št. 25/10) spreminja 58. člen pravilnika
tako, da se glasi:
»58. člen
Ne glede na določila tega pravilnika zdravniku, ki opravi
sekundariat in preizkus usposobljenosti od 1. 1. 2000 do 1. 1. 2007, zbornica
izda licenco za področje splošne medicine.
Ne glede na določbe tega pravilnika zdravniku, ki je pred
uveljavitvijo Zakona o spremembah in dopolnitvah Zakona o zdravniški službi
(Uradni list RS, št. 58/08) opravil sekundarijat in preizkus usposobljenosti
ter začel specializacijo, zbornica lahko izda licenco za splošno medicino,
vendar najdlje za obdobje do zaključka njegove specializacije, podaljšano za
eno leto.
Zdravniku, ki mu je bila izdana licenca za področje splošne
medicine do 1. 1. 2000, ni potrebno za podaljšanje licence za delo na področju
splošne medicine za obdobje po 1. 1. 2007 opraviti specialističnega izpita.«,
ter vsebuje naslednji končni določbi:
»10. člen
Določba 13.a člena pravilnika se uporablja za zdravnike, ki
bodo opravili specialistični izpit v Republiki Sloveniji po dnevu uveljavitve
tega pravilnika.
11. člen
Ta pravilnik začne veljati naslednji dan po objavi v Uradnem
listu Republike Slovenije.«.