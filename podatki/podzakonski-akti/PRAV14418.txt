I. SPLOŠNA DOLOČBA
1. člen
(vsebina pravilnika)
Ta pravilnik ureja postopek izdaje soglasja k obsegu razpisa
za prvi vpis, razpisni in prijavno-vpisni postopek v izredno obliko
izobraževanja po javnoveljavnih izobraževalnih programih nižjega in srednjega
poklicnega izobraževanja, srednjega tehniškega in strokovnega izobraževanja,
gimnazij, poklicno-tehniškega izobraževanja ter poklicnega in maturitetnega
tečaja (v nadaljnjem besedilu: izobraževalni program) v srednjih šolah, javnih
organizacijah za izobraževanje odraslih in zasebnih izobraževalnih
organizacijah (v nadaljnjem besedilu: šole).
2. člen
(prvi vpis)
Prvi vpis iz prvega odstavka tega člena pomeni prvi vpis
kandidata v izredno obliko izobraževalnega programa na šoli.
II. SOGLASJE K OBSEGU RAZPISA ZA PRVI VPIS
3. člen
(soglasje k obsegu razpisa za prvi vpis)
(1) Ministrstvo, pristojno za izobraževanje (v nadaljnjem
besedilu: ministrstvo), pozove šole k oddaji predlogov o izobraževalnih
programih in številu prostih mest v posameznih programih za prvi vpis za
naslednje šolsko leto, ki jih pred oddajo potrdi pristojni organ šole.
(2) Ministrstvo pri pripravi soglasja k obsegu razpisa za
prvi vpis (v nadaljnjem besedilu: soglasje) lahko uskladi predloge šol iz
prejšnjega odstavka s potrebami na trgu dela, ki jih ugotavljajo različni
socialni partnerji.
(3) Na podlagi uskladitve iz prejšnjega odstavka minister,
pristojen za izobraževanje (v nadaljnjem besedilu: minister), izda soglasje za
naslednje šolsko leto.
(4) Soglasje vsebuje:
-       
ime in sedež šole,
-       
ime izobraževalnega programa in
-       
število prostih mest za prvi vpis v posameznem izobraževalnem programu.
(5) Soglasje objavi ministrstvo najkasneje tri mesece pred
pričetkom šolskega leta na svoji spletni strani.
4. člen
(sprememba soglasja)
(1) O spremembi izobraževalnih programov in številu prostih
mest za prvi vpis (povečanje, dodatni izobraževalni programi) odloči pristojni
organ šole in zaprosi ministrstvo za spremembo soglasja.
(2) O predlogu spremembe soglasja odloči minister na podlagi
meril iz drugega odstavka 3. člena tega pravilnika.
(3) Spremembe soglasja objavi ministrstvo na osrednjem
spletnem mestu državne uprave.
III. RAZPISNI POSTOPEK
5. člen
(razpis za prvi vpis)
(1) Šola pripravi razpis za prvi vpis (v nadaljnjem besedilu:
razpis) na podlagi soglasja ministra iz 3. člena tega pravilnika.
(2) Prvi vpis v izobraževalni program šola izvede na podlagi
razpisa.
(3) Razpis vsebuje:
1.     
ime in sedež šole,
2.     
kontaktne podatke šole,
3.     
ime izobraževalnega programa,
4.     
pogoje za prvi vpis v izobraževalni program,
5.     
trajanje izobraževanja,
6.     
število vpisnih mest za prvi vpis,
7.     
kraj izvajanja izobraževalnega programa,
8.     
začetek izvajanja izobraževalnega programa,
9.     
predvideni organizacijski model izvajanja izobraževalnega programa,
10.  
cenik izobraževanja,
11.  
predvidene ukrepe v primeru premajhnega ali prevelikega števila prijav,
12.  
roke in postopke za izvedbo prvega vpisa,
13.  
navedbo dokazil, ki jih morajo kandidati predložiti ob prvem vpisu,
14.  
informacije o možnostih svetovanja pred prvim vpisom,
15.  
datum informativnega dne,
16.  
druga navodila in informacije, ki so pomembne pri odločanju kandidatov
za izobraževanje.
(4) Vpis v izobraževalni program šola izvede na osnovi
razpisa.
(5) Šola zagotovi opravljanje strokovnih in administrativno
tehniških nalog v zvezi s pripravo razpisa.
6. člen
(razpis učnih mest)
(1) Razpis registriranih učnih mest pri delodajalcih vsebuje:
-       
ime izobraževalnega programa in naziv poklicne izobrazbe,
-       
število učnih mest za posamezen naziv poklicne izobrazbe,
-       
ime in sedež učnega mesta delodajalca,
-       
pogoje za sklenitev učne pogodbe ter
-       
druga navodila in informacije, ki so pomembne pri odločanju kandidatov
za poklicno izobraževanje.
(2) Razpis registriranih učnih mest iz prejšnjega odstavka
pripravijo in objavijo pristojne zbornice.
7. člen
(informiranje o prvem vpisu)
(1) Šole organizirajo informativni dan za kandidate pred
začetkom roka za prvi vpis v izobraževalni program.
(2) Šole seznanijo kandidate:
1.     
z možnostmi in pogoji izobraževanja,
2.     
s poklici, za katere izobražujejo,
3.     
z možnostmi za nadaljnje izobraževanje,
4.     
s pogoji za vključitev v izobraževanje,
5.     
s predvidenimi organizacijskimi modeli izvajanja izobraževalnega
programa,
6.     
s cenikom izobraževanja,
7.     
s predvidenimi ukrepi v primeru premajhnega ali prevelikega števila
prijav,
8.     
z roki, ki so pomembni za vpisni postopek,
9.     
informacijami o možnostih svetovanja pred vpisom,
10.  
z imenom kontaktne osebe in načinom komuniciranja z njo in
11.  
z drugimi informacijami, ki so pomembne za odločanje kandidatov za prvi
vpis v izobraževalni program.
(3) Informativni dan v sodelovanju s šolo v zvezi z razpisom
učnih mest lahko organizirajo tudi pristojne zbornice.
IV. PRIJAVNO-VPISNI POSTOPEK
8. člen
(način prijavljanja)
(1) Kandidat se prijavi s prijavnico, ki jo določi šola in
katere priloga so dokazila iz 9., 10. in 11. člena tega pravilnika, ki jih
kandidat priloži na vpogled v izvirniku.
(2) Kandidat odda prijavnico za prvi vpis osebno na šoli, na
katero se prijavlja, lahko pa jo pošlje s priporočeno pošiljko.
(3) Kandidatom, ki ne izpolnjujejo pogojev za prvi vpis, šola
vrne vso dokumentacijo.
9. člen
(dokazila o izpolnjevanju splošnih vpisnih pogojev)
(1) Dokazilo o izpolnjevanju splošnih vpisnih pogojev za vpis
v programe nižjega in srednjega poklicnega izobraževanja, srednjega tehniškega
in strokovnega izobraževanja ter gimnazij je zaključno spričevalo zaključnega
razreda osnovnošolskega izobraževanja.
(2) Za vpis v program nižjega poklicnega izobraževanja sta
lahko poleg dokazila iz prejšnjega odstavka tudi spričevalo 7. ali 8. razreda
osnovne šole po programu devetletne osnovne šole oziroma 6. ali 7. razreda po
programu osemletne osnovne šole in potrdilo o izpolnjeni osnovnošolski
obveznosti.
(3) Dokazilo o izpolnjevanju splošnih pogojev za vpis v
programe srednjega poklicnega izobraževanja in srednjega tehniškega in
strokovnega izobraževanja za kandidate, ki so končali program nižjega
poklicnega izobraževanja, je spričevalo o zaključnem izpitu nižjega poklicnega
izobraževanja.
(4) Dokazilo o izpolnjevanju splošnih vpisnih pogojev za vpis
v programe poklicno-tehniškega izobraževanja je spričevalo o zaključnem izpitu
srednjega poklicnega izobraževanja.
(5) Dokazila o izpolnjevanju splošnih vpisnih pogojev za vpis
v programe maturitetnega tečaja so:
-       
spričevalo o zaključnem izpitu oziroma spričevalo o poklicni maturi za
kandidata, ki je končal program srednjega poklicnega ali srednjega strokovnega
izobraževanja ali poklicno-tehniškega izobraževanja,
-       
letno spričevalo tretjega letnika gimnazije za kandidata, ki ni končal
zaključnega letnika gimnazije, in izjava, da je prekinil izobraževanje vsaj eno
šolsko leto pred prijavo,
-       
letno spričevalo zaključnega letnika programa gimnazije za kandidata, ki
se je izobraževal po zasebnemu izobraževalnemu programu gimnazije, ki je v
skladu z zakonom pridobil javno veljavnost in
-       
potrdilo o opravljenem preizkusu znanja na nivoju tretjega letnika
gimnazije za kandidata, ki nima nobenega od dokazil iz prejšnjih alinej.
(6) Dokazilo o izpolnjevanju splošnih vpisnih pogojev za vpis
v programe poklicnega tečaja je spričevalo četrtega letnika gimnazije ali
spričevalo zaključnega letnika srednjega strokovnega izobraževanja.
(7) Dokazilo o izpolnjevanju splošnih vpisnih pogojev, ki je
izdano v tujini, kandidat predloži šoli, na katero se prijavi k vpisu, skupaj z
drugimi dokazili, ki jih v skladu s predpisi o priznavanju v tujini pridobljene
izobrazbe določi šola.
(8) Postopek dokazovanja izpolnjevanja splošnih vpisnih
pogojev za osebe z mednarodno zaščito, ki formalne izobrazbe ne morejo dokazati
z dokumenti, je določen v uredbi, ki ureja načine in pogoje za zagotavljanje
pravic osebam z mednarodno zaščito.
10. člen
(dokazila o izpolnjevanju posebnih vpisnih pogojev)
Dokazila o izpolnjevanju drugih pogojev, določenih z
izobraževalnim programom, so:
-       
obvestilo o opravljenem preizkusu znanja in nadarjenosti, ki ga izda
šola, na kateri ga je kandidat opravljal,
-       
potrdilo o psihofizični sposobnosti, ki ga izda pooblaščeni zdravnik,
-       
potrdilo o izpolnjevanju športnih pogojev, ki ga izda šola, ki izvaja
izobraževalni program v športnem oddelku.
11. člen
(potrdilo o športnih pogojih)
(1) Šola, ki izvaja izobraževalni program v športnem oddelku,
ugotavlja izpolnjevanje športnih pogojev za vpis v ta program na podlagi
razgovora s kandidatom in naslednjih dokazil:
1.     
zdravniško potrdilo osebnega zdravnika ali zdravnika specialista
medicine dela in športa ali potrdilo o rednem preventivnem pregledu kandidata v
zadnjem letu, iz katerega je razvidno splošno zdravstveno stanje kandidata;
2.     
potrdilo nacionalne panožne športne zveze za vpis v športni oddelek, ki
vsebuje:
- 
izjavo trenerja o sodelovanju s športnim koordinatorjem in
- 
podatke o doseženih športnih rezultatih kandidata v zadnjih dveh letih.
(2) Kandidati za vpis v športni oddelek morajo biti
registrirani športniki ali športnice, kar je razvidno iz Evidence registriranih
in kategoriziranih športnikov.
(3) Dokazila iz prejšnjega odstavka kandidat predloži šoli v
roku, določenem z razpisom. Kandidat lahko iz utemeljenih razlogov predloži
dokazila po izteku tega roka, vendar najkasneje osem dni pred začetkom roka za
ugotavljanje izpolnjevanja športnih pogojev, določenega z razpisom.
(4) Šola obvesti prijavljenega kandidata o datumu razgovora
sedem dni pred začetkom razgovora.
(5) Če kandidat predloži dokazila po izteku rokov iz drugega
odstavka tega člena ali če se razgovora ne udeleži iz utemeljenih razlogov, mu
šola določi naknadni datum razgovora.
(6) Izpolnjevanje športnih pogojev se ugotavlja z besedami
»izpolnjuje športne pogoje« oziroma »ne izpolnjuje športnih pogojev«.
(7) Šola izda kandidatu potrdilo o izpolnjevanju športnih
pogojev.
12. člen
(preizkus znanja in nadarjenosti)
(1) Kandidat opravlja preizkus posebne nadarjenosti oziroma
znanja iz klasičnih ali tujih jezikov, ki so izbirni predmeti osnovnošolskega
izobraževanja (v nadaljnjem besedilu: preizkus), če so ti pogoj za vpis v
izobraževalni program. Kandidat opravlja preizkus posebne nadarjenosti in
znanja na šoli, v katero se želi vpisati.
(2) Kandidat se prijavi k preizkusu na šoli, ki ga izvaja,
najkasneje v roku, določenem z razpisom.
(3) Šola obvesti prijavljene kandidate o datumu in času
preizkusa.
(4) Preizkus se opravlja v roku, ki ga določi šola.
(5) Če se kandidat iz utemeljenih razlogov ni udeležil
preizkusa, mu šola zagotovi naknadno opravljanje tega preizkusa.
(6) Preizkus se ocenjuje opisno z besedami »opravil« oziroma
»ni opravil«.
(7) Šola izda kandidatu potrdilo o opravljanju preizkusa.
Potrdilo velja eno leto na šoli, na kateri je kandidat opravljal preizkus.
13. člen
(vpisni postopek)
(1) Šola kandidata obvesti, da izpolnjuje vpisne pogoje in z
njim začne vpisni postopek.
(2) Kandidat lahko odda vlogo za priznavanje predhodno
pridobljenega znanja.
(3) Šola izpelje postopek vrednotenja predhodno pridobljenega
znanja in izda sklep o priznavanju predhodno pridobljenega izobraževanja.
(4) Šola pripravi osebni izobraževalni načrt, ki ga uskladi s
kandidatom, in pogodbo o izobraževanju za šolsko leto.
(5) Šola kandidatu določi rok za podpis pogodbe o
izobraževanju in osebnega izobraževalnega načrta.
(6) Osebni izobraževalni načrt je sestavni del pogodbe o
izobraževanju.
14. člen
(roki za prvi vpis)
(1) Šola vpiše kandidate v roku, ki je določen z razpisom, do
zapolnitve prostih mest za prvi vpis.
(2) Šola lahko kandidata, ki se ni vpisal v vpisnem roku, ki
je določen z razpisom, vpiše naknadno iz naslednjih razlogov:
-       
zaradi opravljanja splošne, poklicne mature ali zaključnega izpita,
-       
če se je kandidat v tekočem šolskem letu izobraževal v tujini.
(3) Šola kandidata iz prejšnjega odstavka lahko naknadno
vpiše v program, v katerem so še prosta mesta.
15. člen
(vpis v naslednje šolsko leto)
(1) Šola udeleženca, ki je že vpisan v izobraževalni program
v tej šoli, pozove k vpisu v naslednje šolsko leto.
(2) Šola z udeležencem uskladi osebni izobraževalni načrt ter
z udeležencem podpiše novo pogodbo o izobraževanju in osebni izobraževalni
načrt.
VII. POSTOPEK VARSTVA PRAVIC
16. člen
(odločanje o zamudi rokov)
(1) Kandidat lahko vloži prošnjo zaradi zamude roka iz 11.,
12., 13. in 14. člena tega pravilnika v treh dneh po prenehanju razlogov za
zamudo, vendar najkasneje 30 dni po izteku roka za vpis, določenega z razpisom.
Zamudo roka kandidat utemelji in o tem predloži ustrezna dokazila.
(2) O utemeljenosti razlogov za zamudo roka odloči ravnatelj
v treh delovnih dneh po vložitvi prošnje kandidata.
(3) Utemeljeni razlogi so npr. bolezen, izjemne socialne in
družinske okoliščine, izobraževanje oziroma bivanje v tujini, naknadna
sprememba statusa športnika, ki so bili nepredvidljivi in so neposredno
vplivali na zamudo roka.
(4) Če se ugotovi, da je kandidat zamudil rok iz utemeljenih
razlogov in se zaradi tega ni mogel vpisati, ga šola vpiše, če kandidat
izpolnjuje predpisane pogoje in če ima šola še prosta mesta za prvi vpis.
17. člen
(popravljanje napak)
(1) Če kandidat meni, da so očitne napake v postopku prvega
vpisa vplivale na to, da se ni mogel vpisati v izobraževalni program, lahko v
treh dneh po seznanitvi z odločitvijo poda predlog za odpravo napak.
(2) Šola v treh dneh po podanem predlogu odpravi ugotovljene
napake, ki so vplivale na vpis kandidata v izobraževalni program, in o tem
obvesti kandidata. Šola obvesti kandidata tudi v primeru, če ugotovi, da do
napake ni prišlo.
(3) Če šola ne odpravi napak v skladu s prejšnjim odstavkom,
lahko kandidat v naslednjih treh dneh vloži pritožbo v skladu z 18. členom tega
pravilnika.
18. člen
(odločanje o pritožbi)
(1) Če kandidat meni, da so nepravilnosti oziroma kršitve v
postopku prvega vpisa vplivale na to, da se ni mogel vpisati v izobraževalni
program, lahko v treh dneh po seznanitvi z odločitvijo vloži pritožbo. O
pritožbi odloči pristojni organ šole v desetih dneh po vložitvi pritožbe.
(2) Če se ugotovi, da je pritožba utemeljena in da zaradi
kršitve oziroma druge nepravilnosti v postopku kandidat ni bil vpisan v
izobraževalni program, ga šola vpiše.
(3) Odločitev pristojnega organa šole je dokončna. Zoper to
odločitev lahko kandidat sproži upravni spor.
19. člen
(način vložitve in seznanjanja)
(1) Prošnjo, predlog oziroma pritožbo (v nadaljnjem besedilu:
zahtevo) kandidat lahko poda na zapisnik pri ravnatelju v šoli, ki je odločala
o prvem vpisu, ali pa jo pošlje priporočeno po pošti.
(2) Šola izda pisni sklep o zahtevi iz prejšnjega odstavka in
ga kandidatu vroči na dokazljiv način v treh dneh po odločitvi.
(3) Ne glede na prejšnji odstavek, če šola popravi napako, o
tem lahko obvesti kandidata le ustno, vendar to evidentira v ustrezni šolski
dokumentaciji.
VIII. PREHODNA IN KONČNA DOLOČBA
20. člen
(prenehanje uporabe)
Z uveljavitvijo tega pravilnika se preneha uporabljati
Pravilnik o razpisu za vpis in izvedbi vpisa v izobraževanju odraslih (Uradni
list RS, št. 82/98, 6/18 – ZIO-1 in 11/20).
21. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-157/2021
Ljubljana, dne 7. aprila 2022
EVA 2021-3330-0116
Prof. dr. Simona Kustec
ministrica
za izobraževanje, znanost in šport