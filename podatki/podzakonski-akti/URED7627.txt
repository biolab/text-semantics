1. člen
(vsebina)
S to uredbo se določajo pristojni organ, obravnava vlog za
izdajo posebnega dovoljenja za gospodarski ribolov, veljavnost posebnega
dovoljenja za gospodarski ribolov in način obveščanja o izpolnitvi letne
dovoljene količine ulovljenih rib za izvajanje Uredbe (EU) št. 1380/2013
Evropskega parlamenta in Sveta z dne 11. decembra 2013 o skupni ribiški
politiki in o spremembi uredb Sveta (ES) št. 1954/2003 in (ES)
št. 1224/2009 ter razveljavitvi uredb Sveta (ES) št. 2371/2002 in
(ES) št. 639/2004 ter Sklepa Sveta 2004/585/ES (UL L št. 354 z dne
28. 12. 2013, str. 22), zadnjič spremenjene z Uredbo (EU) 2017/2092
Evropskega parlamenta in Sveta z dne 15. novembra 2017 o spremembi Uredbe
(EU) št. 1380/2013 o skupni ribiški politiki (UL L št. 302 z dne
17. 11. 2017, str. 1), (v nadaljnjem besedilu: Uredba 1380/2013/EU).
2. člen
(pristojni organ)
Pristojni organ za izvajanje te uredbe je ministrstvo,
pristojno za morsko ribištvo (v nadaljnjem besedilu: ministrstvo).
3. člen
(pomen izrazov)
Izraza, uporabljena v tej uredbi, pomenita:
1.     
država članica je v skladu z 10. točko Priloge 1 Uredbe 1380/2013/EU
Republika Hrvaška;
2.     
ulov rib je iztovorjena in zavržena količina rib.
4. člen
(obravnava vlog za izdajo posebnega dovoljenja za
gospodarski ribolov)
(1) Imetnik dovoljenja za gospodarski ribolov iz države
članice za izvajanje 10. točke Priloge 1 Uredbe 1380/2013/EU vloži vlogo za
posebno dovoljenje za gospodarski ribolov (v nadaljnjem besedilu: vloga) v
skladu s prvim odstavkom 17. člena Zakona o morskem ribištvu (Uradni list RS,
št. 115/06, 76/15 in 69/17) na ministrstvo.
(2) Imetnik dovoljenja iz prejšnjega odstavka vloži
vlogo od 1. novembra dalje za naslednje koledarsko leto.
(3) Ministrstvo vloge obravnava po časovnem zaporedju
prispelih popolnih vlog za ribiška plovila do obsega, določenega v 10. točki
Priloge 1 Uredbe 1380/2013/EU.
(4) Vloge po izpolnitvi obsega, določenega v 10. točki
Priloge 1 Uredbe 1380/2013/EU ministrstvo zavrne.
5. člen
(veljavnost posebnega dovoljenja za gospodarski ribolov)
Ministrstvo izda posebno dovoljenje za gospodarski ribolov za
posamezno ribiško plovilo države članice za koledarsko leto iz drugega odstavka
prejšnjega člena.
6. člen
(način obveščanja o izpolnitvi letne dovoljene količine
ulovljenih rib)
(1) Imetniki posebnega dovoljenja za gospodarski ribolov
za posamezno ribiško plovilo iz te uredbe morajo v skladu z Uredbo o
spremljanju ulova in prodaji ribiških proizvodov (Uradni list RS,
št. 38/16) in Uredbo Sveta (ES) št. 1224/2009 z dne 20. novembra 2009
o vzpostavitvi nadzornega sistema Skupnosti za zagotavljanje skladnosti s
pravili skupne ribiške politike, o spremembi uredb (ES) št. 847/96,
(ES) št. 2371/2002, (ES) št. 811/2004, (ES) št. 768/2005, (ES)
št. 2115/2005, (ES) št. 2166/2005, (ES) št. 388/2006, (ES)
št. 509/2007, (ES) št. 676/2007, (ES) št. 1098/2007, (ES)
št. 1300/2008, (ES) št. 1342/2008 in razveljavitvi uredb (EGS) št.
2847/93, (ES) št. 1627/94 in (ES) št. 1966/2006 (UL L št. 343 z dne
22. 12. 2009, str. 1), zadnjič spremenjeno z Uredbo (EU) 2015/812
Evropskega parlamenta in Sveta z dne 20. maja 2015 o spremembi uredb Sveta
(ES) št. 850/98, (ES) št. 2187/2005, (ES) št. 1967/2006, (ES) št. 1098/2007,
(ES) št. 254/2002, (ES) št. 2347/2002 in (ES) št. 1224/2009 ter uredb (EU) št.
1379/2013 in (EU) št. 1380/2013 Evropskega parlamenta in Sveta glede obveznosti
iztovarjanja ter razveljavitvi Uredbe Sveta (ES) št. 1434/98 (UL L št. 133 z
dne 29. 5. 2015, str. 1), izpolnjevati in predložiti ladijske
dnevnike in deklaracije o iztovoru.
(2) Ministrstvo na svoji spletni strani ob izpolnitvi
dovoljene količine ulovljenih rib iz prejšnjega odstavka objavi obvestilo o
ustavitvi ribolova na podlagi posebnih dovoljenj za gospodarski ribolov.
KONČNA DOLOČBA
7. člen
(začetek veljavnosti in uporabe)
Ta uredba začne veljati naslednji dan po objavi v Uradnem listu
Republike Slovenije, uporabljati pa se začne, ko je državna meja med Republiko
Slovenijo in Republiko Hrvaško na podlagi končne razsodbe arbitražnega sodišča
na podlagi Arbitražnega sporazuma med Vlado Republike Slovenije in Vlado Republike
Hrvaške (Uradni list RS – Mednarodne pogodbe, št. 11/10), razglašene
29. junija 2017, evidentirana v evidenci državne meje.
Št. 00715-51/2017
Ljubljana, dne 21. decembra 2017
EVA 2017-2330-0094
Vlada Republike Slovenije
dr. Miroslav Cerar l.r.
Predsednik