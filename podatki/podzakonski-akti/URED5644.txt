1. SPLOŠNE DOLOČBE
1. člen
(vsebina)
(1) Ta uredba določa pripravo in obravnavo investicijske
dokumentacije za vse investicijske projekte na obrambnem področju, ki se
financirajo po predpisih, ki urejajo javne finance. 
(2) Metodologija priprave in obravnave investicijske
dokumentacije iz prejšnjega odstavka obsega: 
-       
metodološke osnove za ocenjevanje in vrednotenje investicij; 
-       
vrste in obvezno vsebino investicijske dokumentacije; 
-       
postopke in udeležence pri pripravi in ocenjevanju investicijske
dokumentacije ter odločanju o investicijah; 
-       
merila za ugotavljanje učinkovitosti investicije, ki se ugotavlja v vseh
fazah projektnega cikla in so podlaga za odločanje o investicijah ter njihovo
uvrstitev v načrt razvojnih programov. 
(3) Ta uredba se uporablja za ugotavljanje prednosti in
slabosti posameznih predlogov obrambnih projektov oziroma pri odločanju o
izbiri izvedljivih projektov, ki bodo prispevali k potrebni, pričakovani ali
večji obrambni sposobnosti države ali nacionalni varnosti. 
(4) Če posamezno vprašanje v zvezi z metodologijo priprave in
obravnave investicijske dokumentacije na obrambnem področju v tej uredbi ni
urejeno, se uporablja uredba, ki določa enotno metodologijo za pripravo in
obravnavo investicijske dokumentacije na področju javnih financ (v nadaljnjem besedilu:
Uredba o enotni metodologiji za pripravo in obravnavo investicijske
dokumentacije na področju javnih financ).
2. člen
(pomen izrazov)
(1) Posamezni izrazi, uporabljeni v tej uredbi, pomenijo: 
1.     
»analiza izvedljivosti« je analitični proces, s katerim se preverjajo
ključne omejitve posameznih variant obrambnega projekta ter s tem povezane
rešitve s tehničnega, tehnološkega, taktičnega, obrambnega, varnostnega,
ekonomskega, pravnega in organizacijskega vidika ter ugotovi, če je projektni
predlog dejansko izvedljiv. Strokovne podlage predstavljajo pomembno osnovo za
izbor optimalne variante; 
2.     
»analiza stroškov in koristi« je metoda, s katero se ovrednoti stroške
in koristi projekta v denarnih enotah in vključuje tudi tiste stroške in
koristi za obrambno sposobnost ali nacionalno varnost države, za katere trg ne
zagotavlja ustrezne storitve ali primerne cene. Koristi so poleg prispevanja k
obrambi države tudi povečanje vojaških zmogljivosti za sodelovanje Slovenske
vojske pri izvajanju nalog zaščite, reševanja in pomoči na področju varstva
pred naravnimi in drugimi nesrečami, civilno vojaškega sodelovanja ter
izvajanja drugih nalog zlasti Slovenske vojske, določenih z obrambnimi
predpisi; 
3.     
»analiza tveganj« je ocenjevanje verjetnosti, da z obrambnim projektom
ne bodo uresničeni pričakovani dosežki. Če je mogoče to verjetnost številčno
izraziti, se imenuje stopnja tveganja. Analiza zajema ovrednotenje projektnih
(tveganje razvoja obrambnega projekta, tveganje izvedbe in obratovanja
obrambnega projekta) in splošnih tveganj (politična, varnostna, obrambna,
narodnogospodarska, socialna in druga tveganja); 
4.     
»analiza vplivov« je ocenjevanje sprememb v družbi, ki so posledica
dolgoročnih učinkov izvedbe obrambnih projektov in ukrepov z vnaprej določenimi
cilji (kot na primer vpliv na obrambno sposobnost, nacionalno varnost oziroma
na izvajanje z zakonom določenih nalog obrambe, na socialno varnost, na
zaposlovanje in konkurenčnost). Ocene morajo biti izražene tako, da jih je
mogoče povezati s problemi, ki vplivajo na nujnost izvedbe obrambnih projektov
in ukrepov; 
5.     
»celovit projekt« sestavlja več investicijskih projektov, med katerimi
je tudi najmanj en obrambni projekt, od katerih je vsak tehnično, tehnološko in
ekonomsko zaokrožena celota, ki dosega cilje v okviru skupnega obrambnega
namena ter skupaj z operativno sposobnostjo predstavlja vojaško ali obrambno
zmogljivost oziroma kot zaokrožena celota prispeva k uresničitvi drugega
namena; 
6.     
»cilji sil in cilji zmogljivosti Nata« predstavljajo nabor sil in
zmogljivosti, ki se jih po načelu pravične delitve bremen in razumnega izziva
razdeli med posamezne članice zavezništva z namenom zagotavljanja vseh sil in
zmogljivosti, ki jih Nato potrebuje za izvajanje nalog v sistemu kolektivne
obrambe in varnosti; 
7.     
»faza projekta« je funkcionalno, tehnično, tehnološko in finančno
samostojna celota, ki izpolnjuje pogoje za projekt na obrambnem področju po tej
uredbi. Za fazo projekta je mogoče šteti tudi predhodne študije ter
investicijsko, prostorsko, projektno in drugo dokumentacijo, potrebno za
izvedbo projekta; 
8.     
»investicije« so naložbe v povečanje in ohranjanje obrambne sposobnosti
v obliki vojaških ali drugih zmogljivosti, načrtovane v dolgoročnih,
srednjeročnih in drugih razvojnih dokumentih za izvajanje nalog obrambe, infrastrukturnih
projektov in potrebnih zemljišč, opreme in naprav ter drugega opredmetenega in
neopredmetenega premoženja vključno z naložbami v izobraževanje in
usposabljanje, razvoj novih tehnologij in druge naložbe, ki bodo zagotovile
koristi na obrambnem področju oziroma vplivale na potrebno ali pričakovano
obrambno pripravljenost oziroma nacionalno varnost; 
9.     
»investicijski stroški« so vsi izdatki in vložki v denarju in stvareh,
ki so neposredno vezani na investicijski projekt na obrambnem področju in jih investitor
Ministrstvo za obrambo (v nadaljnjem besedilu: ministrstvo) samo oziroma skupaj
z drugimi investitorji nameni za predhodne raziskave in študije, pridobivanje
dokumentacije in strokovnih podlag, soglasij in dovoljenj, zemljišč,
pripravljalna in zemeljska dela, izvedbo gradbenih, obrtniških del in napeljav,
nabavo in namestitev opreme ter naprav, svetovanje in nadzor izvedbe ter druge
izdatke za blago in storitve, vključno z odškodninami, ki so neposredno vezane
na investicijski projekt in tudi za obratna sredstva, kadar so potrebna; 
10.  
»investicijsko vzdrževanje« zajema večja (občasna) popravila zaradi
obnovitve ali ohranitve funkcionalnosti osnovnih sredstev, ki se uporabljajo za
obrambne potrebe in so povezana z nastajanjem večjih stroškov v daljših
obdobjih ter jih je treba načrtovati vnaprej. Pri vojaški opremi in oborožitvi
pomenijo investicijska vzdrževalna dela ohranjanje ali povečevanje njene
zmogljivosti, podaljševanje življenjske dobe, prilagajanje standardom uporabe,
zmanjševanje stroškov uporabe, povečevanje ali podaljševanje varnosti uporabe,
prilagajanje okoljevarstvenim zahtevam in podobno. Pri gradbenih objektih
pomenijo investicijska vzdrževalna dela izvedbo popravil, gradbenih,
instalacijskih in obrtniških del ter izboljšav, ki sledijo napredku tehnike, z
njimi pa se ne posega v konstrukcijo objekta in tudi ne spreminjajo njegove
zmogljivosti, velikost, namembnosti instalacije in napeljave. Tehnološke
naprave in oprema pa se posodobijo oziroma izvedejo druge njihove izboljšave; 
11.  
»multikriterijska analiza« je način ocenjevanja z več merili, v kateri
se zajamejo cilji investicije z različnih vidikov ter vsakemu določi utež, da
jih je mogoče izmeriti. Glede na kombinacijo različnih finančnih, ekonomskih,
varnostnih, obrambnih, zlasti taktično, tehničnih in tehnoloških ter drugih
meril se dobi enotna ocena različnih ciljev projekta, na podlagi katere se
lahko razvrstijo predlogi projektov oziroma variante posamičnega projekta; 
12.  
»naročnik investicije« je organizacijska enota ali organ v sestavi
ministrstva, ki ima v finančnem načrtu zagotovljena sredstva za investicijo; 
13.  
»ocenjevanje« je postopek določitve ciljev, preverjanja različnih
možnosti izvedbe ter primerjave stroškov in koristi pred odločitvijo o
nameravani investiciji. Nanaša se na predhodno analizo predlaganega
investicijskega projekta, ki opredeljuje njegove bistvene dele in
sprejemljivost z vidika skladnosti z uveljavljenimi merili odločanja. Vsebuje
finančno in ekonomsko oceno ter presojo ustreznosti taktičnih, tehničnih,
tehnoloških, prostorskih, obrambnih, vojaških, varnostnih, organizacijskih in
drugih dejavnikov, ki vplivajo na izvedljivost projekta. Namen ocenjevanja je
izbira projektov, ki bodo (največ) prispevali k obrambni pripravljenosti ali
nacionalni varnosti ter trajnostnemu razvoju družbe, in izločitev tistih, ki
tega ne omogočajo; 
14.  
»operativna zmogljivost« je stanje, ki ga vojaška enota doseže v
ocenjevalnem obdobju (praviloma v enem letu). Takrat je vojaška enota
popolnjena in pripravljena s kadrom ter oborožitvijo in opremo do ravni, ki je
načrtovana v načrtu za doseganje operativne zmogljivosti. Poleg tega so
pripadniki vojaške enote usposobljeni za uporabo razpoložljivih resursov in
sposobni izvajati naloge iz poslanstva enote. Operativna zmogljivost je
začetna, ciljna in končna, ki obsega tudi pridobitev certifikata vojaške enote
(certificiranje); 
15.  
»projektna dokumentacija« je sistematično urejen zbir listin, sestav
načrtov oziroma tehničnih opisov in poročil, izračunov, risb in drugih prilog
ter strokovnih podlag, s katerimi se določijo lokacijske, funkcionalne,
taktične, tehnične, tehnološke in oblikovne značilnosti nameravanega in
izvedenega projekta. Pri investicijah v vojaško opremo in oborožitev obsega
tudi taktične študije, ugotovitve iz poročil o pripravljenosti ali drugih
analiz vojaške ali obrambne narave. Je ena ključnih podlag za pripravo
investicijske dokumentacije; 
16.  
»projektni cikel« zajema načrtovanje, zagon, izvajanje in zaključek
projekta. Zaključi se s predajo predmeta investicije naročniku investicije; 
17.  
»rekonstrukcija« je spreminjanje tehničnih značilnosti obstoječega
obrambnega objekta, oborožitve, vojaške ali druge opreme ali naprav in
prilagajanje spremenjeni namembnosti ali spremenjenim potrebam oziroma izvedba
del, s katerimi se bistveno ne spremenijo velikost in namembnost objekta,
opreme ali naprav, spreminjajo pa se konstrukcijski deli, zmogljivost ter
izvedejo druge izboljšave; 
18.  
»upravljavec investicije« je za investicije v obrambne ter vojaške
zmogljivosti (infrastrukturo, oborožitev in vojaško opremo) poveljstvo ali
organizacijska enota ali organ v sestavi ministrstva, ki upravlja z izvedeno
investicijo po predaji in uvedbi v operativno uporabo ter skrbi za
zagotavljanje predvidenih učinkov. Upravljavec investicije sodeluje pri
načrtovanju in izvedbi investicije; 
19.  
»vrednotenje« je presojanje o upravičenosti obrambnega projekta ali
programa, ki temelji na primerjavi pričakovanih ali dejanskih rezultatov
učinkov s pridobljenimi podatki iz preteklih, že izvedenih vrednotenj.
Vrednotenje poteka v projektnem ciklu, saj ga lahko izvajamo v fazi načrtovanja
(ex-ante) in izvedbe, izvaja pa se tudi določeno obdobje v fazi delovanja
oziroma obratovanja (ex-post), in sicer: 
- 
predhodno vrednotenje je presoja, ki se izdela kot podlaga za
sprejemanje odločitve o financiranju in je nujna podlaga za spremljanje
izvajanja in posledično ocenjevanje po možnosti merljivih ciljev, 
- 
sprotno vrednotenje vsebuje ocene, ki izhajajo iz spremljanja izvedbe
obrambnega projekta. Preverjanje poteka z namenom, da bi po potrebi prilagodili
ali preusmerili aktivnosti, 
- 
poznejše oziroma naknadno vrednotenje se izvaja določeno obdobje po
zaključku obrambnega projekta. Pomeni preverjanje doseženih rezultatov in
učinkov v primerjavi z zastavljenimi cilji obrambnega projekta; 
20.  
»zmogljivost« je sposobnost za delovanje za doseganje želenega učinka. V
širšem pomenu je zmogljivost kompleksna kombinacija elementov zmogljivosti
(doktrine, organizacije, usposabljanja, opreme, kadrov, voditeljstva,
infrastrukture in interoperabilnosti). Zmogljivosti se delijo na obrambne,
vojaške in nevojaške; 
21.  
»obrambne zmogljivosti« so vojaške in nevojaške zmogljivosti namenjene
za izvajanje nacionalne obrambe samostojno ali v sistemu kolektivne obrambe in
varnosti oziroma za odzivanje na vojaške in nevojaške vire ogrožanja nacionalne
varnosti; 
22.  
»vojaške zmogljivosti« so zmogljivosti, ki jih zagotavlja Slovenska
vojska in so namenjene predvsem za izvajanje vojaških nalog oziroma vojaško
obrambo. Vojaške zmogljivosti so tudi večnamenske in se lahko uporabljajo za
sodelovanje v sistemu varstva pred naravnimi in drugimi nesrečami, podporo
drugih državnih organov ter civilno vojaško sodelovanje; 
23.  
»življenjski cikel« obsega načrtovanje, izvedbo, pridobitev, uporabo in
vzdrževanje oborožitve, vojaške opreme oziroma obrambnega objekta, vključno z
izločitvijo iz operativne uporabe, uničenjem oziroma razgradnjo v skladu
metodologijo Nata AAP-20. 
(2) Izrazi, uporabljeni v tej uredbi, ki niso pojasnjeni v
prejšnjem odstavku, imajo pomen kot je določen v Uredbi o enotni metodologiji
za pripravo in obravnavo investicijske dokumentacije na področju javnih financ.
3. člen
(področje uporabe)
(1) Ta uredba se uporablja pri pripravi in obravnavi
investicijske dokumentacije ter načrta razvojnih programov na obrambnem
področju. Na tej podlagi se sprejemajo odločitve o naslednjih vrstah
investicij: 
1.     
investicijah za pridobitev novih ali povečanje obstoječih obrambnih in
vojaških zmogljivosti; 
2.     
nakupu ali posodobitvi oborožitve in vojaške opreme ter druge opreme in
naprav; 
3.     
investicijskem vzdrževanju osnovnih sredstev za potrebe obrambe oziroma
Slovenske vojske; 
4.     
investicijah na območjih izključne ter omejene in nadzorovane rabe za
potrebe obrambe; 
5.     
načrtovanju, gradnji, posodobitvi, rekonstrukciji in investicijskem
vzdrževanju obrambne infrastrukture; 
6.     
drugih investicijah na obrambnem področju, ki omogočajo ali podpirajo
izvajanje ali delovanje posameznih delov obrambnega sistema ter prispevajo k
obrambni pripravljenosti ali nacionalni varnosti. 
(2) Ta uredba se smiselno uporablja za delež sofinanciranja,
če je investitor drugo ministrstvo, Nato ali druga mednarodna organizacija,
katere članica je Republika Slovenija, delež sofinanciranja Republike Slovenije
ali ministrstva pa ne dosega 50 odstotkov investicije. 
(3) Ta uredba se smiselno uporablja tudi za investicije na
obrambnem področju, ki se financirajo iz javnih sredstev, investitor pa ni
ministrstvo. 
(4) Pri obrambnih projektih, pri katerih ministrstvo ni
investitor, naloge ministrstva in ministra, pristojnega za obrambo (v nadaljnjem
besedilu: minister), določene s to uredbo, izvaja investitor in pooblaščena
oseba investitorja. 
(5) Ta uredba se ne uporablja za obrambne ali vojaške
investicije, ki so potrebne zaradi nenadnega poslabšanja varnostnih razmer ali
v primeru izrednega ali vojnega stanja.
4. člen
(mejne vrednosti)
(1) Mejne vrednosti, ki določajo pripravo in obravnavo
posamezne vrste investicijske dokumentacije na obrambnem področju po stalnih
cenah z vključenim davkom na dodano vrednost, so: 
1.     
za investicijske projekte z ocenjeno vrednostjo med 300.000 in 500.000
eurov najmanj dokument identifikacije investicijskega projekta; 
2.     
za investicijske projekte nad vrednostjo 500.000 eurov dokument
identifikacije investicijskega projekta in investicijski program; 
3.     
za investicijske projekte nad vrednostjo 2.500.000 eurov dokument
identifikacije investicijskega projekta, predinvesticijska zasnova in
investicijski program; 
4.     
za investicijske projekte pod vrednostjo 300.000 eurov je treba
zagotoviti dokument identifikacije investicijskega projekta, in sicer: 
- 
pri tehnološko zahtevnih investicijskih projektih, 
- 
pri investicijah, ki imajo v svoji ekonomski dobi pomembne finančne
posledice (npr. povzročajo visoke stroške vzdrževanja, zahtevajo funkcionalno
usposabljanje večjega števila pripadnikov oziroma javnih uslužbencev) ali
zahtevajo dodatne kadrovske zmogljivosti. 
(2) Pri obrambnih projektih z ocenjeno vrednostjo pod 300.000
eurov se vsebina investicijske dokumentacije poenostavi tako, da vsebuje le
ključne prvine iz 1. in 6. točke tretjega odstavka 9. člena te uredbe, potrebne
za odločanje o investiciji in spremljanje njenih učinkov. 
(3) Če gre za več podobnih investicij ali druga smiselno in
vsebinsko povezana posamična naročila manjših vrednosti na obrambnem področju,
se jih lahko združi v program (npr. program investicijskega vzdrževanja in
podobno), za katerega veljajo smiselno enaki postopki in merila kot za
posamičen investicijski projekt. 
(4) Če je bila izdelana in potrjena predinvesticijska zasnova
za celovit projekt in so cilji ter ključne predpostavke iz celovitega projekta
ostali nespremenjeni, ni treba ponovno izdelovati predinvesticijske zasnove za
posamezne investicijske projekte, čeprav njihova ocenjena vrednost presega
2.500.000 eurov. 
(5) Za tehnološko manj zahtevne projekte, kot je investicija
v nakup večjega števila enakih kompletov oziroma kosov, pri katerih skupna
vrednost investicije ne presega vrednosti, ki so opredeljene v 1. točki prvega
odstavka tega člena, se pripravi le dokument identifikacije investicijskega
projekta.
2. OSNOVE ZA OVREDNOTENJE IN OCENJEVANJE INVESTICIJ
5. člen
(metodološke osnove)
Glede na vrsto investicijske dokumentacije je treba pri
ocenjevanju investicij na obrambnem področju praviloma uporabiti naslednje
metodološke osnove: 
1.     
Določitev ciljev: 
- 
cilji se določijo na podlagi strategije zagotavljanja obrambe ali
nacionalne varnosti države, predhodno izvedenih analiz, evidentiranja potreb in
možnosti ter načinov njihovega uresničevanja; 
- 
cilji morajo biti usklajeni z dolgoročnimi in srednjeročnimi obrambnimi
programi ter opredeljeni tako, da je mogoče ugotavljati in preverjati njihovo
uresničevanje; 
- 
cilji morajo biti določeni tako, da je mogoče identificirati ekonomične
in izvedljive variante za njihovo izvedbo. 
2.     
Priprava predlogov variant za uresničevanje ciljev: 
- 
variante se lahko med seboj razlikujejo glede na različne možne
lokacije, taktične, tehnične in tehnološke rešitve, obseg, vire in načine
financiranja, roke in dinamiko izvedbe, rezultate in druge pomembnejše
značilnosti investicije; 
- 
upoštevajo se tudi variante, ki so posledica vsebinskih razlik pri
oddaji del ali načinov financiranja (na primer fazna gradnja, koncesije in
druge oblike javno-zasebnega partnerstva, če je to mogoče); 
- 
za presojo izvedljivosti ciljev investicije se pričakovani učinki za
obrambni projekt predstavijo najmanj s primerjavami stroškov in koristi v
pogojih »z« investicijo (scenarij upošteva obravnavano varianto) ter
izhodiščnega scenarija »brez« investicije oziroma minimalne alternative z
upoštevanjem delnih izboljšav.
3.     
Pri opredelitvi vrednostnega in fizičnega obsega stroškov in koristi
vsake variante se zajema oziroma upošteva: 
- 
stroške in koristi posameznih udeležencev v ekonomski dobi investicije; 
- 
ocene količin, ki temeljijo na predpisani dokumentaciji (predhodne
idejne rešitve in študije, projektna in tehnično-tehnološka dokumentacija,
obseg in vrste vojaške formacije, vojaški standardi in normativi dejavnosti,
prostorski akti in druge osnove); 
- 
stroške in koristi, ki se upoštevajo pri ocenjevanju investicije v
ekonomski dobi in ki obsegajo investicijske stroške, investicijsko in tekoče
vzdrževanje, stroške obratovanja ter koristi, ki se lahko izrazijo v denarju
ter nedenarne koristi (posredne in neposredne). Stroški in koristi se
ugotavljajo v finančni in ekonomski analizi po statični (za reprezentativno
leto v ekonomski dobi) in dinamični metodi (za celotno ekonomsko dobo
investicije) v obdobju, v katerem pričakujemo njihov nastanek; 
- 
izhodiščni podatki morajo izhajati iz verodostojnih virov podatkov, kot
so dolgoročni in srednjeročni obrambni programi, taktične študije, cilji sil,
sprejeti v zavezništvu, in drugi dokumenti, oziroma iz podatkov, ki jih
uporabljajo na obrambnem področju oziroma s katerimi razpolagajo pristojni
organi Nato ali druge mednarodne organizacije, katerih članica je Republika
Slovenija oziroma nosilci javnih pooblastil; 
- 
predpostavke za projekcije morajo biti utemeljene in verodostojne; 
- 
vsi stroški in koristi, ki so izražene v denarju, se obravnavajo na
primerljivih osnovah (stalne cene, diskontiranje); 
- 
vsaka varianta vsebuje izračun finančnih, ekonomskih in drugih
kazalnikov učinkovitosti investicije ter opis rezultatov na podlagi meril, ki
jih ni mogoče izraziti v denarju; 
- 
pri ocenjevanju investicijskih projektov se uporabljata splošna
diskontna stopnja in inflacijska stopnja, določeni z enotno metodologijo za
pripravo in obravnavo investicijske dokumentacije na področju javnih financ. 
4.     
Ugotavljanje občutljivosti variante zajema: 
- 
z analizo občutljivosti se lahko opredelijo kritični parametri
investicijskega projekta, pri katerih so projekcije manj zanesljive, in sicer
po vrstnem redu vplivanja na končni rezultat investicije oziroma po stopnjah
tveganja (z analizo tveganja); 
- 
izkažejo se lahko ugotovitve analize o mogočih vplivih na pričakovan
končni rezultat oziroma o mogočih odmikih od projekcij. 
5.     
Izbor najboljše variante in predstavitev izsledkov temelji na izhodišču:
- 
vsako varianto je treba presojati z vidika najpomembnejših omejitvenih
dejavnikov (varnostnih, obrambnih, finančnih, zakonskih, regionalnih,
okoljevarstvenih, socialnih in drugih dejavnikov); 
- 
pri predstavitvi izsledkov morajo biti navedeni cilji, opis obravnavanih
variant, primerjava variant, razlogi za izbiro najboljše variante ter način
ocenjevanja izbire najboljše variante.
6. člen
(novelacija investicijskega programa)
(1) Investicijski program se mora spremeniti in dopolniti, če
se spremenijo ključne predpostavke iz investicijskega programa (na primer
sprememba ciljev sil sprejetih v zavezništvu, dolgoročnega ali srednjeročnega
obrambnega programa, trajnejša sprememba varnostnih razmer, trajnejša sprememba
mednarodnih obveznosti države na obrambnem področju, tehnologije, časovnega
načrta izvedbe, virov financiranja, spremembe na trgu, kakor tudi demografske,
socialne, okoljske ali druge spremembe) v takem obsegu, da se bodo znatno
spremenili pričakovani stroški ali koristi investicije v njeni ekonomski dobi,
zlasti pa, če bodo odmiki investicijskih stroškov večji od 20 odstotkov
ocenjene vrednosti projekta. 
(2) Smiselnost novelacije investicijskega programa se
preveri: 
-       
pred začetkom izvajanja investicijskega projekta; 
-       
če je od potrditve investicijskega programa do njegove vključitve v
načrt razvojnih programov preteklo več kot leto dni; 
-       
med izvajanjem investicije glede na ugotovitve, zapisane v poročilu o
izvajanju investicije v skladu s to uredbo.
7. člen
(metode za presojo upravičenosti)
Pri izračunih in drugih postopkih za presojo upravičenosti
projektov na obrambnem področju se v dokumentaciji upoštevajo pravila stroke
(kot so usklajenost s cilji nacionalne in kolektivne obrambe, interoperabilnost
in podobno) in lahko uporabljajo metode, določene z metodologijo za pripravo in
obravnavo investicijske dokumentacije na področju javnih financ, ter druge primerne
metode.
3. VRSTE IN OBVEZNA VSEBINA INVESTICIJSKE DOKUMENTACIJE
8. člen
(vrste investicijske dokumentacije)
(1) Glede na fazo obrambnega projekta je treba izdelati
naslednje vrste investicijske dokumentacije: 
1.     
pri načrtovanju oziroma pred odločitvijo o investiciji: 
- 
dokument identifikacije investicijskega projekta, 
- 
predinvesticijsko zasnovo, 
- 
investicijski program ali njegovo novelacijo; 
2.     
do začetka izvedbe naročila posamezne investicije pa še študijo izvedbe
nameravane investicije, če ni sestavni del investicijskega programa; 
3.     
v fazi izvedbe, poročilo o izvajanju investicijskega projekta ter kadar
se izkaže za potrebno, tudi novelacijo investicijskega programa; 
4.     
v fazi obratovanja, poročilo o spremljanju učinkov investicijskega
projekta (naknadno vrednotenje). 
(2) Investicijska dokumentacija mora vsebovati potrebne
prvine in izračune tako, da je na njeni podlagi mogoče vsestransko oceniti
finančne, ekonomske in druge (taktične, tehnične, tehnološke, varnostne,
obrambne, okoljske, prostorske, razvojne) posledice odločitve o investiciji. 
(3) Vsebino investicijske dokumentacije določajo vrsta in
namen investicije ter pravila stroke na obrambnem področju. Investicijska
dokumentacija mora biti izdelana strokovno in v okviru razpoložljivih podatkov
ter tako podrobno, kot je še ekonomsko upravičeno. Ministrstvo lahko preverja
strokovno usposobljenost izdelovalcev investicijske dokumentacije, če ne gre za
zaposlene v ministrstvu. 
(4) Prostorska, projektna, tehnična in druga dokumentacija,
ki je podlaga za izdelavo investicijske dokumentacije, mora biti potrjena s
strani ministrstva in medsebojno usklajena v vsaki fazi projektnega cikla. 
(5) Investicijska dokumentacija ali njeni posamezni deli,
dokumenti ali listine, ki so sestavni del investicijske dokumentacije, ki
vsebujejo tajne podatke, morajo biti označeni z ustrezno stopnjo tajnosti in se
obravnavajo v skladu s predpisi, ki urejajo varovanje tajnih podatkov. 
(6) Investicija, ki je predmet obravnave v investicijski
dokumentaciji, mora biti usklajena z razvojnimi politikami in strategijami na
področju obrambe ali nacionalne varnosti države oziroma ministrstva ter
predvidena v dolgoročnem in srednjeročnem obrambnem programu. 
(7) Pri obveznih vsebinah investicijske dokumentacije, ki jih
določa ta uredba in ne bodo vsebinsko obdelane in vključene v investicijsko
dokumentacijo, mora izdelovalec investicijske dokumentacije podati razloge za
takšno odločitev.
9. člen
(dokument identifikacije investicijskega projekta)
(1) Dokument identifikacije investicijskega projekta vsebuje
podatke, potrebne za določitev investicijske namere in njenih ciljev v obliki
funkcionalnih zahtev, ki jih bo morala investicija izpolnjevati. Dokument
identifikacije investicijskega projekta vsebuje opise taktičnih, tehničnih,
tehnoloških ali drugih prvin predlaganih rešitev in je podlaga za odločanje o
nadaljnji izdelavi investicijske dokumentacije oziroma nadaljevanje
investicije. Opisi taktičnih, tehnoloških in drugih prvin se opredelijo v
ciljih sil, taktičnih študijah in drugih dokumentih. 
(2) Pri izdelavi dokumenta identifikacije investicijskega
projekta je za ocenjevanje treba smiselno uporabiti metodološke osnove iz 5.
člena te uredbe. 
(3) Dokument identifikacije investicijskega projekta, ki
lahko obsega tudi zbir dokumentov, vsebuje najmanj naslednje podatke: 
1.     
navedbo investitorja, naročnika, upravljavca (uporabnika) in izdelovalca
investicijske dokumentacije ter strokovnih uslužbencev oziroma služb,
odgovornih za pripravo in nadzor nad pripravo ustrezne investicijske ter
projektne, tehnične, tehnološke, taktične in druge dokumentacije; 
2.     
analizo stanja z navedbo taktičnih ali obrambnih študij in poročil, v
kolikor obstajajo, in opisom razlogov za investicijsko namero; 
3.     
opredelitev razvojnih možnosti in ciljev investicije ter preveritev
usklajenosti s strateškimi dokumenti oziroma dolgoročnimi in srednjeročnimi
obrambnimi programi; 
4.     
predstavitev variant;
5.     
opredelitev vrste investicije in oceno investicijskih stroškov za vse
faze, če je predvidena delitev projekta na faze, po stalnih cenah in tekočih
cenah ter navedbo osnov za oceno vrednosti (najmanj na podlagi analize
vrednosti že izvedenih investicij oziroma drugih verodostojnih izhodišč); 
6.     
opredelitev temeljnih prvin, ki določajo investicijo (idejna rešitev ali
taktična študija, opredelitev lokacije, okvirni obseg investicije, predviden
začetek in konec izvedbe, varstvo okolja, potrebni kadri za doseganje
operativnosti, ocena stroškov ter predvideni viri financiranja in drugi viri),
skupaj z informacijo o pričakovani stopnji izrabe zmogljivosti oziroma
ekonomski upravičenosti obrambnega projekta; 
7.     
ugotovitev smiselnosti in možnosti nadaljnje priprave investicijske in
druge dokumentacije. 
(4) Pri investicijah iz 1. in 4. točke prvega odstavka in
tretjega odstavka 4. člena te uredbe, pri katerih investicijski program ni
obvezen, se šteje dokument identifikacije investicijskega projekta za
investicijski program ter predstavlja osnovo za odločitev o investiciji. V tem
primeru vsebuje še: 
-       
analizo stroškov in koristi, skupaj s predstavitvijo tistih stroškov in
koristi, ki jih ni mogoče izraziti v denarnih enotah, in analizo stroškovne
učinkovitosti za posamezne variante ali izbrano optimalno varianto; 
-       
obravnavo variant na način iz drugega odstavka 10. člena te uredbe
in predstavitev optimalne variante, ki temelji na dokumentaciji iz 11. člena te
uredbe;
-       
merila za ugotavljanje učinkovitosti investicije; 
-       
prikaz rezultatov ocenjevanja z utemeljitvijo upravičenosti
investicijskega projekta; 
-       
načrt izvedbe investicije s popisom ključnih mejnikov. 
(5) Če se priprava in izdelava predhodnih študij, prostorske,
projektne, investicijske in druge dokumentacije opredelita kot samostojna faza,
zanjo ni treba posebej pripraviti dokumenta identifikacije investicijskega
projekta v obsegu iz tretjega odstavka tega člena. V tem in drugih primerih, ko
se investicijski projekt izvaja v fazah, lahko investitor na podlagi
razpoložljivih podatkov oceni vrednost celotnega investicijskega projekta.
10. člen
(predinvesticijska zasnova)
(1) Predinvesticijska zasnova se pripravi z upoštevanjem
metodoloških osnov iz 5. člena te uredbe. 
(2) V predinvesticijski zasnovi so obravnavane vse variante,
za katere je verjetno, da bi taktično, tehnično, tehnološko, časovno, ekonomsko
in finančno izpolnile cilje, zapisane v dokumentu identifikacije
investicijskega projekta, in so predstavljene s projekcijami v scenarijih »z«
investicijo ter projekcijami za minimalno alternativo oziroma scenarijem »brez«
investicije. Pri tem se v analizi izvedljivosti upoštevajo taktične, tehnične, tehnološke,
časovne, finančne in druge omejitve in ugotovijo rezultati posameznih variant
ter opredeli predlog optimalne variante.
(3) Predinvesticijska zasnova vsebuje povzetke izsledkov
predhodnih del, študij in analiz, med katere spadajo: 
-       
študije in raziskave obrambnih in vojaških zmogljivosti oziroma potreb,
virov ogrožanja, upoštevaje statistične in druge uveljavljene zbirke podatkov,
ekonomske analize in študije, ki utemeljujejo vrsto, potrebnost, smotrnost in
koristnost investicije ter usklajenost s predvideno strategijo razvoja
obrambnega sistema ter področja oziroma zagotavljanja obrambe ali nacionalne
varnosti države; 
-       
tehnične in tehnološke zahteve, raziskave in študije ter načrti z izbiro
in pregledom potrebne opreme; 
-       
idejne, prostorske, gradbene in druge rešitve; 
-       
obrambne, nacionalnovarnostne, geološke, geomehanske, seizmološke,
vodnogospodarske, ekološke, arheološke in druge raziskave; 
-       
analize mogočih lokacij objekta ter analize vplivov na okolje in drugih
vplivov s predvidenimi ukrepi; 
-       
analize vključitve javno-zasebnega partnerstva, če investicija to
dopušča; 
-       
analize v okviru Nata oziroma sistema kolektivne obrambe, regionalnih
ali drugih obrambnih povezav, ki temeljijo na mednarodnih pogodbah. 
(4) V predinvesticijski zasnovi se obravnavajo posamezne
variante tako podrobno, da je mogoče čim zanesljivejše izbrati in utemeljiti
optimalno varianto. Pri tem so posamezne variante ocenjene na podlagi
investicijske, projektne, taktične, tehnične in tehnološke ter druge
dokumentacije na primerljivi podlagi. 
(5) Obvezna vsebina predinvesticijske zasnove obsega: 
1.     
uvodno pojasnilo s povzetkom dokumenta identifikacije investicijskega
projekta z navedbo investitorja, naročnika, upravljavca (uporabnika),
izdelovalca dokumentacije ter strokovnih uslužbencev
oziroma služb, odgovornih za pripravo in nadzor nad pripravo ustrezne
investicijske ter projektne, tehnične, tehnološke, taktične in druge
dokumentacije; 
2.     
analizo stanja s prikazom obstoječih in predvidenih potreb po
investiciji ter usklajenosti investicijskega projekta s strateškimi dokumenti
oziroma dolgoročnimi in srednjeročnimi obrambnimi programi ter prostorskimi
akti z upoštevanjem medsebojne usklajenosti tudi s področnimi politikami; 
3.     
analizo razvojnih oziroma tržnih možnosti, če je to mogoče glede na
vrsto in namen investicije; 
4.     
analizo variant z oceno investicijskih stroškov in koristi ter izračuni
učinkovitosti za ekonomsko dobo investicije; 
5.     
analizo vplivov z opisom pomembnejših vplivov investicije z vidika
okoljske sprejemljivosti (vplivov na okolje ob upoštevanju izvajanja načela, da
onesnaževalec plača nastalo škodo, kadar je to predpisano), zagotavljanja
učinkovite rabe prostora in skladnega regionalnega razvoja ter trajnostnega
razvoja družbe vse z vidika nacionalne varnosti ali varnosti ter obrambe
države; 
6.     
raziskavo, povpraševanje na trgu in analizo
raziskave trga; 
7.     
analizo zaposlenih po posameznih variantah (če ima investicijski projekt
vpliv na število in strukturo pripadnikov, javnih uslužbencev ter podobno); 
8.     
okvirni časovni načrt izvedbe investicije z dinamiko investiranja ter
doseganja operativne sposobnosti po variantah; 
9.     
okvirno finančno konstrukcijo posameznih variant; 
10.  
izračun finančnih in ekonomskih kazalnikov posameznih variant ter opis
tistih stroškov in koristi, ki se ne dajo ovrednotiti z denarjem; 
11.  
analizo tveganja in analizo občutljivosti za vsako varianto; 
12.  
opis meril in uteži za izbiro optimalne variante; 
13.  
primerjavo variant s predlogom in utemeljitvijo izbire optimalne
variante. 
(6) Predinvesticijske zasnove ni treba izdelati za
investicije iz četrtega odstavka 4. člena te uredbe ali če investicija ne
omogoča izdelave variant oziroma je predmet investicijskega projekta ali
programa izbrana optimalna varianta.
11. člen
(investicijski program)
(1) Investicijski program je s taktičnim, tehničnim,
tehnološkim in ekonomskim delom strokovna podlaga za investicijsko odločitev. 
(2) Investicijski program je treba pripraviti z upoštevanjem
metodoloških osnov iz 5. člena te uredbe. 
(3) Investicijski program obravnava podrobno razčlenjeno
optimalno varianto, ki temelji na naslednji dokumentaciji: 
-       
potrjenem dokumentu identifikacije investicijskega projekta oziroma
predinvesticijski zasnovi v skladu s 4. členom te uredbe; 
-       
pri gradnjah najmanj na idejnem projektu v skladu z zakonom, ki ureja
graditev objektov, oziroma drugi idejni rešitvi kot obrambni, tehnični,
tehnološki ali drugi podlagi za pripravo investicijskega programa, ki mora
vsebovati potrebne prvine in ugotovitve za čim realnejšo oceno vrednosti in
izvedljivosti investicije; 
-       
prostorskih aktih (z opredeljenimi zahtevami za investicije, ki se
nanašajo na optimalno varianto); 
-       
tehnično-tehnološkem projektu s specifikacijo opreme; 
-       
varnostnih, obrambnih, vojaških, geoloških, geomehanskih, seizmoloških,
vodnogospodarskih, ekoloških, arheoloških in drugih raziskavah ter analizah; 
-       
dokazljivih virih financiranja. 
(4) Obvezna vsebina investicijskega programa vključuje: 
1.     
uvodno pojasnilo z navedbo investitorja, naročnika, upravljavca
(uporabnika) in izdelovalca investicijskega programa, namena in ciljev
investicijskega projekta ter povzetka iz dokumenta identifikacije
investicijskega projekta oziroma predinvesticijske zasnove (če je bila
izdelana) s pojasnili poteka aktivnosti in morebitnih sprememb (do priprave
investicijskega programa); 
2.     
povzetek investicijskega programa, ki vsebuje najmanj: 
- 
cilje investicije; 
- 
spisek strokovnih podlag;
- 
kratek opis upoštevanih variant (če so bile izdelane) ter utemeljitev
izbire optimalne variante; 
- 
predvideno organizacijo oziroma povzetek študije izvedbe investicije; 
- 
prikaz ocenjene vrednosti investicije ter predvidene finančne
konstrukcije; 
- 
zbirni prikaz rezultatov izračunov ter utemeljitev upravičenosti
investicijskega projekta; 
3.     
analizo obstoječega stanja s prikazom potreb po investiciji ter usklajenost
investicijskega projekta s cilji in obsegom načrtovanih obrambnih in drugih
zmogljivosti; 
4.     
taktično, tehnični in tehnološki del (opredelitev investicijskega
projekta zlasti na podlagi normativov in standardov, predpisanih s strani
Slovenske vojske in Nata), kot so zahteve glede: 
- 
izpolnjevanja vojaških in civilnih standardov ter stopnje tipizacije; 
- 
zanesljivosti delovanja in preživetja; 
- 
vzdrževanja; 
- 
razpoložljivosti (operativne pripravljenosti); 
- 
varstva okolja; 
- 
varnosti uporabe, varnosti in zdravja pri delu; 
5.     
analizo zaposlenih za scenarij »z« investicijo
glede na scenarij »brez« investicije oziroma
minimalno alternativo; 
6.     
za prostorske in gradbene investicije analizo lokacije z navedbo
prostorskih aktov in glasil, v katerih so objavljeni; 
7.     
analizo vplivov investicijskega projekta na okolje; 
8.     
časovni načrt izvedbe investicije s popisom ključnih aktivnost, ki so
potrebne za uspešno realizacijo investicijskega projekta in izdelano analizo
izvedljivosti; 
9.     
organizacijo izvedbe projekta, v kolikor se ne izdela študija izvedbe v
skladu s to uredbo; 
10.  
oceno vrednosti projekta v ekonomski dobi investicije po stalnih in
tekočih cenah z navedbo osnov in izhodišč za oceno; 
11.  
načrt financiranja v tekočih cenah po dinamiki in virih financiranja; 
12.  
projekcije prihodkov, če so predvideni, in stroškov poslovanja po
začetku operativne uporabe investicije za obdobje ekonomske dobe
investicijskega projekta; 
13.  
ovrednotenje drugih stroškov in koristi ter presojo upravičenosti v
ekonomski dobi z izdelavo finančne in ekonomske ocene ter izračunom finančnih
in ekonomskih kazalnikov po statični in dinamični metodi, če so predvideni
prihodki projekta oziroma je mogoče koristi izraziti v denarnih enotah (doba
vračanja investicijskih sredstev, neto sedanja vrednost, interna stopnja
donosnosti, relativna neto sedanja vrednost in količnik relativne koristnosti),
skupaj s predstavitvijo učinkov, ki se ne dajo ovrednotiti z denarjem; 
14.  
analizo tveganj in analizo občutljivosti; 
15.  
predstavitev in razlago rezultatov; 
16.  
seznam strokovnih podlag in virov.
12. člen
(študija izvedbe)
(1) Študija izvedbe investicije je popis ključnih aktivnosti
za izvedbo investicije ter za začetek obratovanja ali delovanja oziroma za
vključitev v operativno uporabo. Študija izvedbe investicije je lahko tudi sestavni
del investicijskega programa. 
(2) Študija izvedbe investicije se izdela za investicije, ki
zahtevajo obsežnejše in usklajeno delovanje poveljstev, notranjih
organizacijskih enot in organov v sestavi ministrstva ter visoke tehnološke
standarde, in za vse investicije, ki presegajo vrednosti 2.500.000 eurov. 
(3) Študija izvedbe investicije vsebuje: 
1.     
podatke o investitorju in naročniku ter organizacijske rešitve vodenja
projekta (opredelitev modela vodenja, odgovorne osebe za pripravo in izvedbo); 
2.     
časovni načrt ključnih aktivnosti, potrebnih za izvedbo obrambnega
projekta in vzpostavitev poslovanja (obratovanja) oziroma uvedbo v operativno
uporabo; 
3.     
način in postopek izbire izvajalcev oziroma dobaviteljev blaga in
storitev; 
4.     
način prevzema predmeta investicije; 
5.     
način uvedbe v operativno uporabo ter način in pristojnost vzdrževanja v
času obratovanja; 
6.     
seznam že pripravljene in pregled še potrebne investicijske, projektne,
taktične, tehnične, tehnološke in druge dokumentacije v skladu s predpisi. 
(4) Študija izvedbe mora biti prilagojena posebnostim
investicijskega projekta in pripravljena najpozneje do začetka postopka razpisa
za izbor izvajalcev oziroma pred začetkom izvajanja investicijskega projekta.
Za dokument identifikacije investicijskega projekta, ki se v skladu s četrtim
odstavkom 9. člena te uredbe šteje za investicijski program, ni treba izdelati
študije izvedbe.
13. člen
(poročilo o izvajanju investicije)
(1) Poročilo o izvajanju investicije je namenjeno
pravočasnemu ugotavljanju odmikov od načrtovane izvedbe investicije ter
določitvi ukrepov za njihovo odpravo. Poročilo o izvajanju investicije se
izdela najmanj enkrat letno, najkasneje na zaključku leta ob poslovnem
poročilu. Poročilo o izvajanju investicije se izdela tudi, če se predvideva, da
bodo odmiki od investicijskih stroškov večji od 20 odstotkov ocenjene vrednosti
obrambnega projekta ali pa časovni načrt izvedbe podaljšan za več kot eno leto.
S poročilom o izvajanju investicije mora biti seznanjen tudi minister, če gre
za izvajanje investicij nad vrednostjo 2.500.000 eurov. 
(2) Poročilo o izvajanju investicije vsebuje najmanj: 
1.     
izsledke primerjave uresničevanja časovnega načrta izvedbe investicije s
časovnim načrtom, predvidenim v investicijskem programu do datuma priprave
poročila (nadziranje izvajanja časovnega načrta); 
2.     
primerjavo dejanske vrednosti investicije (pregled sklenjenih pogodb in
njenih prilog) ter porabe finančnih sredstev predvideno v investicijskem
programu; 
3.     
ugotovitve iz primerjave dejanskih oziroma spremenjenih predvidenih
rezultatov fizičnih in finančnih kazalnikov s kazalniki v investicijskem
programu oziroma v študiji izvedbe; 
4.     
opis in razlago vzrokov ter posledic morebitnih odmikov in predstavitev
ukrepov, s katerimi se bodo odmiki odpravili (v celoti ali delno). 
(3) Poročilo o izvajanju investicije je strokovna podlaga za
odločitev o morebitni pripravi novelacije investicijskega programa in za
usklajevanje podatkov v načrtu razvojnih programov veljavnega proračuna.
14. člen
(poročilo o spremljanju rezultatov in učinkov)
(1) Namen poročila o spremljanju učinkov investicije je
ugotavljanje in vrednotenje dejanskih učinkov investicije v primerjavi z
učinki, predvidenimi v investicijskem programu. Poročilo o spremljanju učinkov
investicije se obvezno izdeluje za vse projekte nad vrednostjo 2.500.000 eurov
in za projekte, ki se uvrščajo v glavno opremo Slovenske vojske. Poročilo o
spremljanju učinkov izvedene investicije se pripravi ob dopolnjevanju
dolgoročnega ali srednjeročnega obrambnega programa, najkasneje v prvih petih
letih po predaji projekta v operativno uporabo in po koncu ekonomske dobe
oziroma po umiku iz operativne uporabe ter predstavlja osnovo za določitev in
vrednotenje obrambnih projektov v okviru priprave strategij oziroma oblikovanja
programske in razvojne politike v naslednjem obdobju. 
(2) Poročilo o spremljanju učinkov investicije iz prejšnjega
odstavka vsebuje najmanj: 
1.     
opis izhodiščnega stanja oziroma tistih predvidenih rezultatov iz
investicijskega programa in študije izvedbe, ki je podlaga za primerjavo z
dejanskimi rezultati (fizični in finančni kazalniki, s katerimi se lahko meri
uresničevanje zastavljenih ciljev) z analizo: 
- 
vplivov na vzpostavitev ali povečanje vojaških, obrambnih in drugih
zmogljivosti; 
- 
izvedbeno-tehničnega dela (pri gradnji opis izvedenih del na podlagi
projekta izvedenih del, dodatne zahteve pri obratovanju, druge strokovne
podlage); 
- 
vplivov na okolje (prikaz in opis rezultatov prvih meritev po predpisih
o varstvu okolja in opredelitev dodatnih ukrepov za preprečitev negativnih
vplivov na okolje); 
- 
stroškov in virov financiranja; 
- 
oceno oziroma izračunom upravičenosti investicije; 
2.     
primerjavo rezultatov z izhodiščnim stanjem in analizo odmikov, predvsem
z vidika doseganja zmogljivosti, izkoriščenosti zmogljivosti, pričakovane
obrambne pripravljenosti, doseženih normativov, prihodkov in stroškov
poslovanja ter drugih neposrednih in posrednih družbenoekonomskih učinkov.
4. POSTOPKI IN UDELEŽENCI PRI PRIPRAVI INVESTICIJSKE
DOKUMENTACIJE TER OCENJEVANJU INVESTICIJ
15. člen
(postopek in udeleženci priprave in obravnave dokumenta
identifikacije investicijskega projekta)
(1) Dokument identifikacije investicijskega projekta zagotovi
ministrstvo. Če je investitorjev več, se praviloma z medsebojno pogodbo določi
nosilec, ki opravlja v imenu vseh soinvestitorjev naloge investitorja, vključno
s pripravo dokumenta identifikacije investicijskega projekta. 
(2) Do dokumenta identifikacije investicijskega projekta se
opredeli ministrstvo s pisnim sklepom, s katerim: 
-       
potrdi dokument identifikacije investicijskega projekta in s tem odobri
pripravo predinvesticijske zasnove ali investicijskega programa oziroma izvedbo
investicije v skladu s četrtim odstavkom 9. člena te uredbe; 
-       
zavrne dokument identifikacije investicijskega projekta z navedbo
razlogov. 
(3) Kadar je potrebno, investitor vrne dokument
identifikacije investicijskega projekta v postopek za pridobivanja dodatnih
informacij oziroma izdelovalcu v dopolnitev. 
(4) Ministrstvo lahko imenuje strokovno komisijo za pregled
in presojo dokumenta identifikacije investicijskega projekta, ki pripravi
strokovno oceno v skladu s to uredbo. 
(5) Pisni sklep iz drugega odstavka tega člena izda minister
oziroma oseba, ki jo pooblasti, in je obvezna priloga dokumenta identifikacije
investicijskega projekta.
16. člen
(postopek in udeleženci priprave in obravnave
predinvesticijske zasnove)
(1) Predinvesticijsko zasnovo zagotovi ministrstvo v skladu s
4. členom te uredbe. Če je investitorjev več, se praviloma z medsebojno pogodbo
določi, kdo je nosilec, ki opravlja v imenu vseh soinvestitorjev naloge
investitorja. 
(2) Ministrstvo pregleda skladnost pripravljene
predinvesticijske zasnove s predpisi in pravilnost izračunanih kazalnikov ter s
pisnim sklepom: 
-       
potrdi predinvesticijsko zasnovo in odobri pripravo investicijskega
programa; 
-       
zavrne predinvesticijsko zasnovo kot neustrezno podlago za pripravo
investicijskega programa z navedbo razlogov. 
(3) Kadar je potrebno, investitor vrne dokument
predinvesticijske zasnove v postopek za pridobivanja dodatnih informacij
oziroma izdelovalcu v dopolnitev. 
(4) Ministrstvo lahko imenuje strokovno komisijo za pregled
in presojo investicijske dokumentacije, ki pripravi strokovno oceno v skladu s
to uredbo. 
(5) Za obrambne projekte, ki se umeščajo v prostor z državnim
prostorskim načrtom ali občinskim podrobnim prostorskim načrtom skladno s
predpisi s področja urejanja prostora, je postopek z udeleženci priprave in
presoje predinvesticijske zasnove določen s to uredbo in obrambnimi predpisi. 
(6) Pisni sklep iz drugega odstavka tega člena izda minister
oziroma oseba, ki jo pooblasti, in je obvezna priloga predinvesticijske
zasnove.
17. člen
(postopek in udeleženci priprave in obravnave
investicijskega programa)
(1) Pripravo investicijskega programa zagotovi ministrstvo.
Če je investitorjev več, se praviloma z medsebojno pogodbo opredeli, kdo je
nosilec, ki opravlja v imenu vseh soinvestitorjev naloge investitorja. 
(2) Ministrstvo po predhodnem pregledu skladnosti
pripravljene dokumentacije s predpisi in pravilnosti izračunanih kazalnikov s
pisnim sklepom: 
-       
potrdi investicijski program in odobri izvedbo investicije; 
-       
zavrne investicijski program z obrazložitvijo razlogov za zavrnitev. 
(3) Kadar je potrebno, investitor vrne investicijski program
v postopek za pridobivanja dodatnih informacij oziroma izdelovalcu v
dopolnitev. 
(4) Ministrstvo lahko imenuje strokovno komisijo za pregled
in presojo investicijske dokumentacije, ki izdela strokovno oceno v skladu s to
uredbo. 
(5) Novelacijo investicijskega programa potrdi ministrstvo po
postopku, predpisanem za investicijski program. 
(6) Za obrambne objekte, ki se umeščajo v prostor z državnim
prostorskim načrtom ali občinskim podrobnim prostorskim načrtom skladno s
predpisi s področja urejanja prostora, je določen postopek z udeleženci
priprave in presoje v 5. poglavju te uredbe. 
(7) Pisni sklep iz drugega odstavka tega člena izda minister
oziroma oseba, ki jo pooblasti, in je obvezna priloga investicijskega programa.
18. člen
(presojanje smotrnosti investicije)
(1) Presoja smotrnosti investicije vsebuje strokovno oceno o
skladnosti investicijske dokumentacije z metodologijo, predpisano s to uredbo,
ter s stanjem in razvojem obrambnih, zlasti pa vojaških zmogljivosti, z vidika
nalog nacionalne in kolektivne obrambe. Ministrstvo lahko pri svoji odločitvi
upošteva strokovno mnenje zunanjih presojevalcev. 
(2) Strokovna presoja iz prejšnjega odstavka je obvezna za
predinvesticijsko zasnovo in investicijski program. Ministrstvo zagotovi, da
presojo opravijo strokovno usposobljeni ocenjevalci in da so pri svojem delu
avtonomni.
(3) Pri strokovnem ocenjevanju ne smejo sodelovati osebe, ki
so pripravljale obravnavano investicijsko dokumentacijo, in druge osebe, pri
katerih bi lahko prišlo do konflikta interesov.
19. člen
(strokovni svet)
Minister lahko za ključne investicije na obrambnem področju
nad vrednostjo 2.500.000 eurov imenuje strokovni svet, ki presoja upravičenost
in spremlja ter usklajuje izvedbo ključnih investicij na obrambnem področju.
20. člen
(postopek in udeleženci pri pripravi in obravnavi študije
izvedbe investicije, poročila o izvajanju in poročila o spremljanju učinkov
izvedene investicije)
(1) Študijo izvedbe zagotovi ministrstvo najpozneje do
začetka izvedbe investicije oziroma do začetka postopka za oddajo naročila za
izbiro izvajalca. 
(2) Odgovorni vodja za izvedbo investicijskega projekta
zagotovi poročilo o izvajanju investicije v skladu s 13. členom te uredbe ter
ob izdaji uporabnega dovoljenja. 
(3) Odgovorni vodja izvedbe investicijskega projekta predlaga
tudi morebitno novelacijo investicijskega programa. O tem odloči pristojna
oseba ministrstva oziroma drugega investitorja. 
(4) Poročilo o spremljanju učinkov investicijskega projekta v
skladu s 14. členom te uredbe, ki je že uveden v operativno uporabo, praviloma
zagotovi upravljavec (uporabnik) investicije, za spremljanje dosežene stopnje
izkoriščenja zmogljivosti in drugih kazalnikov, predvidenih v investicijskem
programu oziroma študiji izvedbe.
5. INVESTICIJSKA DOKUMENTACIJA TER POSTOPKI IN UDELEŽENCI PRI
PRIPRAVI TER OCENJEVANJU OBRAMBNIH PROJEKTOV, KI SE UMEŠČAJO V PROSTOR
21. člen
(investicijska dokumentacija in prostorsko načrtovanje)
Priprava in obravnava investicijske dokumentacije ter
ocenjevanje projektov na obrambnem področju, ki se umeščajo v prostor skladno s
predpisi s področja urejanja prostora, se v postopku priprave državnega
prostorskega načrta izvaja sočasno z umeščanjem in ugotavljanjem drugih vplivov
in posledic umeščanja obrambnih projektov v prostor in sicer kot sestavni del
postopkov in dokumentov, ki so predpisani oziroma potrebni v teh postopkih: 
1.     
pri ocenjevanju investicij, ki se umeščajo v prostor, je podlaga za
investicijsko dokumentacijo, prostorska in projektna dokumentacija ali njeni
deli ter druge strokovne podlage, pripravljene skladno z obrambnimi predpisi,
ki vsebuje najmanj tiste dele, ki v posamezni fazi omogočajo odločanje o
investiciji v skladu s to uredbo; 
2.     
pri določitvi posebnih meril in načinu ocenjevanja investicij ter
določitvi dodatne ali podrobnejše vsebine investicijske dokumentacije se
upoštevajo obrambni predpisi in pravila stroke. Prednostno se upoštevajo tista
merila, ki ob upoštevanju varnostnih standardov, minimalnih vojaških zahtev ter
predpisov o varovanju vojaških objektov in njihovih okolišev zagotavljajo
manjše varnostno tveganje; 
3.     
pobuda za pripravo državnega prostorskega načrta za potrebe obrambe
vsebuje najmanj dokumente, ki jih določajo predpisi s področja umeščanja
prostorskih ureditev državnega pomena v prostor; 
4.     
kadar je več predlagateljev projektov z različnih področij, ti določijo
nosilca državnega prostorskega načrta, ki v imenu vseh opravi usklajevanje,
pripravo in obravnavo investicijske dokumentacije.
22. člen
(priprava investicijske dokumentacije)
Priprava investicijske dokumentacije in ocenjevanje
investicij za obrambne projekte, ki se umeščajo v prostor z državnim
prostorskim načrtom, poteka na naslednji način: 
1.     
pred začetkom postopka priprave državnega prostorskega načrta mora biti
izdelan dokument identifikacije investicijskega projekta, ki temelji na
dolgoročnih in srednjeročnih obrambnih programih in dokumentih za izvajanje
programov podpore države gostiteljice, ki jih je sprejela Vlada Republike
Slovenije, in ki zagotavlja skladnost s cilji in nameni iz teh dokumentov ter
zagotavlja pričakovano zmogljivost obrambnega sistema. Vsebuje najmanj tiste
dele, ki so v skladu s to uredbo potrebni za nadaljnje odločanje o investiciji;
2.     
v primeru lokacijskih variant se predinvesticijska zasnova začne
pripravljati hkrati z določitvijo nabora možnih variant, pri čemer se finančni,
časovni in drugi vidiki variant ne obravnavajo. Na podlagi smernic in dodatnih
podatkov se opredelijo tiste variante, ki so izvedljive. Rezultat predhodnega
vrednotenja je predlog optimalne variante, ki je osnova za podrobnejše
načrtovanje; 
3.     
po zaključenem postopku obravnave predlagane optimalne variante na
podlagi jasno določenih ciljev ter dopolnjenih in podrobnejših strokovnih
podlag, usklajenih v postopku javne razgrnitve, se pred sprejemom uredbe o
državnem prostorskem načrtu, lahko izdela še investicijska zasnova za izbrano
varianto; 
4.     
na podlagi z uredbo Vlade Republike Slovenije sprejetega državnega
prostorskega načrta se pripravi investicijski program (ali investicijski
programi po posameznih projektih v okviru celovitega projekta) za izbrano
varianto, ki pri oceni vrednosti in učinkov investicije upošteva tudi vse
pogoje iz te uredbe, ter študija izvedbe. Izdelavo investicijskega programa
zagotovi investitor, ki po pridobitvi gradbenega dovoljenja preveri, če so se spremenila
pomembnejša izhodišča (na primer cene, roki in čas gradnje), da bi bilo
potrebno izdelati novelacijo investicijskega programa v skladu s to uredbo; 
5.     
v primeru, ko je bila priprava dokumentacije opredeljena kot samostojna
faza, projekt pa je bil s predvidenimi izdatki za to fazo vključen v načrt
razvojnih programov, se izdela investicijski program, ki v načrtu financiranja
povzame že realizirane izdatke v pripravljalni fazi projekta ter zajema oceno
vseh ostalih predvidenih izdatkov v naslednjih fazah izvedbe.
23. člen
(vrste in vsebina investicijske dokumentacije)
(1) Ministrstvo ali drug investitor pred zagotovitvijo
dokumenta identifikacije investicijskega projekta, pri drugih ministrstvih ter
v samoupravni lokalni skupnosti, v kateri se obrambni projekt načrtuje, preveri
morebitne dopolnjujoče investicijske potrebe, s katerimi ima obrambni projekt
stične točke, ter jih smiselno in po potrebi vključi v celovit projekt. Če v
roku 30 dni druge potrebe niso izkazane, ministrstvo zagotovi dokument identifikacije
investicijskega projekta na podlagi podatkov, ki jih ima na razpolago. 
(2) Dokument identifikacije investicijskega projekta obsega
vse podatke iz tretjega odstavka 9. člena te uredbe in predstavlja podlago za
začetek postopka priprave državnega prostorskega načrta. Priprava projektne in
druge dokumentacije se lahko opredeli kot samostojna faza, pri čemer se
investicijska vrednost pripravljalne faze oceni na podlagi predvidenih
stroškov, ki bodo nastali v času priprave državnega prostorskega načrta. Če je
na podlagi razpoložljivih podatkov mogoče, pa se določi tudi okvirna
investicijska vrednost za ostale faze. 
(3) V primerih, ko državni prostorski načrt zajema celovit
projekt, ki ga sestavlja več projektov, nosilec državnega prostorskega načrta
pred sprejemom sklepa o pripravi državnega prostorskega načrta zagotovi
dokument identifikacije investicijskega projekta. Investitorji, vključeni v
celovit projekt, zagotovijo za svoj del projekta dokument identifikacije.
Nosilec državnega prostorskega načrta zagotovi, da se dokumenti identifikacije
združijo v enoten dokument, ki zajema celotno pripravljalno fazo in po možnosti
tudi okvirno investicijsko vrednost za ostale faze. V primeru, če investitorji
še niso znani, pripravi dokument identifikacije investicijskega projekta v
celoti nosilec državnega prostorskega načrta. 
(4) V predinvesticijski zasnovi se na podlagi okvirno
zastavljenih ciljev in zbranih strokovnih podlag ocenijo ter vrednotijo
posamezne variante s prostorskega, okoljskega, ekonomskega in funkcionalnega
vidika. V primeru, ko je z vidika umestitve v prostor mogoča le ena varianta,
se v predinvesticijski zasnovi utemelji izbira optimalne variante.
24. člen
(obravnava investicijske dokumentacije in vključitev v načrt
razvojnih programov)
Obravnava investicijske dokumentacije za obrambne projekte,
ki se umeščajo v prostor z državnim prostorskim načrtom, ter zagotavljanje
proračunskih sredstev zanje poteka po postopkih, določenih s to uredbo, in
sicer: 
1.     
dokument identifikacije investicijskega projekta zagotovi ministrstvo,
ki ga po predhodni uskladitvi z ministrstvom, pristojnim za prostor, potrdi s
sklepom minister. Ministrstvo predlaga uvrstitev projekta v načrt razvojnih
programov za spremljanje in izvajanje načrta financiranja v okviru proračuna
Republike Slovenije; 
2.     
v primeru, ko je izdelan dokument identifikacije investicijskega
projekta za celovit projekt, tega po predhodni uskladitvi z ministrstvom,
pristojnim za prostor, s sklepom potrdijo ministri, v delovno področje katerih
spadajo posamezni projekti, ki sestavljajo celovit projekt. Predlagatelj
projekta za uvrstitev v načrt razvojnih programov je ministrstvo, v delovno
področje katerega spada nosilec državnega prostorskega načrta; 
3.     
predinvesticijsko zasnovo zagotovi ministrstvo, v primeru celovitega
projekta pa nosilec državnega prostorskega načrta. Predinvesticijsko zasnovo s
sklepom potrdi minister po predhodnem pozitivnem mnenju ministra, pristojnega
za prostor; 
4.     
investicijsko zasnovo zagotovi ministrstvo, v primeru celovitega projekta
pa nosilec državnega prostorskega načrta. Investicijsko zasnovo s sklepom
potrdi minister oziroma v primeru celovitega projekta nosilec državnega
prostorskega načrta v soglasju z ministri, v delovno področje katerih spadajo
posamezni projekti; 
5.     
druga potrebna investicijska dokumentacija se potrdi v skladu s to
uredbo; 
6.     
kadar je priprava investicijske dokumentacije opredeljena kot samostojna
faza, se v načrt razvojnih programov vključijo posamezne faze s pripadajočimi
načrti financiranja.
25. člen
(občinski projekti)
Določbe tega poglavja se smiselno uporabljajo tudi za
pripravo investicijske dokumentacije in ocenjevanje investicij za načrtovane
ureditve za potrebe obrambe, ki se umeščajo v prostor na podlagi občinskih
podrobnih prostorskih načrtov.
6. MERILA ZA UGOTAVLJANJE UČINKOVITOSTI INVESTICIJE
26. člen
(taktična, tehnična, tehnološka, finančna, ekonomska in
razvojna merila)
(1) Pri ocenjevanju učinkovitosti investicije na obrambnem
področju se glede na predvideno vrednost, možnost izračuna finančnih kazalcev
ter vrsto investicije upoštevajo taktična, tehnična, tehnološka, finančna,
ekonomska in razvojna merila. 
(2) S taktičnimi, tehničnimi in tehnološkimi merili se
ugotavlja upravičenost investicije s stališča ministrstva oziroma drugega
investitorja. Taktična, tehnična in tehnološka merila so: 
-       
stopnja doseganja zahtevanih obrambnih, vojaških ali drugih zmogljivosti
na podlagi prevzetih ciljev sil oziroma drugih dokumentov glede na vrsto,
obseg, čas in operativno pripravljenost; 
-       
doseganje meril in pogojev obrambne infrastrukture z vidika varnosti in
avtonomnosti delovanja; 
-       
stopnja doseganja operativne pripravljenosti (razpoložljivosti za
uporabo); 
-       
izpolnjevanje vojaških standardov s poudarkom na kompatibilnosti
(povezljivosti) investicije z obstoječimi in z drugimi oborožitvenimi ter
logističnimi sistemi zlasti članic Nata; 
-       
izpolnjevanje zahtev standardizacije in tipizacije; 
-       
doseganje zanesljivosti delovanja in sposobnosti preživetja; 
-       
doseganje zahtev vzdrževanja ter zanesljivosti oskrbe; 
-       
doseganje premičnosti in premestljivosti sil; 
-       
izpolnjevanje okoljevarstvenih zahtev; 
-       
zahteve glede varne uporabe ter varnosti in zdravja pri delu. 
(3) Za izračun predvidene obrambne moči in sposobnosti
posamezne investicije se lahko uporabi primerljiva metodologija, ki jo
uporablja Nato. 
(4) Finančna in ekonomska analiza investicije se izdelata v
skladu z merili in na način, določen z metodologijo za pripravo in obravnavo
investicijske dokumentacije na področju javnih financ. 
(5) Pri presoji učinkovitosti investicije na obrambnem
področju so najpomembnejša taktična, tehnična in tehnološka merila in se
upoštevajo pri vseh investicijah v skladu s to uredbo.

Uredba o metodologiji za pripravo in obravnavo
investicijske dokumentacije na obrambnem področju (Uradni list RS, št. 105/11) vsebuje naslednje prehodne in
končni določbi:
»7. PREHODNE IN KONČNI DOLOČBI
27. člen
(dokazovanje strokovne
usposobljenosti)
Do izvedbe programa iz 23. člena Uredbe o enotni metodologiji
za pripravo in obravnavo investicijske dokumentacije na področju javnih financ
(Uradni list RS, št. 60/06 in 54/10) za strokovno usposabljanje za pripravo in
obravnavo investicijske dokumentacije, udeležencem pri pripravi in obravnavi
investicijske dokumentacije na obrambnem področju ni treba posebej dokazovati
strokovne usposobljenosti po tej uredbi.
28. člen
(dokončanje postopkov)
(1) Postopki, ki so se začeli pred uveljavitvijo te uredbe,
se dokončajo na podlagi Uredbe o metodologiji za pripravo in obravnavo
investicijske dokumentacije na obrambnem področju (Uradni list RS, št. 9/09). 
(2) Določbe 5. poglavja te uredbe se lahko uporabljajo v
postopkih priprave državnih in občinskih prostorskih aktov, ki so se začeli
pred uveljavitvijo te uredbe, če v postopku priprave državnega oziroma
občinskega prostorskega akta še ni bila zaključena faza primerjave variant.
29. člen
(uskladitev predpisov)
Predpise in interne akte, ki urejajo pripravo in obravnavo
investicijske dokumentacije na obrambnem področju, je treba s to uredbo
uskladiti v šestih mesecih po njeni uveljavitvi, do tedaj pa se uporabljajo
dosedanji predpisi oziroma akti, če niso v nasprotju s to uredbo.
30. člen
(prenehanje veljavnosti)
Z dnem uveljavitve te uredbe preneha veljati Uredba o
metodologiji za pripravo in obravnavo investicijske dokumentacije na obrambnem
področju (Uradni list RS, št. 9/09).
31. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.«.

Uredba
o spremembah in dopolnitvah Uredbe o metodologiji za pripravo in obravnavo
investicijske dokumentacije na obrambnem področju (Uradni list RS, št. 54/21)
vsebuje naslednjo prehodno in končno določbo:
»PREHODNA IN KONČNA DOLOČBA
9. člen
(dokončanje postopkov)
Postopki, ki so se začeli pred uveljavitvijo te uredbe, se
vodijo in dokončajo na podlagi Uredbe o metodologiji za pripravo in obravnavo
investicijske dokumentacije na obrambnem področju (Uradni list RS, št. 105/11).
10. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.«.