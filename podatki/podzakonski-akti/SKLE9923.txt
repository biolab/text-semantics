I. SPLOŠNA DOLOČBA
1. člen
S tem sklepom se urejajo merila in postopek
za določanje višine sredstev za kritje stroškov, ki jih Zavod za pokojninsko in
invalidsko zavarovanje Slovenije (v nadaljnjem besedilu: Zavod) prevzame za
prilagoditev prostorov in delovnih sredstev ter usposabljanja za ohranitev
zaposlitve delovnega invalida.
II. PRILAGODITEV PROSTOROV IN DELOVNIH SREDSTEV V ZVEZI S
POKLICNO REHABILITACIJO
2. člen
Zavod prevzame stroške prilagoditve
prostorov, delovnih sredstev oziroma tehničnih pripomočkov, če je to potrebno
za zagotovitev pravice do poklicne rehabilitacije delovnega invalida.
3. člen
Izvedensko mnenje o potrebi prilagoditve
prostorov, delovnih sredstev oziroma tehničnih pripomočkov poda pristojni
izvedenski organ Zavoda I. stopnje.
4. člen
(1) Višina stroškov prilagoditve prostorov,
delovnih sredstev oziroma tehničnih pripomočkov se določi s pogodbo o poklicni
rehabilitaciji na podlagi najmanj treh predračunov ali ponudb različnih
izvajalcev, ki jih pridobi delodajalec. Če delodajalec ne uspe pridobiti
najmanj treh predračunov ali ponudb različnih izvajalcev, Zavodu predloži
dokumentacijo o povpraševanju najmanj trem ponudnikom oziroma dokazilo, da
lahko prilagoditve opravi, izdela ali dobavi le določen izvajalec.
(2) Zavod prevzame stroške
prilagoditve prostorov in delovnih sredstev največ do višine 10-kratnega zneska
povprečne mesečne bruto plače na zaposlenega v Republiki Sloveniji za
predzadnji mesec pred mesecem, v katerem se določa višina stroškov.
(3) Zavod prevzame stroške prilagoditve
delovnih prostorov, delovnih sredstev in delovnega mesta z ustreznimi
tehničnimi pripomočki na podlagi delodajalčevega zahtevka za kritje stroškov,
ki mu priloži fotografije o izvedeni prilagoditvi ter dokazila o porabljenih
sredstvih.
III. PRILAGODITEV PROSTOROV IN DELOVNIH SREDSTEV V ZVEZI Z
OHRANITVIJO ZAPOSLITVE DELOVNEGA INVALIDA
5. člen
Zavod delno ali v celoti prevzame stroške
prilagoditve prostorov in delovnih sredstev, če je to potrebno za ohranitev
zaposlitve delovnega invalida.
6. člen
(1) Delodajalec uveljavlja sodelovanje
Zavoda pri pokrivanju stroškov prilagoditve prostorov in delovnih sredstev s
pisno vlogo ob prvi premestitvi delovnega invalida na podlagi dokončne odločbe
Zavoda oziroma v primeru ponovne premestitve, če mu iz utemeljenih razlogov ne
more več zagotavljati dela na ustreznem delu.
(2) Pisna vloga mora vsebovati:
-       
pogodbo o zaposlitvi,
-       
opis delovnega mesta na predpisanem obrazcu,
-       
utemeljitev razloga za premestitev na drugo delo,
-       
opis potrebnih posegov,
-       
mnenje strokovne institucije s področja medicine dela ali poklicne
rehabilitacije o ustreznosti prilagoditve,
-       
specifikacijo stroškov predvidene prilagoditve in
-       
najmanj tri predračune oziroma ponudbe različnih izvajalcev. Če
delodajalec ne uspe pridobiti najmanj treh predračunov ali ponudb različnih
izvajalcev, Zavodu predloži dokumentacijo o povpraševanju najmanj trem
ponudnikom oziroma dokazilo, da lahko prilagoditve opravi, izdela ali dobavi le
določen izvajalec.
7. člen
Mnenje o potrebi in ustreznosti
prilagoditve prostorov in delovnih sredstev poda pristojni izvedenski organ
Zavoda I. stopnje.
8. člen
Višino stroškov, katerih plačilo prevzame Zavod
za prilagoditev prostorov in delovnih sredstev, se določi s pogodbo.
9. člen
(1) Zavod prevzame plačilo 50 %
stroškov prilagoditve prostorov in delovnih sredstev za posameznega delovnega
invalida, vendar največ do 10-kratnega zneska 60 % povprečne mesečne bruto
plače na zaposlenega v Republiki Sloveniji za predzadnji mesec pred mesecem, v
katerem se določa višina stroškov.
(2) Če je pri delovnemu invalidu
podana najmanj 80 % telesna okvara Zavod, ne glede na določbo prejšnjega odstavka,
prevzame plačilo 75 % stroškov prilagoditve prostorov in delovnih sredstev,
vendar največ do 15-kratnega zneska 60 % povprečne mesečne bruto plače na
zaposlenega v Republiki Sloveniji za predzadnji mesec pred mesecem, v katerem
se določa višina stroškov.
(3) Delež prevzetih stroškov iz prvega
in drugega odstavka tega člena ne more biti nižji od 3-kratnega zneska 60 %
povprečne mesečne bruto plače na zaposlenega v Republiki Sloveniji za
predzadnji mesec pred mesecem, v katerem se določa višina stroškov
prilagoditve.
(4) Zavod v celoti prevzame stroške
prilagoditve prostorov in delovnih sredstev, če ne presegajo 3-kratnega zneska
60 % povprečne mesečne bruto plače na zaposlenega v Republiki Sloveniji za
predzadnji mesec pred mesecem, v katerem se določa višina stroškov prilagoditve.
(5) Zavod ne prevzame stroškov
prilagoditve prostorov in delovnih sredstev, če ima delodajalec z delovnim
invalidom sklenjeno pogodbo o zaposlitvi za določen čas, ki poteče v roku enega
leta od dneva vloge delodajalca.
IV. PREVZEM STROŠKOV USPOSABLJANJA ZA OHRANITEV ZAPOSLITVE
DELOVNEGA INVALIDA
10. člen
Zaradi ohranitve zaposlitve Zavod delno ali
v celoti prevzame plačilo stroškov usposabljanja delovnega invalida, katerega
izobrazba, usposobljenost in delovne izkušnje ne omogočajo neposredne premestitve
na drugo delo.
11. člen
(1) Delodajalec uveljavlja sodelovanje
Zavoda pri kritju stroškov izvedbe programov usposabljanja, v trajanju največ
12 mesecev, s pisno vlogo ob prvi premestitvi delovnega invalida na podlagi
dokončne odločbe Zavoda oziroma v primeru ponovne premestitve, če mu iz
utemeljenih razlogov ne more več zagotavljati dela na ustreznem delu.
(2) V primeru že izvedenega programa
usposabljanja delodajalec uveljavlja sodelovanje Zavoda pri kritju stroškov
najkasneje v roku šest mesecev po zaključku usposabljanja.
(3) Če je delodajalec sklenil z
delovnim invalidom pogodbo o zaposlitvi za določen čas, uveljavlja sodelovanje
Zavoda pri kritju stroškov programov usposabljanja, če je pogodba o zaposlitvi
sklenjena za najmanj dvojno dobo trajanja programa usposabljanja, šteto od
dneva vloge naprej.
(4) Pisna vloga mora vsebovati:
-       
pogodbo o zaposlitvi,
-       
opis delovnega mesta na predpisanem obrazcu,
-       
utemeljitev razloga za premestitev na drugo delo,
-       
program usposabljanja in
-       
stroškovnik izvedbe programa usposabljanja.
12. člen
(1) Zavod v okviru stroškovnika
programa usposabljanja upošteva upravičene stroške, ki se nanašajo izključno na
samo izvedbo programa usposabljanja.
(2) Upravičeni stroški so:
-       
stroški mentorja, največ do višine 15 % mesečne bruto plače mentorja za
posamezni mesec usposabljanja,
-       
stroški dopolnilnega izobraževanja,
-       
stroški pridobitve nacionalne poklicne kvalifikacije (NPK) in
-       
izgubljeni dohodek zaradi uvajanja na konkretnem delovnem mestu, največ
do višine 20 % plače delovnega invalida na usposabljanju.
13. člen
Mnenje o potrebi po dodatnem usposabljanju
delovnega invalida poda pristojni izvedenski organ Zavoda I. stopnje.
14. člen
Višino stroškov usposabljanja, katerih
plačilo prevzame Zavod ter druge obveznosti delodajalca in Zavoda se natančneje
določijo s pogodbo o sofinanciranju programa usposabljanja.
15. člen
Zavod prevzame plačilo stroškov
usposabljanja v višini upravičenih stroškov iz drugega odstavka 12. člena tega
sklepa, vendar za posamezen mesec trajanja usposabljanja največ v višini 30 %
povprečne mesečne bruto plače na zaposlenega v Republiki Sloveniji za
predzadnji mesec pred mesecem, v katerem se določa višina stroškov.

Sklep o merilih in postopku za določanje
višine sredstev za kritje stroškov prilagoditve prostorov in delovnih sredstev
ter usposabljanja za ohranitev zaposlitve delovnega invalida (Uradni list RS,
št. 6/14) vsebuje naslednjo prehodno in
končni določbi:
»V. PREHODNA IN KONČNI DOLOČBI
16. člen
Postopki za dodelitev sredstev za kritje
stroškov, ki so se začeli pred uveljavitvijo tega sklepa, se dokončajo po
dosedanjih predpisih.
17. člen
Z dnem uveljavitve tega sklepa se preneha
uporabljati Sklep o kriterijih, merilih in postopku za določanje višine
sredstev za prilagoditev prostorov in delovnih sredstev ter usposabljanja za
zaposlitev za delovne invalide (Uradni list RS, št. 34/06 in 96/12 – ZPIZ-2).
18. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep
o spremembah in dopolnitvah Sklepa o merilih in postopku za določanje višine
sredstev za kritje stroškov prilagoditve prostorov in delovnih sredstev ter
usposabljanja za ohranitev zaposlitve delovnega invalida (Uradni list RS, št. 30/23)
vsebuje naslednjo končno določbo:
»KONČNA DOLOČBA
5. člen
Ta sklep začne veljati petnajsti dan po
objavi v Uradnem listu Republike Slovenije.«.