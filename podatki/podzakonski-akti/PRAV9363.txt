I. SPLOŠNE DOLOČBE
1. člen
(vsebina pravilnika)
(1) Ta pravilnik določa varnostne ukrepe pred previsoko napetostjo
dotika na elektrificiranih progah slovenskega železniškega omrežja enosmernega
sistema 3 kV, enofaznega sistema 25 kV, 50 Hz (Dobova) ter enofaznega sistema
15 kV, 16 2/3 Hz (Jesenice).
(2) Varnostne ukrepe pred previsoko napetostjo dotika na
elektrificiranih progah podrobneje določijo upravljavec in prevozniki v svojih
operativnih aktih.
2. člen
(veljavnost drugih predpisov)
(1) Pri delih na napajalnih daljnovodih, elektronapajalnih postajah,
voznem omrežju ter drugih elektroenergetskih napravah in instalacijah veljajo
poleg določb tega pravilnika tudi splošni elektrotehnični predpisi za varstvo
pri delu pred previsoko napetostjo dotika.
(2) Varnostni ukrepi iz tega pravilnika ne izključujejo
uporabe varnostnih ukrepov, določenih v drugih predpisih,v obsegu, ki se nanaša
na elektrificirane železniške proge.
3. člen
(uporaba določb)
Po določbah tega pravilnika se morajo ravnati vsi železniški delavci
in izvajalci del, ki se gibljejo ali opravljajo dela na območju
elektrificiranih tirov.
4. člen
(pomen izrazov)
Izrazi, uporabljeni v tem pravilniku, imajo naslednji pomen:
1.     
»delovišče« je mesto dela na elektrificiranih progah;
2.     
»elektronapajalna postaja« (v nadaljnjem besedilu: ENP) je
elektroenergetski postroj, v katerem se izmenična napetost iz
elektroenergetskega omrežja transformira na nižjo napetost in usmeri v
enosmerno napetost ter nato preko stikal dovaja na vozno omrežje;
3.     
»enofazni sistem 25 kV, 50 Hz« je sistem električne vleke, pri katerem
se elektrovlečna vozila napajajo z enofazno napetostjo 25 kV, frekvence 50 Hz;
4.     
»enofazni sistem 15 kV, 16 2/3 Hz« je sistem električne vleke, pri
katerem se elektrovlečna vozila napajajo z enofazno napetostjo 15 kV, frekvence
16 2/3 Hz;
5.     
»enosmerni sistem 3 kV« je sistem električne vleke, pri katerem se
elektrovlečna vozila napajajo z enosmerno napetostjo 3 kV;
6.     
»izenačitev potenciala« je postopek stalnega ali začasnega povezovanja
medsebojno nepovezanih oziroma ne dovolj povezanih vodnikov ali prevodnih delov
naprav in konstrukcij z električno prevodno zvezo z namenom vzpostavljanja izenačenega
potenciala;
7.     
»izolirana tirnica« je del tirnega traku, ki omogoča kontrolo
zasedenosti tirov, kretnic in progovnih odsekov in ni del povratnega voda;
8.     
»ločilec (odsekovni izolator)« je električna meja med delom voznega
voda, napajanega preko enega stikala, in delom voznega voda, napajanega preko
drugega stikala. Služi za prehod električnih vozil z enega dela voznega voda na
drugi del voznega voda pod obremenitvijo, če sta oba pod napetostjo;
9.     
»ločilnik« je stikalna naprava, ki se lahko izklaplja, kadar skozi njo
ne teče električni tok;
10.  
»ločišče« je električna in mehanska meja med voznim vodom odseka odprte
proge in odseka postaje;
11.  
»nevarno območje« je prostor, ki je omejen z določeno varovalno
razdaljo. Po njem se je prepovedano gibati ali vanj segati z različnim orodjem
ali opremo;
12.  
»napajalni vod voznega omrežja« je vod, ki s posredovanjem prečnih vezi
ali vzdolžnim napajalnim vodom povezuje elektronapajalne postaje z voznim
vodom;
13.  
»obhodni vod voznega omrežja« je vod, ki omogoča električno povezovanje
dveh odsekov voznih vodov odprte proge preko postaje;
14.  
»odjemnik toka« je naprava na strehi električne lokomotive, električnega
motornika in motorne garniture ali merilnega vozila, ki služi za odjemanje toka
s kontaktnega voda;
15.  
»odklopni ločilnik« je stikalna naprava, ki se v sili lahko izklaplja,
tudi ko skozi njo teče električni tok;
16.  
»odsek VO« je del voznega omrežja, ki je napajan preko enega ali več
stikal ter njegovo mejo predstavlja ločilec (odsekovni izolator) ali ločišče;
17.  
»ozemljilo« je kovinski del (prevodnik, trak, palica, plošča, cev),
vkopan v zemljo in je z njo v prevodnem stiku;
18.  
»ozemljitev« je električna prevodna vez prevodnih delov in konstrukcij z
zemljo, vzpostavljena z ozemljilom. Pogojno se s pojmom ozemljitve razume tudi
električna prevodna zveza prevodnih delov naprav in konstrukcij s tirnico –
povratnim vodom, čeprav se taka zveza tehnično opredeljuje kot zaščitna vez s
povratnim vodom;
19.  
»ozemljitvena palica« je varovalna naprava, s katero se vodniki zračnih
vodov voznega omrežja v breznapetostnem stanju povezujejo s tirnico – povratnim
vodom;
20.  
»ozemljitvena vez (ozemljitev)« je električna prevodna vez med
prevodnimi deli naprav in konstrukcijami z ozemljilom;
21.  
»palica za omejitev delovišča« je ozemljitvena palica, opremljena z
rdečo signalno zastavico;
22.  
»pododsek voznega omrežja« je del odseka voznega omrežja postaje,
katerega vozni vodi so ločeni z ločilci ali koncem voznega voda. Pododsek
voznega omrežja postaje sestavljajo vozni vodi posameznih tirov ali skupin
tirov;
23.  
»pooblaščeni vzdrževalec stabilnih naprav električne vleke« je
pooblaščen izvršilni železniški delavec upravljavca, ki izvaja, operativno vodi
in neposredno nadzoruje dela pri vzdrževanju stabilnih naprav električne vleke
ter zagotavlja, da so po končanih delih naprave električne vleke v stanju, ki zagotavlja
varen železniški promet;
24.  
»povratni vod ENP« je del voda od mesta kabelskega priključka na tirnico
do minus pola usmernika;
25.  
»povratni vod« so tirnica ter prečne in vzdolžne vezi, ki povezujejo te
tirnice med seboj in služijo kot povratni vodnik, na katerega se priključujejo
prevodni deli naprav in konstrukcij, ki ne pripadajo obratovalnemu tokokrogu in
ki lahko zaradi okvare pridejo pod napetost;
26.  
»stabilne naprave električne vleke« (v nadaljnjem besedilu: SNEV)
sestavljajo sistem elektroenergetskih naprav in napeljav, potrebnih za
obratovanje električne vleke;
27.  
»stikalo na voznem omrežju« je skupni naziv za ločilnik in odklopni ločilnik,
s katerima se zanesljivo doseže v izklopljenem položaju varnostna razdalja med
polom pod napetostjo in polom brez napetosti;
28.  
»varnostna razdalja« je najmanjša dopustna oddaljenost vodnika oziroma
dela pod napetostjo od dela brez napetosti v katerikoli smeri pri temperaturi
+40 °C in obtežitvi zaradi vetra od 0 do polne vrednosti;
29.  
»varovalna razdalja« je najmanjša dovoljena razdalja med deli pod
napetostjo in delavcem oziroma neizoliranim orodjem ali opremo, ki jo delavec
uporablja, in znaša pri enosmernem sistemu 3 kV 1250 mm, pri enofaznem sistemu
25 kV, 50 Hz ter 15 kV, 16 2/3 Hz pa 1500 mm. Območje, manjše od 1250 oziroma
1500 mm od delov voznega omrežja pod napetostjo, se imenuje nevarno območje. To
se oblikuje radialno od delov voznega omrežja pod napetostjo;
30.  
»vodja del« je delavec, ki izpolnjuje pogoje in opravlja dela in naloge
v skladu z določbami zakona, ki ureja graditev objektov;
31.  
»vozno omrežje« (v nadaljnjem besedilu: VO) je del stabilnih naprav
električne vleke, ki prenaša električno energijo z elektronapajalnih postaj do
elektrovlečnih vozil;
32.  
»vozni vod« (v nadaljnjem besedilu: VV) predstavljajo vodniki, ki
služijo za napajanje elektrovlečnih vozil z električno energijo. Sestavljen je
iz nosilne vrvi, enega ali dveh kontaktnih vodnikov, tokovnih vezi, obešalk in
spojnega materiala;
33.  
»zatezno polje« je del voznega voda, katerega konca sta vpeta na drog
voznega omrežja togo ali preko škripčevja;
34.  
»zvezni vod« je vod, ki po stikalu povezuje napajalni oziroma obhodni
vod z voznim vodom postaje;
35.  
»zaščitna vrv« je kovinska vrv, ki je nameščena po drogovih vozne mreže
(v nadaljnjem besedilu: VM);
36.  
»zaščitni odsek VO« je izolirano in ozemljeno omejeno območje med seboj
povezanih drogov VM z zaščitno vrvjo;
37.  
»zaščitna naprava VO« je naprava, ki preprečuje pojave nevarne napetosti
dotika v delih voznega omrežja, ki normalno niso pod napetostjo.
5. člen
(deli voznega omrežja, ki so normalno pod napetostjo)
Deli voznega omrežja, ki so normalno pod napetostjo, so:
-       
vozni, napajalni in obhodni vodi,
-       
tokovne zveze,
-       
priključni vodi,
-       
ločilne naprave,
-       
oprema za nošenje vodnikov do izolatorjev,
-       
izolatorji,
-       
prenapetostni odvodniki.
6. člen
(deli voznega omrežja, ki normalno niso pod napetostjo)
Deli voznega omrežja, ki normalno niso pod napetostjo, so:
-       
drogovi voznega omrežja,
-       
drogovi in prečke togih portalov,
-       
deli opreme za nošenje vodnikov od izolatorjev do droga voznega omrežja,
-       
drogovi in portali za napajalne vode, ločilnike in odklopne ločilnike,
-       
pogoni ločilnikov in odklopnih ločilnikov,
-       
povratni vod,
-       
vse ozemljitvene vezi in ozemljila.
7. člen
(druge kovinske konstrukcije, ki normalno niso pod
napetostjo)
Druge kovinske konstrukcije oziroma njihovi deli, ki normalno
niso pod napetostjo in so v območju možnega mehaničnega dotika in električnega
vpliva od delov VO, ki so pod napetostjo, so:
-       
kovinski drogovi za razne namene,
-       
drogovi in kovinske omarice komunikacijskih mest ob progi,
-       
kovinske konstrukcije mostov, nadvozov in ograj,
-       
peronske nadstrešnice,
-       
zapornice ali polzapornice,
-       
relejne omarice,
-       
nosilci prostozračnih kabelskih vodov ipd.,
-       
cevovodi,
-       
omarice z jeklenkami za plin,
-       
druge kovinske konstrukcije.
8. člen
(načini izenačitve potencialov kovinskih delov naprav in
konstrukcij v vplivnem območju voznega omrežja)
Načini izenačitve potencialov kovinskih delov naprav in konstrukcij
v vplivnem območju voznega omrežja so:
-       
direktna povezava kovinskih delov naprav in konstrukcij na povratni vod
(tirnico) s kovinskimi vodniki ustreznih presekov,
-       
indirektna povezava kovinskih delov naprav in konstrukcij na povratni
vod (tirnico) preko električnih elementov ali vezij za izenačitev potencialov.
9. člen
(nevtralni, neozemljeni deli voznega omrežja)
Nevtralni, neozemljeni deli voznega omrežja so vodniki nevtralnega
voznega voda.
II. VIRI NEVARNOSTI PREVISOKE NAPETOSTI DOTIKA
10. člen
(glavni potencialni vir nevarnosti)
(1) Glavni potencialni vir nevarnosti je VO, ki je normalno pod
napetostjo.
(2) Neposredni ali posredni dotik s katerim koli delom VO, ki
je normalno pod napetostjo, je življenjsko nevaren, čeprav je napetost v njem
izključena. Šele ko sta opravljeni ozemljitev in izenačitev potencialov, se
šteje, da naprave niso več pod napetostjo.
11. člen
(drugi potencialni viri nevarnosti)
Drugi potencialni viri nevarnosti so:
-       
prekinjeni povratni vod (tirnica, kontinuitetna vez, medtirnična vez),
ki je lahko pod napetostjo tudi, če je napetost v VV tega odseka izključena, če
se opravlja električna vleka po enem ali obeh sosednjih odsekih;
-       
poškodovana‑prekinjena
povezava med vodnikom minus pola ENP in priključno zbiralko‑tirnico tira;
-       
kovinske konstrukcije, ki niso povezane s povratnim vodom in ki so
oddaljene od osi najbližjega elektrificiranega tira pri enosmernem sistemu 3 kV
manj od 9 m, pri enofaznem sistemu 25 kV, 50 Hz manj od 65 m in pri enofaznem
sistemu 15 kV, 16 2/3 Hz manj od 20 m;
-       
prekinjena povezava med zaščitno napravo in tirnico povratnega voda;
-       
prekinjena zaščitna vrv ozemljilnega odseka VO.
12. člen
(opozorila o virih nevarnosti pred previsoko napetostjo
dotika)
(1) Železniški delavci in druge osebe, ki imajo pravico dostopa
in opravljanja del na železniškem območju elektrificiranih tirov, morajo biti
pravočasno poučeni o nevarnostih na elektrificiranih progah.
(2) Opozorilo o nevarnosti pred previsoko napetostjo dotika se
javno objavi na območju elektrificiranih prog na vidnih mestih v prostorih,
kjer se zadržujejo potniki in drugi uporabniki železniških storitev.
(3) Opozorilo mora biti oblikovano tako, da je vidno in berljivo
z razdalje dveh metrov. V sredini opozorila je treba pod besedilo z rdečo barvo
natisniti elektrotehnično puščico, katere skupna višina znaša 70% višine
besedila.
(4) Vsebina in oblika opozorila o nevarnostih pred previsoko napetostjo
dotika sta določeni v prilogi 1, ki je sestavni del tega pravilnika.
III. PREPOVEDI
13. člen
(splošne prepovedi)
(1) Ne glede na napetostno stanje v voznem omrežju je prepovedano:
-       
nameščanje in premikanje ozemljitvenih palic ter dotikanje njihovih
vodnikov brez ustreznih varovalnih sredstev oziroma v nasprotju s predpisanim
zaporedjem;
-       
približevanje nosilnim konstrukcijam voznega omrežja, na katerih se
dogajajo nenormalni pojavi, kot so prasketanje, iskrenje, svetlikanje, cvrčanje
ipd.;
-       
postavljanje kakršnega koli materiala okoli nosilnih konstrukcij voznega
omrežja v območju njihovih temeljev;
-       
prenašanje pokončnih predmetov, zastav, transparentov in podobnega na
območju elektrificiranih tirov;
-       
vzdigovanje antenskih palic na sredstvih za zveze ali vozilih na odprtih
tovornih vagonih, če so na elektrificiranih tirih ali se gibljejo preko
nivojskega prehoda ceste z elektrificirano železnico;
-       
snemanje in poškodovanje varovalnih naprav, ki varujejo ali opozarjajo
na električne vodnike (polne ali rešetkaste ograje, mreže, opozorila, napisi
ipd.);
-       
metanje kakršnihkoli predmetov na vodnike ali konstrukcije VO;
-       
škropljenje kovinske konstrukcije VO z vodo ali drugo tekočino.
(2) Preden je napetost v VO izključena ter opravljeni
ozemljitev in izenačitev potencialov, je prepovedano:
-       
dotikati se vseh delov VO, ki so normalno pod napetostjo;
-       
dotikati se predmetov, ki visijo z delov VO;
-       
približati se mestu, kjer se odtrgani vodnik VO dotika tal, na razdaljo
manj kot 15 metrov;
-       
približati se s katerimkoli delom telesa, orodjem oziroma neizoliranim
predmetom nevarnemu območju VO;
-       
vzpenjati se na nosilne konstrukcije VO.
14. člen
(prepovedi pri delih na vozilih na elektrificiranih tirih)
Preden je napetost v VO izključena in preden sta opravljeni ozemljitev
ter izenačitev potencialov, je pri delih na vozilih prepovedano:
-       
dotikati se odjemnika toka ali drugih električnih naprav in priprav na
električnih lokomotivah, električnih motornikih in motornih garniturah ali
merilnih vozilih;
-       
vzdigovanje grabelj pri parnih lokomotivah nad zgornji rob strehe
strojevodske kabine;
-       
škropljenje premoga z vodo ali njegovo premetavanje v zalogovniku;
-       
vzpenjanje na streho lokomotiv in motornih voz, lokomotivskega kotla ali
zalogovnika parne lokomotive, na streho potniških in tovornih vagonov, na
motorna vozila za gradnjo in vzdrževanje prog ter na dvigala z gibljivo ročico
in na tovore na odprtih tovornih vagonih, ko so ti na elektrificiranem tiru.
15. člen
(prepovedi pri delih na območju elektrificiranih tirov)
Pred izključitvijo napetosti v VO, ozemljitvijo in
izenačitvijo potencialov je prepovedano:
-       
nakladanje, razkladanje ali prekladanje blaga na odprtih tovornih
vagonih (izjemoma je dovoljeno razkladanje vagonov serije Fac in Eamos, s
katerimi se dostavlja gramoz na odprto progo);
-       
ročno pranje zunanjih površin vozil z vodnim curkom;
-       
delo dvigal in druga dela (postavljanje opažev, sekanje drevja, odstranjevanje
podrasti), če bi se lahko s katerim koli delom stroja ali predmetom približali
na razdaljo, manjšo od 3 m, od dela VO pod napetostjo.
16. člen
(prepovedi pri vzdrževalnih delih na območju elektrificiranih
tirov)
Pred izključitvijo napetosti v VO, ozemljitvijo in
izenačitvijo potencialov je pri vzdrževalnih delih prepovedano:
-       
izvajanje vseh vzdrževalnih del, pri katerih lahko pride delavec s
telesom ali orodjem v nevarno območje;
-       
dotikanje vodnikov z golimi rokami ali neizoliranim orodjem, kot so: žicevodi
ali žice zračnih TK vodov, energetski zračni vodi, tudi ko je napetost v njih
izključena, če je njihova vzporedna dolžina z VO enaka ali večja kot 1600 m pri
enosmernem sistemu 3 kV ali 800 m pri enofaznem sistemu 25 kV, 50 Hz ter 15 kV,
16 2/3 Hz;
-       
nagibanje čez zaščitno mrežo svetlobnega signala, ko ta sega v nevarno
območje;
-       
zadrževanje na ploščadi svetlobnega signala v času, ko po tiru poleg
njega vozi elektrovlečno vozilo z dvignjenim odjemnikom toka;
-       
dotikanje z golimi rokami ali neizoliranim orodjem: dveh tirnic enega
tira, koncev dveh tirnic v istem tirnem traku, ki sta spojena z izolirnim
tirnim stikom ali med katerima je pretrgana prespojitev, tirnice z ene in druge
strani njenega zloma ali prereza, koncev ločenih ali prekinjenih vodnikov iskrišč,
tirnih dušilk, povratnega voda, zaščitne naprave in ozemljitev;
-       
zamenjati iskrišča, zaščitne naprave VO ali tirne dušilke, ne da bi jih
prej premostili.
IV. PREVOZ TOVOROV S PREKORAČENIMI MERAMI V VIŠINO
17. člen
(nivojska križanja z elektrificirano progo)
(1) Za izredne prevoze čez nivojske prehode mora izvajalec izrednega
prevoza pridobiti soglasje upravljavca.
(2) Izredni prevozi s cestnimi vozili s prekoračenimi merami v
višino čez nivojske prehode z elektrificirano progo so dovoljeni ob navzočnosti
vzdrževalca stabilnih naprav električne vleke.
(3) Pred vožnjo vozila iz prejšnjega odstavka morajo biti v pisni
obliki določeni varnostni ukrepi med cestnim prevoznikom in upravljavcem javne
železniške infrastrukture.
18. člen
(izredni prevozi)
Izredni prevozi po železnici, ki prekoračujejo nakladalni profil
ali predpisane kode proge, so dovoljeni pod pogoji, ki jih določa Prometni
pravilnik (Uradni list RS, št. 123/07).
V. SKUPNE DOLOČBE O VARNEM DELU
19. člen
(varnostne razdalje med VO pod napetostjo in progovnimi
vozili)
(1) Progovna vozila in progovni delovni stroji se lahko
približajo z najbolj izpostavljenim delom k delom VO pod napetostjo, na
povečano varnostno razdaljo 300 mm pri enosmernem sistemu 3 kV ter 500 mm pri
enofaznem sistemu 25 kV, 50 Hz in 15 kV, 16 2/3 Hz.
(2) Približevanje vozil in strojev iz prejšnjega odstavka je dovoljeno
pod naslednjimi pogoji:
-       
da ima vozilo oziroma stroj mehanična ali druga enakovredna omejila za
gibljive dele, ki ne dopuščajo prekoračitve najmanjše varnostne razdalje;
-       
da so vsi kovinski deli vozila oziroma stroja zanesljivo spojeni z
galvansko zvezo preko kolesnih dvojic s tirnico
-       
povratnim vodom.
20. člen
(ozemljitvene palice)
(1) Za omejitve delovišča, ozemljitve delovišča, izenačenja potencialov
v VO in za ugotavljanje breznapetostnega stanja v VO, se smejo uporabljati samo
ozemljitvene palice, ki imajo ustrezno potrdilo o uporabnosti, izdano od
pooblaščene organizacije. Ozemljitvena palica, s katero se ugotavlja
breznapetostno stanje v VO, mora imeti na stezni glavi pritrjeno žično varovalko
(bakrena žica preseka 2,5 mm2).
(2) Ozemljitvena palica, skozi katero je stekel tok kratkega stika,
se ne sme uporabljati, dokler je ne pregleda in preskusi pooblaščena
organizacija.
21. člen
(odgovorna oseba pri delih brez izključitve napetosti v VO)
(1) Pri delih, ki se po določbah tega pravilnika lahko opravljajo
brez izključitve napetosti v VO, kadar jih opravljajo delavci za vzdrževanje
voznega omrežja, je za varnost na delovišču odgovoren pooblaščeni vzdrževalec
stabilnih naprav električne vleke.
(2) Pri delih, ki se po določbah tega pravilnika lahko opravljajo
brez izključitve napetosti v VO, kadar jih opravljajo delavci upravljavca javne
železniške infrastrukture, ki ne pripadajo službi za vzdrževanje voznega omrežja,
je za varnost na delovišču odgovoren njihov vodja del, ki je usposobljen za izvršilnega
železniškega delavca vzdrževalca prog, objektov in opreme proge, vzdrževalca
signalnovarnostnih naprav ali vzdrževalca telekomunikacijskih omrežij in
opreme.
(3) Pri delih, ki se po določbah tega pravilnika lahko opravljajo
brez izključitve napetosti v VO, kadar jih opravljajo delavci, ki niso delavci
upravljavca, je za varnost na delovišču odgovoren njihov vodja del, ki je
usposobljen za izvršilnega železniškega delavca vzdrževalca stabilnih naprav
električne vleke, vzdrževalca prog, objektov in opreme proge, vzdrževalca signalnovarnostnih
naprav ali vzdrževalca telekomunikacijskih omrežij in opreme. Če njihov vodja
del ni usposobljen za izvršilnega železniškega delavca iz prejšnjega stavka,
mora za varnost na delovišču skrbeti delavec upravljavca, ki je usposobljen za
izvršilnega železniškega delavca za ustrezno področje.
22. člen
(odgovorna oseba pri delih z izključitvijo napetosti v VO)
Pri delih, ki se po določbah tega pravilnika morajo
opravljati z izključitvijo napetosti v VO, je za omejitev delovišča, ozemljitev
in izenačitev potencialov odgovoren pooblaščeni vzdrževalec stabilnih naprav
električne vleke.
23. člen
(pristojnosti in odgovornosti pooblaščenega vzdrževalca stabilnih
naprav električne vleke)
(1) Pooblaščeni vzdrževalec stabilnih naprav električne vleke
ima, kadar dela opravljajo delavci za vzdrževanje VO, naslednje pristojnosti in
odgovornosti:
-       
ureja in uveljavlja vse potrebne varnostne ukrepe pri vzdrževanju VO;
-       
po izvedenih vseh potrebnih varnostnih ukrepih izda pisno dovoljenje za
delo, ki ga podpišejo vsi delavci, ki sodelujejo pri tem delu;
-       
delavce je dolžan seznaniti z napetostnim stanjem na napravah, zahtevati
uporabo osebne zaščitne opreme in nadzirati njihovo delo;
-       
po končanem delu se mora prepričati, ali so vsi delavci zapustili mesto
dela, jih obvestiti, da se zavarovanje ukinja in da ne smejo opravljati
nobenega dela v nevarnem območju. Šele ko vsi delavci to pisno potrdijo, odredi
odstranitev varovalnih sredstev in opreme.
(2) Pooblaščeni vzdrževalec stabilnih naprav električne vleke
ima, kadar dela opravljajo delavci, ki ne pripadajo službi za vzdrževanje
voznega omrežja, naslednje pristojnosti in odgovornosti:
-       
pred začetkom del mora nedvoumno seznaniti njihovega vodjo del na kraju
dela z napetostnim stanjem v VO na delu proge, na katerem se bodo opravljala
dela, in z mejo delovišča, znotraj katere bo v času del napetost v delu VO
izključena, njeni deli ozemljeni in izenačeni potenciali;
-       
po izvedenih vseh potrebnih varnostnih ukrepih izda njihovemu vodji del
pisno dovoljenje za delo (original);
-       
po prejemu dovoljenja za delo njihov vodja del izda svojim delavcem
dovoljenje za začetek del;
-       
od prejema dovoljenja za delo je njihov vodja del na delovišču odgovoren
za varnost delavcev po določbah tega pravilnika;
-       
dolžan je prekiniti vsa dela, ki bi lahko ogrožala stabilnost ali
delovanje voznega omrežja;
-       
po končanih delih vodja del pisno obvesti pooblaščenega vzdrževalca
stabilnih naprav električne vleke, da so dela končana in da so vsi delavci
zapustili mesta del;
-       
po prejemu pisnega obvestila o končanju del vzdrževalec stabilnih naprav
električne vleke preveri, ali so izpolnjeni pogoji za vzpostavljanje
napetostnega stanja. Ko ugotovi, da so vsi pogoji za vzpostavitev napetostnega
stanja izpolnjeni, lahko prične z vzpostavljanjem napetostnega stanja voznega omrežja.
24. člen
(pristojnosti in odgovornosti delavcev)
(1) Vsak delavec, ki dela ali se mudi na območju delovišča, mora
upoštevati določbe tega pravilnika, na njegovi podlagi izdanih navodil ter
določb varnostnega načrta, če je bil izdelan. Izpolnjevati mora navodila vodje
del in pooblaščenega vzdrževalca stabilnih naprav električne vleke in pri delu
uporabljati vsa predpisana varovalna sredstva in opremo.
(2) Med svojim delom delavec ne sme prehajati meje delovišča.
(3) Kadar ni jasno, kaj natančno pomenijo določbe tega pravilnika,
mora delavec zahtevati potrebna pojasnila pri svojemu vodji del.
VI. VARNOSTNI UKREPI PRI DELIH, KI ZAHTEVAJO IZKLJUČITEV
NAPETOSTI
25. člen
(zavarovanje delovišča)
(1) V zahtevi po izključitvi napetosti mora biti naveden odsek
VO, tir ali območje, ter vrsta voda (vozni vod, napajalni vod, obhodni vod, …),
na katerem se bodo dela opravljala.
(2) Delovišče mora biti z vseh strani, od koder je možen prenos
napetosti, omejeno s palicami za omejitev delovišča. Največja dovoljena
razdalja med palicami za omejitev delovišča pri enosmernem sistemu 3 kV je 1600
m ali izjemoma največ dolžina enega zateznega polja in 800 m pri enofaznem
sistemu 25 kV, 50 Hz ter 15 kV, 16 2/3 Hz.
(3) Največja dovoljena razdalja med dvema ozemljitvenima palicama
na mestu dela v postajah, na odprti dvotirni in enotirni progi pri enosmernem
sistemu 3 kV je 800 m, pri enofaznem sistemu 25 kV, 50 Hz ter 15 kV, 16 2/3 Hz
pa 200 m.
(4) Če je pri delih na VO postaje ali odprte enotirne proge ali
odprte dvotirne proge napetost v vseh vodih izključena, ni treba postavljati
ozemljitvenih palic na kraju dela, če je z njega vidna vsaj palica za omejitev
delovišča.
(5) Če je med delom treba prestavljati ozemljitvene palice, palice
za omejitev delovišča in zveze za izenačitev potencialov, morajo vsi delavci
zapustiti mesto dela. Z delom lahko nadaljujejo po premestitvi palic in zvez za
izenačitev potencialov.
(6) Ozemljitvene palice se lahko odstranijo šele tedaj, ko je
zadnji delavec zapustil mesto dela.
(7) Ozemljevanje VO preko ploščadi motornega progovnega vozila
za posebne namene ni dovoljeno.
26. člen
(ozemljitev in izenačitev potencialov)
(1) Izenačitev potencialov med voznim vodom, povratnim vodom
(tirnica) in drogovi VO, ki so posamično povezani na tirnico – povratni vod, se
izvede s postavitvijo ozemljitvene palice med voznim vodom in tirnico –
povratni vod.
(2) Pri odprtem skupinskem ozemljevanju se izenačitev potencialov
med voznim vodom, tirnico – povratni vod in drogom voznega omrežja izvede s
postavitvijo ozemljitvene palice med voznim vodom in tirnico – povratni vod in
z začasno povezavo med tirnico – povratni vod in drogom voznega omrežja.
(3) Izenačitev potencialov med kovinskimi konstrukcijami, navedenimi
v 7. členu tega pravilnika, ki niso stalno povezane na tirnico – povratni vod,
in voznim vodom se izvede s postavitvijo začasne zveze med maso teh konstrukcij
in povratnim vodom.
(4) Ob popolni prekinitvi več vzporednih voznih vodov morajo
biti vsi vodniki medsebojno spojeni z začasnimi zvezami za izenačitev
potencialov in ozemljeni na tirnico – povratni vod – enega tira s postavljanjem
ozemljitvenih palic na obeh straneh mesta prekinitve.
(5) Če je začasna zveza za izenačitev potencialov izvedena z
uporabo ozemljitvene palice, je v tem primeru ta palica tudi palica za
ozemljitev delovišča. Za omejitev delovišča se mora v vsakem primeru uporabiti
palica za omejitev delovišča.
(6) Izenačitev potencialov se vedno izvaja šele, ko so palice
za omejitev delovišča že postavljene.
27. člen
(zavarovanje neprekinjenosti povratnega voda VO)
(1) Noben stalni vodnik povratnega voda ne sme biti prekinjen
ali odstranjen prej, preden se namesto njega ne namesti začasni vodnik, ne
glede na to, ali je VO pod napetostjo ali ne.
(2) Noben začasni vodnik povratnega voda se ne sme odstraniti
prej, preden se ponovno ne namesti stalni vodnik.
(3) Glede začasnih vodnikov povratnega voda VO veljajo naslednje
zahteve:
-       
za enosmerni sistem 3 kV se mora uporabljati s prozorno izolacijo
izolirana bakrena vrv s presekom 95 mm2;
-       
za enofazna sistema 25 kV, 50 Hz ter 15 kV, 16 2/3 Hz se mora
uporabljati s prozorno izolacijo izolirana bakrena vrv s presekom najmanj 50
mm2;
-       
stopnja izolacije izoliranih vodnikov mora biti 1 kV;
-       
začasni vodniki morajo biti na svojih koncih opremljeni s priključki za
spenjanje;
-       
na en priključek za spenjanje se sme priključiti samo en vodnik.
(4) Na kraju priključka povratnega voda na povratni vod ENP
se za začasni vodnik povratnega voda uporabijo enaki vodniki, kot so
uporabljeni v prvi alineji prejšnjega odstavka, vendar njihov skupni presek ne
sme biti manjši od skupnega preseka stalnih vodnikov.
(5) Začasno zavarovanje neprekinjenosti povratnega voda se
mora izvesti s posebnimi sponami za tirnice. Spone so nameščene z obeh strani
mesta, kjer se bodo prekinjali stalni vodniki povratnega voda. Spone so
medsebojno povezane z začasnim vodnikom, kot je določeno v tretjem odstavku tega
člena.
(6) Če je začasni vodnik povratnega voda sestavljen iz več
delov, morajo biti ti prej zanesljivo medsebojno spojeni.
(7) Načine začasnega zavarovanja neprekinjenosti povratnega voda
natančneje določa navodilo o varnostnih ukrepih pred previsoko napetostjo
dotika na elektrificiranih progah, ki ga izda upravljavec.
(8) Pri prekinitvi ali odstranitvi vodnikov povratnega voda mora
biti navzoč pooblaščeni vzdrževalec stabilnih naprav električne vleke.
Navzočnost pooblaščenega vzdrževalca stabilnih naprav električne vleke ni
potrebna, če je v skupini za vzdrževanje prog in progovnih naprav en delavec,
ki je poučen in pooblaščen za dela na povratnem vodu. Stalne vodnike povratnega
voda sme ponovno nameščati samo pooblaščeni vzdrževalec stabilnih naprav
električne vleke.
(9) Na mestu priključka povratnega voda na povratni vod ENP
mora ostati vsaj en priključek na tirni trak, da bi se preko njega ohranila
neprekinjenost te zveze. Če to ni mogoče, se mora napajanje iz take ENP
izločiti.
28. člen
(zavarovanje neprekinjenosti ozemljitvenih vezi)
(1) Nobena stalna ozemljitvena vez ne sme biti prekinjena ali
odstranjena prej, preden se namesto nje ne namesti ustrezna začasna
ozemljitvena vez, ne glede na to, ali je VO pod napetostjo ali ne.
(2) Nobena začasna ozemljitvena vez se ne sme odstraniti prej,
preden se ponovno ne namesti stalna ozemljitvena vez.
(3) Za začasne ozemljitvene vezi veljajo glede presekov vodnikov
iste določbe kot za vodnike povratnega voda.
(4) Začasna skupinska ozemljitvena vez se izvede tako, da se
posamezni konci ozemljitvenih vrvi, ki bodo sneti s tirnice – povratnega voda,
pred tem spojijo z začasnimi vodniki povratnega voda. Nato se vsaka posamezna
ozemljilna vez sname s tirnice in njen prosti konec spoji z istim vodnikom.
(5) Začasni vodnik povratnega voda, na katerega je
priključena skupinska ozemljitvena vez, se po ponovni namestitvi stalnih
vodnikov povratnega voda ne sme sneti, preden se ne obnovijo tudi stalne vezi
vseh konstrukcij, ki so bile začasno priključene nanj.
(6) Pri prekinitvi ali odstranitvi ozemljitvenih vezi mora
biti navzoč pooblaščeni vzdrževalec stabilnih naprav električne vleke.
Navzočnost pooblaščenega vzdrževalca stabilnih naprav električne vleke ni
potrebna, če je v skupini za vzdrževanje prog in progovnih naprav delavec, ki
je poučen in pooblaščen za dela na ozemljitvah. Stalne ozemljitvene vezi sme
ponovno nameščati samo pooblaščeni vzdrževalec stabilnih naprav električne
vleke.
29. člen
(posebne obveznosti delavcev pri vzdrževanju)
(1) Ob atmosferskih praznitvah je treba delo prekiniti in počakati,
da je nevarnost mimo, delavci pa se morajo umakniti od vseh konstrukcij VO.
(2) Pri delih na VO enega tira, kadar so vozni vodi sosednjih
tirov pod napetostjo, morajo biti delavci pozorni na dele VO teh tirov, ki
segajo proti njim. Ko po sosednjem tiru vozijo elektrovlečna vozila z
dvignjenim odjemnikom toka, morajo za ta čas delavci prenehati delo in
počakati, da vozila odpeljejo mimo.
(3) Pri delih na nosilnih konstrukcijah, ki nosijo vode,
napajane preko več stikal, je treba na konstrukcijo med VV pod napetostjo in VV
brez napetosti začasno namestiti razmejitvene označbe.
VII. VZDRŽEVANJE SIGNALNOVARNOSTNIH IN TELEKOMUNIKACIJSKIH
NAPRAV TER ELEKTROENERGETSKIH NAPRAV, KO JE VOZNO OMREŽJE POD NAPETOSTJO
30. člen
(pogoji za varno delo)
Kadar je vzporedna dolžina žicevoda, signalnovarnostnih in
telekomunikacijskih vodov, energetskih vodov (kabelskih in prostozračnih) z VO
pod napetostjo daljša kot:
-       
pri enosmernem sistemu 3 kV 1600 m in je njihova srednja oddaljenost od
osi najbližjega elektrificiranega tira manjša od 9 m,
-       
pri enofaznem sistemu 25 kV, 50 Hz 800 m in je njihova srednja
oddaljenost od osi najbližjega elektrificiranega tira manjša od 65 m,
-       
pri enofaznem sistemu 15 kV, 16 2/3 Hz 800 m in je njihova srednja
oddaljenost od osi najbližjega elektrificiranega tira manjša od 20 m, je treba
pri delih na njih uporabiti enega od naslednjih varnostnih ukrepov:
a) ozemljitev s pomožnim ozemljilom na kraju dela, pri čemer
se morajo uporabljati zaščitne rokavice za napetost do 1000 V;
b) ozemljitev z dvema ozemljiloma levo in desno od mesta dela,
pri čemer se morajo uporabljati zaščitne rokavice za napetost do 1000 V;
c) izolacijska ločitev delavca od zemlje in vseh kovinskih konstrukcij,
ki so v zvezi z zemljo, z izolacijskim pogrinjalom ali ploščadjo, najmanjše
stopnje izolacije 1000 V.
31. člen
(začasne tokovne vezi)
Pred začetkom del na spajanju prekinjenih vodnikov ali
žicevodov, kovinskih plaščev in armatur energetskih, telekomunikacijskih in
signalnih kablov oziroma vodnikov prostozračnih vodov mora biti zagotovljena
neprekinjenost vodnika plašča ali armature z namestitvijo začasne tokovne vezi.
Najmanjši presek take vezi, izdelane iz bakrene vrvi, mora biti 10 mm2.
32. člen
(začasne vezi za izenačitev potencialov)
(1) Kadar se dela z neizoliranim orodjem in se pri tem neposredno
ali posredno dotika dveh ali več delov žicevoda, konstrukcij, energetskih,
telekomunikacijskih in signalnovarnostnih naprav, morajo biti ti medsebojno
povezani z začasnimi vezmi za izenačitev potencialov.
(2) Pri nameščanju začasnih vezi za izenačitev potencialov se
morajo uporabljati zaščitne rokavice za napetost do 1000 V.
33. člen
(dela na napravah za kontrolo zasedenosti tira)
(1) Kadar se opravljajo dela na napravah za kontrolo zasedenosti
tira, ki so na tiru ali poleg njega, se morajo v celoti spoštovati določbe tega
pravilnika, ki se nanašajo na ohranitev neprekinjenosti povratnega voda VO.
(2) Pri zamenjavi posameznih poškodovanih vodnikov se morajo
prej namestiti ustrezni začasni vodniki, kar upravljavec podrobneje določi v
navodilu o varnostnih ukrepih pred previsoko napetostjo dotika na
elektrificiranih progah.
34. člen
(dela na ozemljenih napravah)
Pri delih na signalnovarnostnih, telekomunikacijskih in elektroenergetskih
napravah, ki so ozemljene na tirnico – povratni vod, mora biti ozemljitvena vez
stalno zagotovljena.
35. člen
(delo na napravah, ki segajo v nevarno območje VO)
(1) Če so signali, ki segajo v nevarno območje VO, opremljeni
z mehaničnimi zaščitnimi mrežami, ki na celotnem območju ograjujejo njihovo
ploščad, se dela na napravah, ki segajo v nevarno območje VO, lahko opravljajo
tudi, ko so sosednji vodi VO pod napetostjo.
(2) Zaščitna mreža mora biti nameščena skladno z veljavnim SIST
EN standardom za to področje tako, da preprečuje delavcu, da bi se s telesom
ali orodjem približal delom VO pod napetostjo.
VIII. PRVA POMOČ PONESREČENIM Z ELEKTRIČNIM TOKOM
36. člen
(obveznost dajanja prve pomoči)
Obveznost vsakega delavca in drugih oseb, ki se mudijo na
kraju nesreče, je dati prvo pomoč ponesrečenim z električnim tokom.
37. člen
(prva pomoč ponesrečencu)
(1) Navodilo o dajanju prve pomoči ponesrečenemu z električnim
tokom je v prilogi 2, ki je sestavni del tega pravilnika. Navodilo se na
območju elektrificiranih prog javno objavi na vidnih mestih v prostorih, kjer
se zadržujejo potniki in drugi uporabniki železniških storitev.
(2) Natančnejša navodila o ločitvi in odstranitvi
ponesrečenca od delov VO pod napetostjo ter dajanju prve pomoči so določena v
navodilu o varnostnih ukrepih pred previsoko napetostjo dotika na
elektrificiranih progah upravljavca javne železniške infrastrukture.
IX. PREHODNA IN KONČNA DOLOČBA
38. člen
(prenehanje uporabe)
Z dnem uveljavitve tega pravilnika se preneha uporabljati Pravilnik
o varnostnih ukrepih pred previsoko napetostjo dotika na elektrificiranih
progah (Uradni list RS, št. 11/02).
39. člen
(začetek veljavnosti pravilnika)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-4/2009/ZP16
Ljubljana, dne 12. junija 2009
EVA 2009-2411-0004
dr. Patrick Vlačič l.r.
Minister
za promet

Priloga
1: Opozorilo o nevarnostih pred previsoko napetostjo dotika
Priloga
2: Dajanje prve pomoči ponesrečenemu z električnim tokom