I. SPLOŠNE DOLOČBE 
1. člen
Ta pravilnik določa:
-       namen, obliko in vsebino kartice zdravstvenega zavarovanja (v nadaljnjem
besedilu: KZZ),
-       namen, obliko in vsebino profesionalne kartice (v nadaljnjem
besedilu: PK),
-       način izdaje in uporabe KZZ in PK, 
-       način dostopa do podatkov s KZZ in PK,
-       pooblastila za branje in zapisovanje podatkov s KZZ in PK.
2. člen
Izrazi, uporabljeni v tem pravilniku, imajo
naslednji pomen:
-       KZZ je javna listina, s katero imetnik uveljavlja pravice iz
zdravstvenega zavarovanja;
-       PK je dokument, ki ga pri svojem delu uporabljajo imetniki PK za
dostop do podatkov zavarovane osebe v zbirkah podatkov;
-       rezervna PK je dokument, ki ga imetnik uporablja, kadar se PK
okvari ali jo imetnik izgubi, blokira ipd.;
-       zaledni sistem so zbirke podatkov, do katerih je mogoč dostop s KZZ
ali s PK;
-       (črtana);
-       on-line sistem je način dela, ki omogoča neposreden dostop do
podatkov zavarovane osebe v zbirkah podatkov zalednega sistema;
-       navadno digitalno potrdilo je potrdilo na KZZ, ki se uporablja brez
osebnega gesla in sočasno z uporabo PK omogoča v on-line sistemu dostop do
podatkov v zalednem sistemu;
-       osebno digitalno potrdilo je potrdilo na KZZ, ki se uporablja z
osebnim geslom in omogoča imetniku KZZ dostop do njegovih osebnih podatkov v zalednem
sistemu;
-       digitalno potrdilo je potrdilo na PK, ki se uporablja izključno z
osebnim geslom in omogoča dostop v zbirke podatkov on-line sistema imetniku PK;
-       kvalificirano digitalno potrdilo je potrdilo na PK, ki se uporablja
izključno z osebnim geslom in imetnikom PK omogoča elektronski podpis;
-       personalizacija KZZ in PK je zapis podatkov v mikroprocesor in
zunanjost KZZ in PK;
-       imetnik PK so zdravniki, drugi zdravstveni delavci in sodelavci,
pooblaščeni delavci drugih izvajalcev zdravstvene dejavnosti in pooblaščeni
delavci zdravstvenih zavarovalnic;
-       imetnik KZZ je oseba, ki ji je v skladu s pravili, ki urejajo
obvezno zdravstveno zavarovanje, priznana lastnost zavarovane osebe.
3. člen
(1) Infrastruktura KZZ se skladno z zakonom,
ki ureja zbirko podatkov s področja zdravstvenega varstva, uporablja tudi za
KZZ kot zbirko podatkov, ob tem, da je zagotovljena popolna ločenost pristopov
do podatkov zdravstvenega zavarovanja in do podatkov zbirke KZZ. Podatki iz
zbirke KZZ so namenjeni prenosu podatkov, potrebnih pri zagotavljanju
zdravstvenega varstva, med izvajalci zdravstvenega varstva.
(2) Izdajatelj in lastnik KZZ in PK je
Zavod za zdravstveno zavarovanje Slovenije (v nadaljnjem besedilu: Zavod).
4. člen
KZZ in PK se uporabljata v on-line sistemu.
II. NAMEN UPORABE KZZ IN PK
5. člen
(1) S KZZ uveljavlja zavarovana oseba zdravstvene
storitve iz obveznega zdravstvenega zavarovanja pri izvajalcih, ki imajo za
izvajanje zdravstvene dejavnosti sklenjeno pogodbo z Zavodom (v nadaljnjem
besedilu: izvajalci). 
(2) Izvajalci in pooblaščeni delavci Zavoda
lahko zaradi preverjanja istovetnosti imetnika KZZ zahtevajo od zavarovane
osebe tudi osebno izkaznico ali drug osebni dokument.
(3) Na podlagi pogodbe med Zavodom in
zavarovalnico, ki izvaja prostovoljna zdravstvena zavarovanja, se KZZ lahko
uporablja tudi za dostop do podatkovnih zbirk prostovoljnega zdravstvenega
zavarovanja v skladu s pooblastili za branje in zapisovanje podatkov v on-line sistemu.
6. člen
S PK se zagotavlja pooblaščen dostop do
podatkov zavarovane osebe in drugih podatkov v zalednem sistemu.
III. OBLIKA IN VSEBINA KZZ
7. člen
KZZ je pravokotne oblike dolžine 85,6 mm in
širine 54 mm z reliefno oznako za slepe in ima mikroprocesor. 
8. člen
(1) Na sprednji strani KZZ so vpisani
naslednji vidni podatki:
-       oznaka, da gre za KZZ,
-       šifra izdajatelja KZZ,
-       identifikacijska številka (ZZZS številka),
-       številka izvoda KZZ,
-       ime in priimek zavarovane osebe,
-       rojstni datum zavarovane osebe.
(2) Na hrbtni strani KZZ so izpisani
napotki o načinu ravnanja v primeru izgube ali najdbe KZZ, opozorilo o
prepovedi zlorabe KZZ in druga obvestila.
(3) Na območjih občin, kjer živita
italijanska oziroma madžarska narodnostna skupnost, so podatki iz prvega in
drugega odstavka tega člena izpisani tudi v jeziku italijanske oziroma madžarske
narodnostne skupnosti.
9. člen
(1) V mikroprocesor KZZ so vpisani podatki
o zavarovani osebi, ki so prosto dostopni z uporabo ustrezne informacijske
tehnologije:
-       identifikacijska številka (ZZZS številka),
-       številka izvoda KZZ,
-       ime in priimek,
-       rojstni datum,
-       spol.
(2) Imetnikom PK so v on-line sistemu v
skladu s pooblastili dostopni naslednji podatki o zavarovani osebi in njenih
zdravstvenih zavarovanjih:
a)  osnovni
osebni podatki:
-  identifikacijska številka (ZZZS številka slovenske zavarovane osebe
ali PIN – identifikacijska številka tuje zavarovane osebe),
-  ime in priimek,
-  rojstni datum,
-  spol,
-  državljanstvo,
-  naslov (stalni in/ali začasni);
b)  podatki
o obveznem zdravstvenem zavarovanju (v nadaljnjem besedilu: OZZ):
-  urejenost OZZ in obseg kritja OZZ,
-  o zavezancu za prispevek (registrska številka zavezanca za
prispevek, naziv zavezanca za prispevek, naslov zavezanca za prispevek),
-  vrsta plačnika prispevkov,
-  pravice iz OZZ (do medicinskih pripomočkov
(v nadaljnjem besedilu: MP), kritja potnih stroškov, nadomestil…);
c)  podatki
o izbranih osebnih zdravnikih (splošnem, pediatru, zobozdravniku, ginekologu):
-  o izvajalcu (IVZ šifra izvajalca, naziv izvajalca, naslov
izvajalca, naslov izvajalca),
-  o zdravniku (šifra skupine dejavnosti zdravnika, šifra dejavnosti zdravnika,
IVZ šifra zdravnika, ime in priimek zdravnika),
-  datum izbire zdravnika,
-  datum prekinitve izbire zdravnika;
d)  podatki
o opazovanju nosečnosti:
-  šifra oznake nosečnosti,
-  datum prvega obiska,
-  datum predvidenega poroda,
-  zaporedna številka nosečnosti,
-  datum opazovanja nosečnosti;
e)  podatki
o izdanih in izposojenih MP:
-  o naročilnici (šifra vrste naročilnice za MP, številka izdane
naročilnice, šifra vrste MP, opis vrste MP, opis posebnosti predpisanega MP,
predpisana količina, predpisano obdobje),
-  o izdanem MP (izdana količina, obdobje izdaje, garancijska doba, datum
izdaje naročilnice, datum izdaje oziroma izposoje, datum vračila, odobrena
cena),
-  o dobavitelju (ZZZS številka dobavitelja, naziv dobavitelja),
-  o predpisovalcu MP (IVZ šifra dejavnosti predpisovalca, IVZ
izvajalca predpisovalca, naziv izvajalca predpisovalca, IVZ šifra zdravnika,
ime in priimek zdravnika);
f)   podatki o opravljenih postopkih oploditve z biomedicinsko pomočjo:
-  IVZ šifra izvajalca,
-  naziv izvajalca,
-  IVZ šifra zdravnika,
-  ime in priimek zdravnika,
-  datum opravljenega postopka;
g)  podatki
o zdravilih, izdanih na zeleni recept:
-  o zdravilu (šifra izdanega zdravila, naziv zdravila, količina
zdravila, šifra osnovne enote zdravila),
-  datum in čas izdaje zdravila,
-  razlog izdaje zdravila,
-  o zdravniku predpisovalcu (IVZ šifra zdravnika iz receptnega
obrazca, ime in priimek zdravnika iz receptnega obrazca, šifra izvajalca BPI
predpisovalca iz receptnega obrazca, naziv izvajalca predpisovalca iz
receptnega obrazca),
-  o izdajatelju zdravila (ZZZS številka lekarne, BPI šifra lekarne,
naziv lekarne),
-  šifra obnovljivosti recepta;
h)  podatki
o opredelitvi osebe za posmrtno darovanje organov in tkiv za presaditev:
-  opredelitev osebe,
-  datum opredelitve,
-  datum in čas smrti;
i)    podatki o dopolnilnem zdravstvenem zavarovanju:
-  številka police, 
-  vrsta zavarovanja, 
-  veljavnost zavarovanj;
j)    podatki o zavarovanju tuje zavarovane osebe: 
-    država in nosilec zavarovanja, 
-    listina (vrsta listine, datum izdaje), 
-    začetek in konec veljavnosti zavarovanja, 
-    o pravicah iz zavarovanja (do MP, kritja potnih stroškov,
nadomestil …); 
k)  podatki
o pošiljkah podatkov: 
-    vrsta, številka in status pošiljke, 
-    pripravljalec in prevzemnik pošiljke, 
-    datum priprave in prevzema pošiljke; 
l)    podatki o zdravstvenih delavcih: 
-    ime, priimek in BPI šifra zdravstvenega delavca, 
-    status uspešnosti poizvedbe.
(3) Zavarovana oseba lahko s podpisom
izjave, ki jo da na Zavodu, farmacevtom in zdravnikom, ki niso izbrani osebni
zdravniki, prepove dostop do podatkov o izdanih zdravilih.
10. člen
(1) Na KZZ sta lahko v mikroprocesorju
zapisani tudi navadno digitalno potrdilo in osebno digitalno potrdilo.
(2) V potrdilih iz prejšnjega odstavka so
zapisani naslednji podatki:
-       identifikacijska številka (ZZZS številka),
-       številka izvoda KZZ,
-       ime in priimek zavarovane osebe,
-       rojstni datum,
-       spol,
-       identifikacijska številka nosilca (območne enote zavoda),
-       številka Zavoda.
(3) Podatki iz prejšnjega odstavka so v
potrdilih zapisani v standardni obliki in so prosto dostopni s pomočjo uporabe
ustrezne informacijske tehnologije. 
(4) Poleg potrdil iz prvega odstavka tega
člena so lahko v mikroprocesorju nameščena tudi lastna digitalna potrdila
zavarovane osebe, ki jih zavarovana oseba sama oziroma skladno z navodili
izdajateljev potrdil namesti na KZZ. Za tako naložena lastna digitalna potrdila
odgovarja zavarovana oseba sama.
IV. IZDAJA IN VELJAVNOST KZZ 
11. člen
(1) Za izdajo KZZ se uporabljajo podatki iz
evidenc Zavoda.
(2) (črtan)
12. člen
(1) Zavod izda KZZ novemu upravičencu, ko
je vključen v obvezno zdravstveno zavarovanje. Če KZZ ni možno izdati takoj ali
če je treba izdati novo KZZ zaradi razlogov iz 14. člena tega pravilnika, Zavod
izda zavarovani osebi potrdilo, s katerim ta začasno izkazuje lastnost
zavarovane osebe.
(2) Potrdilo iz prejšnjega odstavka vsebuje
poleg podatkov iz 1. in 2. točke prvega odstavka 9. člena tega pravilnika še:
-       naziv izdajatelja potrdila (območna enota oziroma izpostava Zavoda),
-       številko izdanega potrdila,
-       zapis, da potrdilo začasno nadomešča KZZ,
-       datum, do katerega velja potrdilo,
-       datum izdaje potrdila,
-       žig zavoda in podpis osebe, ki je potrdilo izdala.
13. člen
(črtan)
14. člen
(1) Zavod izda zavarovani osebi na njeno
zahtevo novo KZZ, če:
-       se spremeni katerikoli podatek iz prvega odstavka 8. člena tega
pravilnika,
-       zavarovana oseba KZZ izgubi ali kako drugače ostane brez nje,
-       je KZZ okvarjena ali poškodovana tako, da njena uporaba ni več
možna.
(2) Zavod izda zavarovani osebi novo KZZ
tudi, ko je poteklo deset let od dneva personalizacije KZZ.
15. člen
(1) Zavarovana oseba je vsako izgubo KZZ
dolžna osebno javiti Zavodu takoj, ko je to mogoče.
(2) Stroške za izdajo nove KZZ zaradi
poškodovanja iz malomarnosti ali izgube plača zavarovana oseba. Cena KZZ se
določi s cenikom listin Zavoda.
16. člen
KZZ, ki jo je treba nadomestiti z novo in
ni bila vrnjena, Zavod uvrsti na seznam neveljavnih KZZ.
17. člen
Zavod o vsaki izdani KZZ vodi evidenco s
podatki o:
-       številki izvoda KZZ za zavarovano osebo,
-       personalizaciji KZZ in distribuciji KZZ zavarovani osebi,
-       statusih v življenjskem ciklu KZZ, datumih in vzrokih za nastanek
statusov
-       (črtana),
-       digitalnih potrdilih na KZZ.
V. PODATKI O PROSTOVOLJNEM ZDRAVSTVENEM ZAVAROVANJU
(črtano)
18. člen
(črtan)
VI. OBLIKA IN VSEBINA PK
19. člen
PK je pravokotne oblike, dolžine 85,6 mm in
širine 54 mm, z reliefno oznako za slepe in ima mikroprocesor.
20. člen
(1) Na sprednji strani PK so vpisani
naslednji vidni podatki:
-       oznaka, da gre za PK,
-       šifra izdajatelja PK,
-       ZZZS številka imetnika PK,
-       številka izvoda PK,
-       ime in priimek imetnika PK.
(2) Na hrbtni strani PK so izpisani napotki
o načinu ravnanja z njo, opozorilo o prepovedi zlorabe PK in druga obvestila.
21. člen
(1) V mikroprocesorju PK so vpisani
naslednji podatki:
-       ZZZS številka imetnika PK,
-       številka izvoda PK,
-       ime in priimek imetnika PK.
(2) V mikroprocesorju PK je poleg podatkov
iz prejšnjega odstavka zapisano digitalno potrdilo. Na PK zdravnikov in
farmacevtov je zapisano tudi kvalificirano digitalno potrdilo (v nadaljnjem
besedilu: KDP). 
(3) V potrdilih iz prejšnjega odstavka so
zapisani naslednji podatki:
-       ZZZS številka imetnika PK,
-       številka izvoda PK, 
-       ime in priimek imetnika PK,
-       rojstni datum imetnika PK,
-       spol imetnika PK,
-       davčna številka imetnika PK (samo v KDP),
-       šifra izdajatelja PK.
(4) Podatki iz prejšnjega odstavka so v
potrdilih zapisani v standardni obliki in so prosto dostopni s pomočjo uporabe
ustrezne informacijske tehnologije.
(5) PK in na njej zapisano digitalno
potrdilo sta veljavna deset let od dneva personalizacije. KDP je veljavno pet
let od dneva personalizacije.
21.a člen
Določbe glede oblike in vsebine PK iz 19.,
20. in 21. člena tega pravilnika se uporabljajo tudi za rezervno PK, pri čemer
je na sprednji strani rezervne PK poleg podatkov iz 20. člena tega pravilnika
navedeno tudi besedilo »REZERVNA KARTICA«, na njej pa ni zapisano KDP za
zdravnike in farmacevte.
VI.a IZDAJA IN VELJAVNOST PK
22. člen
(1) Za izdajo PK se uporabljajo podatki iz
evidenc Zavoda.
(2) Zavod izda PK na podlagi skupne prijave
imetnika PK in njegovega delodajalca.
(3) Imetniki PK so zdravstveno osebje
izvajalcev zdravstvene dejavnosti, ki so pogodbeni partnerji Zavoda,
pooblaščeni delavci zavarovalnic za prostovoljno zdravstveno zavarovanje, ki so
pogodbeni partnerji Zavoda, delavci drugih izvajalcev zdravstvene dejavnosti in
drugi pooblaščeni delavci.
23. člen
(1) Imetnik PK je odgovoren za svojo PK. Ta
odgovornost vključuje:
-       navedbo pravilnih osebnih podatkov pri vložitvi prijave za PK,
-       sporočanje sprememb podatkov o imetniku PK v osmih dneh po nastanku
spremembe,
-       sporočanje uničenja ali izgube PK v osmih dneh od nastanka dogodka,
-       preklic PK in digitalnih potrdil v primeru zlorabe, prekinitve
zaposlitve ali smrti imetnika PK,
-       vračilo PK v primeru spremembe vidnih podatkov, blokirane ali
uničene PK.
(2) Imetnik PK s KDP sprejema tudi vse
odgovornosti, ki jih v zvezi z uporabo KDP določa politika overitelja, ki je
izdal KDP.
(3) PK lahko uporablja le imetnik PK, na
čigar ime se glasi. Uporaba PK je mogoča z osebnim geslom – PIN, ki je znan le
imetniku PK.
24. člen
(1) Zavod izda imetniku PK na njegovo
zahtevo novo PK, če:
-       se spremeni katerikoli podatek iz prvega odstavka 20. člena tega
pravilnika,
-       imetnik PK izgubi ali kako drugače ostane brez nje,
-       je PK okvarjena ali poškodovana tako, da njena uporaba ni več mogoča.
(2) Zavod izda imetniku PK novo PK tudi, ko
je poteklo deset let od dneva personalizacije PK.
(3) Stroške za izdajo prve PK za vse
imetnike krije Zavod, razen za imetnike skupine 16 – Referent PZZ. Stroške
izdaje nove PK zaradi poškodovanja iz malomarnosti oziroma izgube krije imetnik
PK. Zavod lahko zaračuna tudi izdajo testnih PK, ki jih uporabljajo razvijalci
programske opreme in imetniki PK za razvoj in vzdrževanje programskih rešitev
za uporabo on-line sistema. Cena PK in testne PK je enaka in se določi s cenikom
listin Zavoda.
(4) PK, ki jo je treba nadomestiti z novo
in ni bila vrnjena, Zavod uvrsti na seznam neveljavnih PK.
25. člen
(1) Delodajalec imetnika PK je pooblaščen,
da imetniku PK podeli ustrezna pooblastila, ki mu omogočajo dostop do tistih
podatkov, ki jih pri svojem delu lahko uporablja.
(2) Vsak imetnik PK ima glede na svojo
vlogo v sistemu zdravstvenega varstva in zdravstvenega zavarovanja natančno opredeljena
pooblastila za delo v tem sistemu. 
(3) Imetnik PK lahko glede na svoja
pooblastila dostopa do posameznih sklopov podatkov zavarovane osebe ali te
podatke zapisuje v on-line sistem.
(4) Seznam pooblastil za branje in
zapisovanje podatkov v sistemu on-line po skupinah imetnikov PK je v Prilogi
tega pravilnika.
(5) Delodajalec je odgovoren za postopke v
zvezi z dodeljevanjem in odvzemom pooblastil imetniku PK, in sicer:
-       jamči za pravilnost podatkov o pooblastilih (dodeljevanje in odvzem
pooblastil),
-       po izdaji PK Zavodu v osmih dneh sporoči vsako spremembo pooblastil
(dodeljevanje in odvzem),
-       imetnika PK seznani s pogoji uporabe PK.
26. člen
Zavod o vsaki izdani PK vodi evidenco s
podatki o:
-       vloženih dokumentih za pridobitev PK,
-       številki izvoda PK,
-       personalizaciji PK in distribuciji PK imetniku,
-       statusih v življenjskem ciklusu PK, datumih in vzrokih za nastanek
statusov,
-       digitalnih potrdilih na PK in njihovi veljavnosti,
-       podeljenih in odvzetih pooblastilih.
VII. ODGOVORNOST 
27. člen
Za zlorabo ali neupravičeno uporabo KZZ
oziroma PK in siceršnje ravnanje v nasprotju s tem pravilnikom, izvajalci, imetniki
KZZ, imetniki PK in druge osebe odškodninsko odgovarjajo po splošnih
odškodninskih predpisih in kazensko, kolikor takšne kršitve vsebujejo elemente
kaznivega dejanja.

Priloga:
Seznam pooblastil za branje in zapisovanje podatkov v sistemu on-line po
skupinah imetnikov PK

Pravilnik o kartici zdravstvenega zavarovanja
(Uradni list RS, št. 89/08)
vsebuje naslednjo prehodno in končno določbo:
»VIII. PREHODNA IN KONČNA DOLOČBA 
28. člen
Z dnem uveljavitve tega pravilnika preneha
veljati Pravilnik o kartici obveznega zdravstvenega zavarovanja (Uradni list
RS, št. 38/02 –prečiščeno besedilo in 54/05).
29. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o kartici
zdravstvenega zavarovanja (Uradni list RS, št. 12/09) vsebuje naslednjo končno določbo:
»2. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o kartici
zdravstvenega zavarovanja (Uradni list RS, št. 91/09) vsebuje naslednjo končno določbo:
»2. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o kartici zdravstvenega zavarovanja (Uradni list RS, št. 39/12) vsebuje naslednjo končno določbo:
»17. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o kartici zdravstvenega zavarovanja (Uradni list RS, št. 27/14) vsebuje naslednjo prehodno in
končno določbo:
»5. člen
Ne glede na določbo petega odstavka 21.
člena pravilnika, veljajo PK, na njej zapisana digitalna potrdila in KDP, ki so
bila izdana pred 11. julijem 2013, pet let od dneva personalizacije.
6. člen
Ta pravilnik začne veljati petnajsti dan po
objavi v Uradnem listu Republike Slovenije.«.