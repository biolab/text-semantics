1. člen
S tem odlokom se ustanovi Urad Vlade Republike Slovenije za
centralno cenovno evidenco medicinskih pripomočkov in medicinske opreme (v
nadaljnjem besedilu: urad), ki opravlja naloge, določene s tem odlokom in
drugimi predpisi.
2. člen
Urad opravlja naslednje naloge:
1.     
spremlja in analizira cene medicinskih pripomočkov in medicinske opreme
v primerljivih državah članicah Evropske unije;
2.     
vzpostavi in upravlja enotni informacijski sistem »centralna cenovna
evidenca« na področju javnega naročanja medicinskih pripomočkov in medicinske
opreme;
3.     
na podlagi podatkov centralne cenovne evidence sproti objavlja
referenčno ceno za medicinske pripomočke in medicinsko opremo, najmanj pa
vsakih šest mesecev;
4.     
pripravlja, vodi in izvaja lastne projekte s področja centralne cenovne
evidence medicinskih pripomočkov in medicinske opreme, ki so financirani iz
proračuna Republike Slovenije in skladov Evropske unije;
5.     
v sodelovanju s pristojnimi ministrstvi in vladnimi službami pripravlja
strateške državne dokumente in politike s področja centralne cenovne evidence
medicinskih pripomočkov in medicinske opreme ter usklajuje in nadzira njihovo
izvajanje;
6.     
usklajuje in pripravlja ukrepe zdravstvenih ustanov na državni ravni s
področja cenovne politike medicinskih pripomočkov in medicinske opreme ter
spremlja in usklajuje njihovo izvajanje;
7.     
pri opravljanju svojih nalog sodeluje z upravnimi organi, raziskovalnimi
in drugimi organizacijami ter nevladnimi organizacijami;
8.     
spremlja cenovno politiko medicinskih pripomočkov in medicinske opreme
drugih držav, vzpostavlja sodelovanje s podobnimi institucijami v državah
članicah Evropske unije in drugih državah ter predlaga Vladi Republike
Slovenije ustrezne ukrepe za izboljšanje cenovne politike medicinskih
pripomočkov in medicinske opreme v Republiki Sloveniji.
3. člen
(1) Urad vodi direktor.
(2) Direktorja urada imenuje in razrešuje Vlada Republike
Slovenije (v nadaljnjem besedilu: vlada).
(3) Direktor urada je za svoje delo in delo urada odgovoren
generalnemu sekretarju vlade.
4. člen
(1) Direktor urada ima namestnika, ki mu pomaga pri vodenju
urada in opravlja najzahtevnejše strokovne naloge na področjih, ki jih določi
direktor urada.
(2) Namestnika imenuje in razrešuje direktor urada.
PREHODNA IN KONČNA DOLOČBA
5. člen
Akt o notranji organizaciji in sistemizaciji delovnih mest v
uradu sprejme direktor urada v petnajstih dneh po imenovanju in ga pošlje vladi
v soglasje.
6. člen
Ta odlok začne veljati naslednji dan po objavi v Uradnem
listu Republike Slovenije.
Št. 00701-5/2022
Ljubljana, dne 17. marca 2022
EVA 2022-1511-0001
Vlada Republike Slovenije
Janez Janša
predsednik