I. UVODNA DOLOČBA IN POGOJI ZA ZAČETEK POSTOPKA
1. člen
(predmet urejanja)
(1) Ta uredba ureja postopek za
zasedbo prostega delovnega mesta v organih državne uprave in v pravosodnih
organih.
(2) Določbe te uredbe o internem
natečaju veljajo za organe državne uprave in za druge organe, ki po sporazumu z
Vlado Republike Slovenije (v nadaljnjem besedilu: vlada) vstopijo v interni trg
dela.
(3) Določbe te uredbe o internem
natečaju se smiselno uporabljajo tudi v postopkih imenovanja zaposlenih v
predstavništvih Republike Slovenije v tujini, ki jih na podlagi pisnega
sporazuma s predstojniki državnih in drugih organov in organizacij za
opravljanje nalog na gospodarskem, obrambnem, kulturnem, znanstvenem,
informativnem in drugih področjih za določen čas imenuje minister za zunanje zadeve.
(4) Določbe te uredbe o predstojniku
veljajo tudi za vodjo kadrovskega poslovanja v okviru pooblastil, ki mu jih je
dal predstojnik.
2. člen
(pogoji za izvedbo postopka)
(1) Postopek za zasedbo prostega
delovnega mesta se lahko začne, če so izpolnjeni naslednji pogoji:
-      
da se trajno ali začasno poveča obseg dela,
povečanega obsega dela pa ni mogoče opravljati z obstoječim številom javnih
uslužbencev, oziroma se ob nespremenjenem obsegu dela izprazni delovno mesto;
-      
da ima organ zagotovljena finančna sredstva za
zaposlitev;
-      
da je delovno mesto določeno v sistemizaciji,
razen v primerih, če se delovno razmerje sklene za določen čas in za
opravljanje pripravništva ali druge podobne oblike teoretičnega in praktičnega
usposabljanja;
-      
da je delovno mesto prosto oziroma so podane
okoliščine, da bo delovno mesto postalo prosto;
-      
da je zaposlitev v skladu s kadrovskim načrtom organa.
(2) Postopek za zasedbo delovnega
mesta zaradi dalj časa trajajoče odsotnosti javnega uslužbenca (porodniški
dopust, dalj časa trajajoča odsotnost iz zdravstvenih razlogov in podobno) se
lahko začne že pred dnem odsotnosti javnega uslužbenca, premestitev ali nova
zaposlitev pa se izvede, ko se delovno mesto izprazni. Postopek za zasedbo
delovnega mesta se lahko začne tudi, ko se predstojnik in javni uslužbenec
sporazumno dogovorita o mirovanju pravic iz delovnega razmerja.
(3) Če se delovno mesto ne zasede s
premestitvijo javnega uslužbenca iz istega ali drugega organa oziroma v okviru
internega trga dela ali na podlagi internega natečaja, je za zasedbo delovnega
mesta obvezen postopek javnega natečaja, če gre za uradniško delovno mesto in
če poseben zakon ne določa drugače.
3. člen
(postopek premestitve)
(1) Imenovanje v nižji naziv je
dopustno le v primeru premestitve s soglasjem uradnika, pri čemer se v pogodbi
o zaposlitvi določi tudi, da se uradnik odpoveduje dosedanjemu nazivu.
(2) V odločbi o imenovanju v naziv se
določi, da začne imenovanje učinkovati z dnem sklenitve pogodbe o zaposlitvi.
Če pogodba o zaposlitvi iz razlogov, ki so na strani uradnika, ni sklenjena v
30 dneh od imenovanja v naziv, oseba oziroma organ, ki je izdal odločbo o
imenovanju v naziv, to odločbo odpravi.
(3) Sporazumna premestitev se lahko
izvede po vročitvi odločbe o imenovanju v naziv.
(4) Če javni uslužbenec v 30 dneh od
imenovanja v naziv ne sklene pogodbe o zaposlitvi oziroma ne začne z delom se
lahko začne nov postopek za zasedbo prostega delovnega mesta.
II. NOTRANJA SEZNANITEV IN PREMESTITEV V OKVIRU ORGANA
4. člen
(iskanje notranjih kadrovskih potencialov)
Predstojnik na podlagi mnenja vodje
organizacijske enote, v kateri je prosto delovno mesto oceni, ali je kateri od
javnih uslužbencev iz istega organa primerno strokovno usposobljen za delo na
prostem delovnem mestu. Mnenje predstojnika temelji na ocenah delovne
uspešnosti in na oceni znanj, veščin, sposobnosti in osebnostnih lastnosti
javnega uslužbenca za opravljanje nalog na prostem delovnem mestu.
5. člen
(notranja seznanitev o prostem delovnem
mestu)
(1) V organu se lahko izvede notranja
seznanitev o prostem delovnem mestu.
(2) Obvestilo o prostem delovnem mestu
v organu se objavi na oglasni deski organa ali na drugem primernem mestu tako,
da se z njim seznanijo vsi javni uslužbenci v organu. Pisno obvestilo mora
vsebovati sestavine iz prvega odstavka 9. člena te uredbe.
(3) Prijava kandidata na prosto
delovno mesto mora vsebovati najmanj sestavine iz drugega odstavka 10. člena te
uredbe.
(4) Če se v roku, ki ga določi
predstojnik in ne sme biti krajši od osmih dni od objave obvestila o prostem
delovnem mestu, nihče od zaposlenih javnih uslužbencev v organu ne prijavi za
zasedbo prostega delovnega mesta, ali če predstojnik ugotovi, da noben javni
uslužbenec ni primerno strokovno usposobljen za delo na prostem delovnem mestu,
lahko predstojnik začne s postopkom internega natečaja.
III. INTERNI NATEČAJ
6. člen
(namen internega natečaja)
(1) Predstojnik, ki želi zapolniti
prosto delovno mesto, lahko izvede postopek internega natečaja. Interni natečaj
se izvaja z namenom, da se pred uvedbo postopka za novo zaposlitev omogoči
zaposlenim javnim uslužbencem v organih državne uprave in drugih organih, ki po
sporazumu z vlado vstopijo v interni trg dela, da pod enakimi pogoji
kandidirajo za zasedbo prostega delovnega mesta, in s ciljem, da se med
prijavljenimi kandidati za zasedbo prostega delovnega mesta izbere tistega
kandidata, ki izpolnjuje pogoje za delovno mesto in je najbolje strokovno
usposobljen za opravljanje nalog na delovnem mestu.
(2) Postopek internega natečaja se
lahko začne hkrati s seznanitvijo o prostem delovnem mestu po 5. členu te
uredbe. V tem primeru se javne uslužbence, zaposlene v organu, posebej seznani
s tem, da je sprožen interni natečaj in da se lahko prijavijo na delovno mesto
preko internega natečaja. Prijave na obvestilo o prostem delovnem mestu se
štejejo kot prijave na interni natečaj in se obravnavajo v okviru internega
natečaja.
7. člen
(interni trg dela)
(1) Na spletni strani ministrstva,
pristojnega za upravo, se oblikuje interni trg dela organov državne uprave in
organov, ki so z vlado sklenili dogovor o vključitvi v interni trg dela.
Lokalna skupnost lahko za sklenitev dogovora pooblasti reprezentativno
združenje lokalnih skupnosti.
(2) Evidenca internega trga dela
vsebuje:
-      
podatke o stopnji in smeri izobrazbe ter
delovnih izkušnjah razpoložljivih javnih uslužbencev za premestitev v drug
organ,
-      
podatke o izobrazbi, delovnih izkušnjah in
delovnem področju javnih uslužbencev, ki iščejo premestitev v drug organ,
-      
objave internih natečajev,
-      
objave organov v
zvezi z delom v projektnih skupinah in
-      
druge objave v zvezi s kadrovskimi potrebami.
(3) V primeru, da javni uslužbenec, ki
je uvrščen na interni trg dela ustreza pogojem za zasedbo prostega delovnega
mesta in ima po oceni predstojnika ustrezna znanja, veščine in sposobnosti, se
ga lahko premesti v skladu s 17. členom te uredbe.
8. člen
(postopek za izvedbo internega natečaja)
(1) Postopek za izvedbo internega
natečaja obsega:
-      
objavo internega natečaja na spletni strani
ministrstva, pristojnega za upravo,
-      
izvedbo izbirnega postopka, če gre za uradniško
delovno mesto, oziroma predhodnega preizkusa usposobljenosti, če gre za
strokovno-tehnično delovno mesto, za katero je predhodni preizkus
usposobljenosti določen s sistemizacijo,
-      
premestitev javnega uslužbenca iz istega ali
drugega organa.
(2) Interni natečaji organov,
vključenih v interni trg dela, se objavijo na spletni strani ministrstva,
pristojnega za upravo.
9. člen
(sestavine objave internega natečaja)
(1) Objava internega natečaja vsebuje
najmanj naslednje podatke o:
-      
organu, v katerem bo javni uslužbenec opravljal
delo,
-      
kraju opravljanja dela,
-      
vrsti delovnega mesta, na katerem bo javni
uslužbenec opravljal delo,
-      
pogojih za zasedbo delovnega mesta v skladu s
sistemizacijo,
-      
vsebini prijave,
-      
okvirni vsebini dela,
-      
poskusnem delu, če gre za delovno mesto, za
katero je poskusno delo določeno s sistemizacijo,
-      
predhodnem preizkusu usposobljenosti, če gre za
strokovno-tehnično delovno mesto, za katero je predhodni preizkus
usposobljenosti določen s sistemizacijo,
-      
roku in naslovu za vlaganje prijav,
-      
navedbo, da bo obvestilo o končanem izbirnem
postopku objavljeno na spletnih straneh organa ter spletni naslov organa,
-      
ime in priimek ter telefonsko številko osebe,
zadolžene za dajanje informacij o izvedbi internega natečaja,
-      
navedbo, da bodo obravnavane samo popolne
vloge.
(2) Rok za vlaganje prijav na interni
natečaj ne sme biti krajši od osem dni od dneva objave internega natečaja, teči
pa začne naslednji dan po objavi besedila internega natečaja na spletni strani
ministrstva, pristojnega za upravo. Za tek rokov se smiselno uporabljajo
določbe zakona, ki urejajo upravni postopek.
(3) Objava internega natečaja na
spletni strani ministrstva, pristojnega za upravo, z vsebino iz prvega odstavka
tega člena poteka v elektronski obliki. Organi posredujejo zahtevo za objavo z
besedilom internega natečaja najkasneje tri dni pred predvideno objavo.
(4) Organi, ki so vključeni v interni
trg dela, so dolžni zagotoviti, da se s prostim delovnim mestom, za katero
lahko kandidirajo, pravočasno seznanijo tudi javni uslužbenci, ki na delovnem
mestu nimajo dostopa do spletne strani, na kateri se objavljajo interni
natečaji.
10. člen
(prijava kandidata)
(1) Prijave na prosto delovno mesto se
posredujejo v pisni obliki. Za pisno obliko se šteje tudi elektronska oblika
prijave, ki ni pogojena z elektronskim podpisom.
(2) Prijava mora vsebovati najmanj:
-      
izjavo kandidata o izpolnjevanju pogoja glede
uradniškega naziva, iz katere je razviden naziv, ki ga kandidat ima,
-      
izjavo kandidata, da izpolnjuje druge pogoje za
zasedbo delovnega mesta,
-      
izjavo kandidata, da za namen natečajnega
postopka dovoljuje organu, ki objavlja interni natečaj pridobitev podatkov iz 1. in 2. točke iz centralne kadrovske evidence oziroma iz kadrovske evidence organa, v katerem
opravlja delo.
11. člen
(preverjanje izpolnjevanja pogojev)
(1) Izpolnjevanje pogojev za zasedbo
delovnega mesta organ preveri pred izvedbo izbirnega postopka na podlagi prijav
kandidatov.
(2) Pred izbiro kandidata organ
preveri izpolnjevanje pogojev s pridobitvijo podatkov iz centralne kadrovske
evidence oziroma kadrovske evidence organa, kjer je kandidat zaposlen. Če je
pogoj za opravljanje nalog na delovnem mestu varnostno preverjanje, se to
izvede z izbranim kandidatom pred premestitvijo. V tem primeru se kot natečajni
pogoj določi izjava kandidata, da z varnostnim preverjanjem soglaša.
12. člen
(izbirni postopek)
(1) V izbirni postopek se uvrstijo
popolne in pravočasno prispele prijave. V izbirni postopek za zasedbo
uradniškega delovnega mesta se uvrstijo kandidati, ki izpolnjujejo natečajne pogoje.
(2) Izbirni postopek se opravi tudi z
uradniki, ki imajo isti naziv, kot je naziv, v katerem se opravlja delo na
delovnem mestu, za katerega kandidirajo oziroma z uradniki, ki izpolnjujejo
pogoj za imenovanje v naziv, v katerem se opravlja delo na tem delovnem mestu,
v skladu s predpisi, ki urejajo napredovanje v nazive.
(3) V izbirnem postopku se za
preverjanje usposobljenosti kandidata lahko uporabijo zlasti naslednje metode:
-      
pregled prijave,
-      
vpogled v kadrovsko evidenco,
-      
pisni preizkus,
-      
razgovor (intervju),
-      
druge metode, skladne s strokovnimi spoznanji
na področju ravnanja z ljudmi pri delu.
13. člen
(vodenje izbirnega postopka)
Izbirni postopek v postopku internega
natečaja za zasedbo uradniškega delovnega mesta vodi predstojnik organa, lahko
pa pooblasti drugega javnega uslužbenca ali imenuje natečajno komisijo.
14. člen
(predhodni preizkus usposobljenosti)
(1) Za zasedbo strokovno-tehničnega
delovnega mesta se lahko s kandidati opravi izbirni postopek oziroma opravi
predhodni preizkus usposobljenosti.
(2) Za predhodni preizkus
usposobljenosti se smiselno uporablja določba tretjega odstavka 12. člena in
določba 13. člena te uredbe.
15. člen
(izbira kandidata)
(1) V natečajnem postopku se za
zasedbo prostega uradniškega delovnega mesta izbere kandidat, ki se v izbirnem
postopku izkaže kot najbolj strokovno usposobljen za opravljanje dela na
prostem uradniškem delovnem mestu in ki izpolnjuje pogoje za imenovanje v
naziv, v katerem se opravlja delo ter ostale pogoje za zasedbo prostega
uradniškega delovnega mesta. Za strokovno usposobljenost se šteje strokovno
znanje in druga znanja, veščine in sposobnosti, ki so potrebni za uspešno
opravljanje dela.
(2) Če se v izbirnem postopku ugotovi,
da nihče od prijavljenih kandidatov ni primeren za zasedbo prostega uradniškega
delovnega mesta, se lahko interni natečaj ponovi. Obvestilo o neuspelem
internem natečaju se objavi na spletni strani organa.
(3) Določba prejšnjega odstavka se
smiselno uporabljata tudi v postopku izbire kandidata za zasedbo prostega
strokovno-tehničnega delovnega mesta na podlagi predhodnega preizkusa
usposobljenosti.
16. člen
(obvestilo o izbiri)
Na spletni strani organa se objavi obvestilo
o končanem postopku internega natečaja z navedbo, ali je bil v natečajnem
postopku izbran kandidat za prosto delovno mesto.
17. člen
(postopek premestitve)
(1) Izbrani kandidat se premesti na
delovno mesto, za katero je bil izbran, v okviru istega ali drugega organa s
sklenitvijo aneksa k pogodbi o zaposlitvi.
(2) Če je kandidat zaposlen v organu,
ki je vključen v interni trg dela, izbran pa je bil za zasedbo prostega
delovnega mesta pri drugem delodajalcu, ki je vključen v interni trg dela, mu
delovno razmerje preneha na način, določen z zakonom (sporazum, odpoved). Z
izbranim kandidatom se sklene nova pogodba o zaposlitvi, pri čemer lahko
izbrani kandidat obdrži že dosežen naziv, če se delo na tem delovnem mestu
lahko opravlja v istem nazivu.
(3) Če predstojnik organa, v katerem
javni uslužbenec dela, ne soglaša s premestitvijo, se lahko predstojnik organa,
ki je objavil interni natečaj, in javni uslužbenec, ki je bil izbran,
dogovorita o premestitvi po preteku odpovednega roka. Dogovor se sklene v pisni
obliki in zavezuje organ, ki je objavil interni natečaj. Po preteku odpovednega
roka se šteje, da je vlada dala soglasje na premestitev javnega uslužbenca.
IV. POSTOPEK ZA NOVO ZAPOSLITEV
18. člen
(postopek za novo zaposlitev)
(1) Če se na prosto delovno mesto ne
premesti javni uslužbenec iz istega ali drugega organa, lahko predstojnik
organa začne postopek za novo zaposlitev.
(2) Za izvedbo postopka javnega
natečaja za novo zaposlitev na uradniškem delovnem mestu se smiselno
uporabljajo določbe zakona, ki ureja splošni upravni postopek, razen določb o
ustni obravnavi, postopek za novo zaposlitev strokovno-tehničnega javnega
uslužbenca pa poteka po postopku, določenem s predpisi, ki urejajo delovna
razmerja.
(3) Ne glede na določbo prejšnjega
odstavka se zaposlitev na uradniško delovno mesto za določen čas izvede po
postopku, določenem s predpisi, ki urejajo delovna razmerja.
(4) Postopek za zaposlitev pripravnika
se lahko izvede kot javni natečaj, če se bo pripravnik usposabljal za uradniško
delovno mesto. Zaposlitev pripravnika, ki se bo usposabljal za delo na
strokovno-tehničnem delovnem mestu, se izvede po postopku, določenem s
predpisi, ki urejajo delovna razmerja, in kolektivno pogodbo.
19. člen
(sestavine objave javnega natečaja)
(1) Besedilo objave javnega natečaja
določi predstojnik. Javni natečaj se za organe državne uprave objavi na
spletnih straneh ministrstva, pristojnega za upravo, za pravosodne organe pa na
njihovih spletnih straneh. Javni natečaj se lahko objavi tudi v Uradnem listu
Republike Slovenije ali v dnevnem časopisu.
(2) Objava javnega natečaja mora
vsebovati najmanj naslednje podatke:
-      
o organu in kraju opravljanja dela,
-      
o vrsti uradniškega delovnega mesta z okvirno
vsebino dela,
-      
o pogojih za opravljanje dela,
-      
o vsebini prijave,
-      
o roku in naslovu (vključno z elektronskim) za
vlaganje prijav in roku obveščanja o izbiri,
-      
o osebi, ki daje informacije o izvedbi javnega
natečaja,
-      
navedbo, da bo obvestilo o končanem izbirnem
postopku objavljeno na spletnih straneh organa in naslov organa.
(3) Besedilo objave javnega natečaja
lahko vsebuje tudi merila za izbiro, če so bila določena pred objavo javnega
natečaja.
20. člen
(prijava kandidata in predložitev dokazil)
(1) Kandidat vloži prijavo v pisni
obliki. Prijava se pošlje v zaprti ovojnici z označbo "za javni
natečaj" in navedbo delovnega mesta. Prijava se lahko pošlje tudi v
elektronski obliki, pri čemer veljavnost prijave ni pogojena z elektronskim
podpisom.
(2) Rok za vlaganje prijav na javni
natečaj začne teči naslednji dan po objavi besedila javnega natečaja in ne sme
biti krajši od osem dni. Za štetje rokov se smiselno uporabljajo določbe
zakona, ki ureja upravni postopek.
(3) Prijava na prosto delovno mesto
mora vsebovati najmanj:
1.    
izjavo kandidata o izpolnjevanju pogoja glede
zahtevane izobrazbe, iz katere mora biti razvidna stopnja in smer izobrazbe ter
leto in ustanova, na kateri je bila izobrazba pridobljena,
2.    
opis delovnih izkušenj, iz katerega je razvidno
izpolnjevanje pogoja glede zahtevanih delovnih izkušenj,
3.    
izjavo kandidata, da:
-  
je državljan Republike Slovenije,
-  
ni bil pravnomočno obsojen zaradi naklepnega
kaznivega dejanja, ki se preganja po uradni dolžnosti in da ni bil obsojen na
nepogojno kazen zapora v trajanju več kot šest mesecev,
-  
zoper njega ni vložena pravnomočna obtožnica
zaradi naklepnega kaznivega dejanja, ki se preganja po uradni dolžnosti,
4.    
izjavo, da za namen tega natečajnega postopka
organu, ki objavlja javni natečaj, dovoli pridobitev podatkov iz 3. točke iz
uradne evidence.
(4) Če je pogoj za opravljanje nalog
na delovnem mestu varnostno preverjanje, se to izvede z izbranim kandidatom po
izdaji sklepa o izbiri ter pred imenovanjem v naziv in pred premestitvijo, pri
čemer se kot natečajni pogoj določi izjava kandidata, da s tem preverjanjem
soglaša. V primeru, da se v postopku varnostnega preverjanja izdaja dovoljenja
za dostop do tajnih podatkov zavrne, se natečajni postopek s sklepom ustavi.
Zoper sklep je dovoljena pritožba.
(5) (črtan)
21. člen
(uvrstitev v izbirni postopek)
V izbirni postopek se ne uvrsti kandidat,
ki ne izpolnjuje natečajnih pogojev. Kandidatu se o tem izda sklep, zoper
katerega je dovoljena pritožba.
22. člen
(natečajna komisija in izbirni postopek)
(1) V izbirnem postopku se ugotovi,
kateri kandidat je najbolj strokovno usposobljen.
(2) Predstojnik lahko za vodenje
izbirnega postopka pooblasti javnega uslužbenca ali imenuje natečajno komisijo.
Če predstojnik imenuje natečajno komisijo, mora biti član komisije vodja ožje
ali širše organizacijske enote, v kateri bo uradnik opravljal delo.
(3) Predstojnik, javni uslužbenec, ki
vodi izbirni postopek oziroma natečajna komisija iz prejšnjega odstavka pred
začetkom izbirnega postopka pisno določita merila za izbiro in metode
preverjanja strokovne usposobljenosti kandidatov. Če se izbirni postopek izvaja
v več fazah (z izločanjem kandidatov), se lahko merila določijo pred vsako fazo
posebej.
(4) Če merila za izbiro in metode
preverjanja strokovne usposobljenosti niso določena s sistemizacijo delovnih
mest, ne smejo biti z njo v nasprotju. Merila morajo odražati dejanske potrebe
delovnega procesa in ne smejo biti diskriminatorna.
(5) V izbirnem postopku se za
preverjanje strokovne usposobljenosti uporabi zlasti naslednje metode:
-      
pregled prijave,
-      
pisni preizkus,
-      
razgovor (intervju),
-      
druge metode, skladne s strokovnimi spoznanji
na področju ravnanja z ljudmi pri delu.
(6) Strokovno pomoč za delo natečajne
komisije oziroma pooblaščenega javnega uslužbenca zagotavlja kadrovska služba
organa.
23. člen
(poročilo o izvedbi natečajnega postopka)
(1) Natečajna komisija oziroma
pooblaščeni javni uslužbenec ob pomoči kadrovske službe organa pripravi
poročilo o izvedbi izbirnega postopka, ki vsebuje tudi osnutek sklepa o izbiri.
Poročilo se posreduje predstojniku oziroma vodji kadrovskega poslovanja v
organu.
(2 Natečajna komisija oziroma pooblaščeni
javni uslužbenec lahko predlaga tudi, da se ne izbere noben kandidat.
(3) Pred odločitvijo o izbiri lahko
predstojnik oziroma vodja kadrovskega poslovanja opravi razgovor s kandidatom,
ki mu ga je predlagala natečajna komisija oziroma pooblaščeni javni uslužbenec,
mora pa preveriti verodostojnost javnih listin ter listin o opravljenih
izpitih, ki so pogoj za zasedbo delovnega mesta. V primeru, da se
verodostojnosti listin ne da preveriti, da kandidat pisno izjavo, da so ta
verodostojna.
(4) Pred odločitvijo o izbiri se za
izbranega kandidata s pridobitvijo podatkov iz uradnih evidenc preveri
resničnost njegovih izjav in navedb o izpolnjevanju pogojev.
V. SKLEPI IN NJIHOVO VROČANJE V POSTOPKU JAVNEGA NATEČAJA
24. člen
(sklepi v postopku javnega natečaja in
obvestilo o neuspelem natečaju)
(1) Kandidatu, ki je bil izbran v postopku
javnega natečaja, se izda in vroči sklep o izbiri.
(2) Neizbranemu kandidatu se izda in
vroči sklep, zoper katerega je dovoljena pritožba. V pravnem pouku sklepa se
poleg pravice do pritožbe navede tudi pravica do vpogleda v gradiva izbirnega
postopka.
(3) V obrazložitvi sklepa iz prvega in
drugega odstavka tega člena se navede merila in opiše potek izbirnega postopka.
(4) Če se v izbirnem postopku izkaže,
da nobeden izmed kandidatov ni strokovno usposobljen za uradniško delovno
mesto, se lahko natečajni postopek ponovi, prijavljenim kandidatom pa se vroči
obvestilo o neuspelem natečaju.
25. člen
(vročanje sklepov v postopku javnega
natečaja in obvestilo o končanem javnem natečaju)
(1) Sklepi in obvestilo iz prejšnjega
člena se vročajo kandidatom v skladu z zakonom, ki ureja splošni upravni
postopek.
(2) Organ na svoji spletni strani
objavi obvestilo o končanem javnem natečaju.
(3) Če se postopek javnega natečaja
zaključi z izbiro kandidata, obvestilo o končanem natečajnem postopku vsebuje
najmanj:
-      
navedbo o pravici do vpogleda v vse podatke, ki
jih je izbrani kandidat navedel v prijavi na javni natečaj in dokazujejo
izpolnjevanje natečajnih pogojev, in v gradiva izbirnega postopka in
-      
navedbo osebe s telefonsko številko za
posredovanje informacij o natečajnem postopku.
(4) Če se v izbirnem postopku javnega
natečaja izkaže, da nihče izmed prijavljenih kandidatov po merilih izbirnega
postopka ni dovolj strokovno usposobljen za uradniško delovno mesto, se na
spletni strani organa objavi obvestilo o neuspešno zaključenem postopku z
navedbo pravice kandidatov do vpogleda v gradiva izbirnega postopka.
26. člen
(vpogled v gradivo izbirnega postopka)
(1) Pravico do vpogleda v gradiva
izbirnega postopka ima vsak kandidat, ki je sodeloval v izbirnem postopku.
Vpogled se izvaja pod nadzorom uradne osebe. Kandidat lahko vpogleda v vse
podatke, ki jih je izbrani kandidat navedel v prijavi na javni natečaj in
dokazujejo izpolnjevanje natečajnih pogojev in v vsa gradiva izbirnega postopka
razen v prijave, ki so jih vložili neizbrani kandidati.
(2) Gradiva izbirnega postopka
zajemajo predvsem:
-      
besedilo objave javnega natečaja,
-      
prijave kandidatov,
-      
sklep o imenovanju natečajne komisije,
-      
merila izbirnega postopka,
-      
pisni izdelki kandidatov, nastali v okviru
izbirnega postopka,
-      
gradivo, iz katerega so razvidni izbirne
metode, faze izbirnega postopka in kandidati, ki so bili izločeni v posameznih
fazah,
-      
ocenjevalni zapisnik razgovorov s posameznimi
kandidati.
27. člen
(pridobitev in ohranitev naziva)
(1) Kandidata, ki je izbran v postopku
javnega natečaja, se pred sklenitvijo pogodbe o zaposlitvi imenuje v najnižji
naziv, v katerem se lahko opravlja delo na delovnem mestu.
(2) Če je na javnem natečaju izbran
uradnik, ki je v delovnem razmerju v državnem organu, se delovno razmerje
nadaljuje, če se predstojnik in javni uslužbenec ne dogovorita drugače. Uradnik
lahko ohrani pridobljeni naziv, kadar ta naziv ni najnižji, v katerem se lahko
opravlja delo na delovnem mestu.
(3) Določba prvega odstavka tega člena
se ne uporablja za pripravnika, ki se je usposabljal za uradniško delovno
mesto.
(4) Določba prvega odstavka tega člena
se uporablja tudi za javnega uslužbenca, ki dela na strokovno-tehničnem
delovnem mestu in nima uradniškega naziva.

Uredba o postopku za zasedbo delovnega mesta v
organih državne uprave in v pravosodnih organih (Uradni list RS, št. 139/06) vsebuje naslednjo prehodno in
končni določbi:
»V. PREHODNA IN KONČNA DOLOČBA
28. člen
(prenehanje
veljavnosti)
Z dnem uveljavitve te uredbe preneha
veljati Uredba o postopku za zasedbo prostega delovnega mesta v organih državne
uprave in v pravosodnih organih (Uradni list RS, št. 22/04, 57/05, 93/05 in
10/06).
29. člen
(natečajni
postopki v teku)
Natečajni postopki, pričeti pred začetkom
veljavnosti te uredbe, se končajo po do sedaj veljavnih določbah uredbe iz
prejšnjega člena.
30. člen
(končna
določba)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
postopku za zasedbo delovnega mesta v organih državne uprave in v pravosodnih
organih (Uradni list RS, št. 104/10) vsebuje naslednjo končno določbo:
»13. člen
Ta uredba začne veljati naslednji dan po
objavi v Uradnem listu Republike Slovenije.«.