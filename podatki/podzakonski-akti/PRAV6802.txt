I. SPLOŠNE DOLOČBE
1. člen
(vsebina)
Ta pravilnik določa v skladu z Direktivo Sveta 68/193/EGS z
dne 9. aprila 1968 o trženju materiala za vegetativno razmnoževanje trte (UL L št.
93 z dne 17. 4. 1968, str. 15, z vsemi spremembami; v nadaljnjem besedilu: Direktiva
68/193/EGS):
-       
kategorije materiala za vegetativno razmnoževanje trte (v nadaljnjem
besedilu: razmnoževalni material) ter pogoje in zahteve, ki jih mora posamezna
kategorija razmnoževalnega materiala glede kakovosti, zdravstvenega stanja in sortne
istovetnosti izpolnjevati med pridelavo in na trgu;
-       
zahteve glede zagotavljanja sledljivosti ter glede pakiranja in označevanja
razmnoževalnega materiala;
-       
zahteve za dobavitelje razmnoževalnega materiala;
-       
postopek uradne potrditve oziroma uradih pregledov razmnoževalnega
materiala.
2. člen
(uporaba)
Ta pravilnik se uporablja za razmnoževalni material, ki se trži
v Evropski skupnosti (v nadaljnjem besedilu: Skupnost).
3. člen
(pomen izrazov)
Izrazi uporabljeni v tem pravilniku, imajo naslednji pomen:
1.     
'trta' ali 'trsi' so rastline rodu Vitis (L.), ki so namenjene za
pridelavo grozdja ali ki se uporabljajo kot razmnoževalni material teh rastlin;
2.     
'sorta' je skupina rastlin znotraj najnižje znane botanične razvrstitve,
ki jo je mogoče:
- 
določiti z izraženimi lastnostmi, ki izhajajo iz določenega genotipa ali
kombinacije genotipov,
- 
razločiti od katerekoli druge skupine rastlin po vsaj eni od izraženih
lastnosti in
- 
obravnavati kot enoto, če se te lastnosti med razmnoževanjem ne
spreminjajo;
3.     
'klon' je vegetativno razmnoženo potomstvo določene sorte, ki je
istovetno in izhaja iz izvornega matičnega trsa dane sorte, odbranega na
podlagi fenotipskih značilnosti, zdravstvenega stanja in sortne istovetnosti;
4.     
'razmnoževalni material':
a)   
'trsne sadike' ali 'sadike trte' so:
- 
'ukoreninjeni potaknjenci' ali 'korenjaki' so necepljeni ukoreninjeni
deli olesenele ali zelene rozge, namenjeni sajenju necepljene trte ali za
uporabo kot podlage pri cepljenju 'in situ',
- 
'ukoreninjene trsne cepljenke' so deli olesenele ali zelene rozge, združeni
s cepljenjem, pri čemer je podzemni del ukoreninjen;
b)   
'deli trte' so:
- 
'olesenele rozge' so enoletni oleseneli poganjki trte,
- 
'zelene rozge' so neoleseneli toletni poganjki trte,
- 
'ključi podlag za cepljenje' so deli olesenele ali zelene rozge trte, ki
so pri pridelavi ukoreninjenih trsnih cepljenk namenjeni za spodnji (podzemni)
del ukoreninjene trsne cepljenke,
- 
'cepiči' so deli olesenele ali zelene rozge trte, ki so pri pridelavi
ukoreninjenih trsnih cepljenk ali pri cepljenju rastlin 'in situ'
namenjeni za zgornji (žlahtni) del ukoreninjene trsne cepljenke ali trsa,
cepljenega 'in situ',
- 
'potaknjenci' so deli olesenele ali zelene rozge, ki so namenjeni za
pridelavo ukoreninjenih potaknjencev;
5.     
'matični nasad' je nasad matičnih trsov, namenjenih za pridelavo cepičev,
ključev podlag ali potaknjencev;
6.     
'matičnjak' je matični nasad, namenjen za pridelavo uradno potrjenih
ključev ali potaknjencev podlag;
7.     
'matični vinograd' je matični nasad matičnih trsov vinske trte, namenjen
za pridelavo uradno potrjenih ali pregledanih cepičev ali potaknjencev;
8.     
'matična knjiga matičnega nasada (v nadaljnjem besedilu: matična
knjiga)' je potrjena selekcijska terenska knjiga, v kateri so pripeta vsa
dokazila o matičnem nasadu;
9.     
'trsnica' je vzgajališče ukoreninjenih potaknjencev (korenjakov) ali
ukoreninjenih trsnih cepljenk;
10.  
'objekti za pripravo za trg in trženje' so zlasti skladišča, hladilnice,
zasipnice, pakirnice in drugi objekti, ki služijo temu namenu;
11.  
'kategorije razmnoževalnega materiala' so:
a)   
'izvorni razmnoževalni material' je razmnoževalni material:
- 
za pridelavo katerega je odgovoren pridelovalec in je bil pridelan
skladno z uveljavljenimi metodami za vzdrževanje sorte ali klona in preprečevanja
širjenja bolezni trte,
- 
ki je namenjen za pridelavo baznega ali certificiranega razmnoževalnega
materiala,
- 
ki izpolnjuje posebne pogoje in zahteve za izvorni razmnoževalni
material, navedene v prilogah 1 in 2, ki sta sestavni del tega pravilnika,
- 
za katerega je bilo z uradnim pregledom ugotovljeno, da izpolnjuje
pogoje in zahteve iz te točke;
b)   
'bazni razmnoževalni material' je razmnoževalni material:
- 
za pridelavo katerega je odgovoren pridelovalec in je bil pridelan z
vegetativnim razmnoževanjem neposredno iz izvornih matičnih trsov, skladno s
sprejetimi metodami za vzdrževanje sorte ali klona in preprečevanja širjenja
bolezni trte,
- 
ki je namenjen za pridelavo certificiranega razmnoževalnega materiala,
- 
ki izpolnjuje posebne pogoje in zahteve za bazni razmnoževalni material,
navedene v prilogah 1 in 2,
- 
za katerega je bilo z uradnimi pregledi ugotovljeno, da izpolnjuje
navedene pogoje in zahteve iz te točke;
c)   
'certificiran razmnoževalni material' je razmnoževalni material:
- 
za pridelavo katerega je odgovoren pridelovalec in je bil pridelan
neposredno iz baznega ali izvornega razmnoževalnega materiala,
- 
ki je namenjen pridelovanju trsnih sadik ali delov trte za uporabo pri
pridelavi sadik ali neposredno za pridelavo grozdja,
- 
ki izpolnjuje posebne pogoje in zahteve za certificiran razmnoževalni
material, navedene v prilogah 1 in 2,
- 
za katerega je bilo z uradnimi pregledi ugotovljeno, da izpolnjuje
pogoje in zahteve iz te točke;
d)   
'standardni razmnoževalni material' je razmnoževalni material:
- 
ki je istoveten glede na sorto in sortno čist,
- 
ki je namenjen pridelovanju trsnih sadik ali delov trte za uporabo pri
pridelavi sadik ali neposredno za pridelavo grozdja,
- 
ki izpolnjuje posebne pogoje in zahteve za standardni razmnoževalni
material, navedene v prilogah 1 in 2,
- 
za katerega je bilo z uradnimi pregledi ugotovljeno, da izpolnjuje
pogoje in zahteve iz te točke;
12.  
'organ za potrjevanje' je organ, ki je v skladu s predpisi, ki urejajo
semenski material kmetijskih rastlin, pooblaščen za vodenje postopka uradne
potrditve izvornega, baznega in certificiranega razmnoževalnega materiala v
skladu s tem pravilnikom;
13.  
'uradni ukrepi' so ukrepi, ki jih v skladu z zakonom, ki ureja semenski
material kmetijskih rastlin, in s tem pravilnikom sprejmeta:
- 
organ za potrjevanje v postopku uradne potrditve izvornega, baznega in
certificiranega razmnoževalnega materiala,
- 
pristojni fitosanitarni inšpektor pri uradnih pregledih standardnega
razmnoževalnega materiala.
II. ZAHTEVE ZA RAZMNOŽEVALNI MATERIAL
4. člen
(splošne zahteve za razmnoževalni material)
(1) Razmnoževalni material se lahko trži le, če:
-       
je bil v skladu s tem pravilnikom uradno potrjen kot izvorni razmnoževalni
material, bazni razmnoževalni material ali certificiran razmnoževalni material,
ali v primeru razmnoževalnega materiala, ki ni namenjen za uporabo kot podlaga,
če je uradno pregledan standardni razmnoževalni material;
-       
izpolnjuje zahteve, določene v prilogi 2;
-       
pripada sorti, ki je vpisana v sortno listo v skladu s predpisom, ki
ureja postopek vpisa sorte v sortno listo in vodenje sortne liste, oziroma v
primeru klona, če je ta klon vpisan v seznam klonov, ki so uradno sprejeti v
postopek uradne potrditve v skladu z 19. členom tega pravilnika.
(2) Poleg zahtev, določenih s tem pravilnikom, mora razmnoževalni
material izpolnjevati zahteve po predpisih, ki urejajo zdravstveno varstvo
rastlin (Direktiva Sveta 2000/29/ES z dne 8. maja 2000 o varstvenih ukrepih
proti vnosu organizmov, škodljivih za rastline ali rastlinske proizvode, v
Skupnost in proti njihovemu širjenju v Skupnosti, UL L št. 169 z dne 10. 7.
2000, str. 1, z vsemi spremembami; v nadaljnjem besedilu: Direktiva
2000/29/ES).
5. člen
(zahteve glede sledljivosti, pakiranja in označevanja)
(1) Razmnoževalni material mora biti med rastjo, ob izkopu
ali pri rezanju z matičnega trsa ter med pakiranjem, skladiščenjem in prevozom
ves čas ločen po sortah in partijah. Izvorni, bazni in certificiran razmnoževalni
material mora biti v primeru klonov ločen tudi po klonih.
(2) Razmnoževalni material se lahko trži le v homogenih serijah
ali partijah, v pakiranjih ali snopih, ki morajo biti v skladu z zahtevami iz
priloge 4, ki je sestavni del tega pravilnika, in označeni z uradno etiketo iz
6. člena tega pravilnika.
(3) Pakiranja ali snopi razmnoževalnega materiala morajo biti
zapakirani uradno ali pod uradnim nadzorom tako, da jih ni mogoče odpreti, ne
da bi se pri tem poškodoval pečat oziroma bila odstranjena uradna etiketa in ne
da bi bili, kadar gre za pakiranje, na embalaži vidni poskusi odpiranja.
Pakiranja in snopi razmnoževalnega materiala se lahko ponovno zapakirajo samo
uradno ali pod uradnim nadzorom.
(4) Z eno uradno etiketo se izjemoma lahko označi tudi več
pakiranj ali snopov iste partije ali serije, ki imajo enake lastnosti.
Pakiranja ali snopi morajo biti v tem primeru povezani z veznim trakom, na
katerega se pritrdi uradna etiketa tako, da se pri ločevanju pakiranj in snopov
vezni trak poškoduje in ga ni mogoče ponovno namestiti, ne da bi bilo to opazno.
V tem primeru ponovno zapakiranje ni dovoljeno.
6. člen
(uradna etiketa in spremni dokument)
(1) Uradna etiketa, s katero se označijo pakiranja ali snopi
razmnoževalnega materiala, mora biti napisana v enem od uradnih jezikov
Skupnosti in mora ustrezati podrobnejšim zahtevam iz priloge 5, ki je sestavni
del tega pravilnika. Pritrjena mora biti na zunanji strani vsakega pakiranja
ali snopa razmnoževalnega materiala.
(2) Uradna etiketa mora biti bele barve z vijolično črto za izvorni
razmnoževalni material, bele barve za bazni razmnoževalni material, modre barve
za certificiran razmnoževalni material in temno rumene barve za standardni
razmnoževalni material.
(3) Za posamezno pošiljko razmnoževalnega materiala se lahko
poleg uradne etikete izda tudi enotni dokument, ki spremlja to pošiljko od pošiljatelja
do prejemnika razmnoževalnega materiala (v nadaljnjem besedilu: spremni
dokument). Spremni dokument se izda v dveh izvodih in vsebuje podatke, navedene
v točki B. priloge 5.
(4) Uradna etiketa in spremni dokument lahko vključujeta rastlinski
potni list, če so za to izpolnjeni pogoji v skladu s predpisi, ki urejajo
zdravstveno varstvo rastlin, in predpisi, ki urejajo izdajo rastlinskih potnih
listov.
7. člen
(posebne zahteve glede označevanja)
(1) Ne glede na določbe prejšnjega člena mora biti na uradni
etiketi, s katero se označi razmnoževalni material, ki se lahko na podlagi
dovoljenja Fitosanitarne uprave Republike Slovenije (v nadaljnjem besedilu:
Uprava) začasno trži, čeprav ne izpolnjuje predpisanih zahtev iz tega
pravilnika, navedeno tudi: »Kategorija ne izpolnjuje predpisanih zahtev «.
(2) Ne glede na določbo drugega odstavka prejšnjega člena
mora biti v primeru iz prejšnjega odstavka uradna etiketa:
-       
enake barve, kot je predpisana za posamezno kategorijo s tem
pravilnikom, če razmnoževalni material pripada sorti iz tretje alinee prvega
odstavka 4. člena tega pravilnika,
-       
rjave barve, če razmnoževalni material ne izpolnjuje ostalih predpisanih
zahtev.
(3) Ne glede na določbe 5. in 6. člena tega pravilnika mora
biti v primeru razmnoževalnega materiala gensko spremenjenih sort na vsaki
etiketi oziroma dokumentu, ki spremlja partijo tega materiala, ne glede na to,
ali sta etiketa ali dokument uradna ali ne, jasno označeno, da je bila sorta gensko
spremenjena, gensko spremenjeni organizem pa mora biti poimenovan. Poleg tega
mora dobavitelj, ki trži razmnoževalni material gensko spremenjenih sort, v
svojih prodajnih katalogih vsako tako sorto jasno označiti in navesti namen
genske spremembe.
8. člen
(uradna potrditev in uradni pregled razmnoževalnega materiala)
Z namenom, da bi razmnoževalni material, ki se prideluje v
Republiki Sloveniji, na trgu izpolnjeval zahteve iz tega pravilnika, izvaja:
-       
organ za potrjevanje postopek uradne potrditve izvornega, baznega in
certificiranega razmnoževalnega materiala v skladu z zakonom, ki ureja semenski
material kmetijskih rastlin, in v skladu z določbami IV. poglavja tega
pravilnika;
-       
pristojni fitosanitarni inšpektor uradne preglede standardnega razmnoževalnega
materiala v skladu z zakonom, ki ureja semenski material kmetijskih rastlin, in
v skladu z določbami V. poglavja tega pravilnika.
9. člen
(naknadna kontrola)
Število vzorcev, ki se za namen naknadne kontrole odvzamejo v
tekočem letu od razmnoževalnega materiala, ki je bil dan na trg v Republiki
Sloveniji, se določi z letnim programom dela za fitosanitarno področje, ki ga
sprejme minister, pristojen za kmetijstvo. Način odvzema vzorcev ter metode
preizkusov in laboratorijskih testov določi predstojnik Uprave v skladu z
navodili in protokoli, ki jih za izvedbo primerjalnih poskusov in testov
Skupnosti sprejme pristojni organ Skupnosti in so dosegljivi na Upravi in
njenih spletnih straneh (http://www.furs.si).
10. člen
(evidenca uvoženega razmnoževalnega materiala)
(1) Uprava vodi evidenco uvoženega razmnoževalnega materiala
na podlagi podatkov iz kopije odločbe, s katero fitosanitarni inšpektor dovoli
uvoz razmnoževalnega materiala v skladu z zakonom, ki ureja semenski material
kmetijskih rastlin. V evidenci vodi Uprava za vsako uvoženo partijo ali serijo
razmnoževalnega materiala podatke o:
-       
vrsti (botanično ime),
-       
sorti oziroma klonu, pri ukoreninjenih trsnih cepljenkah se ta podatek
navede za podlago in za cepič,
-       
kategoriji,
-       
vrsti razmnoževalnega materiala iz 4. točke 3. člena tega pravilnika,
-       
državi pridelave razmnoževalnega materiala in uradnem nadzornem organu
-       
državi izvoznici, če ni ista kot država pridelave,
-       
uvozniku,
-       
količini razmnoževalnega materiala.
(2) Uprava podatke iz prejšnjega odstavka posreduje državam članicam
Evropske skupnosti in Komisiji Evropske skupnosti.
III. ZAHTEVE ZA DOBAVITELJA
11. člen
(zahteve za dobavitelja)
(1) Dobavitelj, ki na območju Republike Slovenije prideluje, pripravlja
za trg, uvaža oziroma trži razmnoževalni material, mora biti pri Upravi vpisan
v register dobaviteljev semenskega materiala kmetijskih rastlin (v nadaljnjem
besedilu: register dobaviteljev) v skladu s predpisom, ki ureja vodenje
registra dobaviteljev semenskega materiala kmetijskih rastlin.
(2) Dobavitelj mora zagotavljati skladnost razmnoževalnega materiala
z zahtevami iz tega pravilnika.
(3) Kot načrt pridelave, predviden z zakonom, ki ureja semenski
material kmetijskih rastlin, dobavitelj vodi:
-       
v primeru matičnih nasadov matično knjigo, ki se vodi za vsak matični
nasad posebej;
-       
v primeru pridelave trsnih sadik pa za vsako trsnico dokument, ki
vsebuje kopijo katastrskega načrta z vrisano trsnico, sadilni načrt trsnice (z
označenimi vrstami, cepljenimi kombinacijami: sorta oziroma klon cepiča in
podlage), dokazila o razmnoževalnem materialu, ki je bil uporabljen pri pridelavi
trsnih sadik, ter zapiske o opravljenih pregledih in izvedenih ukrepih v
trsnici, zlasti glede nadzora in zatiranja škodljivih organizmov. Če se v
trsnici pridelujejo uradno potrjene trsne sadike, mora dokument vsebovati tudi
dokazilo o ustreznosti zemljišča.
(4) Za izdajanje uradnih etiket iz 6. člena tega pravilnika za
standardni razmnoževalni material mora imeti dobavitelj tudi dovoljenje, ki mu
ga izda Uprava v skladu z zakonom, ki ureja semenski material kmetijskih rastlin,
in s tem pravilnikom.
12. člen
(dovoljenje za izdajo uradnih etiket za standardni razmnoževalni
material)
(1) Za pridobitev dovoljenja za izdajo uradnih etiket iz 6. člena
tega pravilnika za standardni razmnoževalni material vloži dobavitelj pri Upravi
vlogo, ki vsebuje naslednje podatke:
-       
o dobavitelju: osebno ime in naslov stalnega prebivališča ali firmo in
sedež ter davčno številko ali neponovljivo registrsko številko dobavitelja,
-       
o razmnoževalnem materialu, za katerega namerava izdajati uradne etikete
in potrdila dobavitelja,
-       
o dejavnosti, ki jo opravlja (priprava za trg oziroma trženje razmnoževalnega
materiala lastne pridelave oziroma iz nakupa od drugih dobaviteljev),
-       
o osebi, ki bo odgovorna za izdajo uradnih etiket in spremnih
dokumentov, za označevanje standardnega razmnoževalnega materiala in ki bo na
voljo za stike z inšpektorjem, pristojnim za uradne preglede standardnega
razmnoževalnega materiala v skladu z določbami V. poglavja tega pravilnika.
(2) Dobavitelj mora vlogi iz prejšnjega odstavka priložiti:
-       
2 izvoda vzorca uradne etikete za standardni razmnoževalni material, ki
jih namerava izdajati,
-       
izjavo, da je seznanjen z obveznostmi dobavitelja, ki izdaja uradne
etikete in potrdila dobavitelja, v skladu z zakonom, ki ureja semenski material,
in s tem pravilnikom.
(3) Če je vloga popolna in če vzorec uradne etikete za standardni
material ustreza zahtevam iz 6. člena tega pravilnika in iz priloge 5, Uprava
potrdi vzorec uradne etikete ter izda dovoljenje za izdajo uradnih etiket za
standardni material.
IV. URADNA POTRDITEV RAZMNOŽEVALNEGA
MATERIALA
1. Zahteve za uradno potrditev
13. člen
(splošne zahteve)
(1) Postopek uradne potrditve razmnoževalnega materiala vodi
organ za potrjevanje na podlagi prijave dobavitelja.
(2) Razmnoževalni material se sprejme v postopek uradne
potrditve, če:
-       
je bil pridobljen iz uradno potrjenega izvornega, baznega ali
certificiranega razmnoževalnega materiala v skladu s tem pravilnikom, oziroma v
primeru izvornih matičnih trsov, če so bili ti trsi pridobljeni po postopkih in
metodah, opredeljenih v 14. členu tega pravilnika, in
-       
pripada sorti, ki je vpisana v sortno listo v skladu s predpisi, ki
urejajo postopek vpisa sorte v sortno listo in vodenje sortne liste, oziroma v
primeru klona, če pripada klonu, ki je bil sprejet v postopek uradne potrditve
v skladu z 19. členom tega pravilnika.
14. člen
(metode in postopki za pridobitev izvornih matičnih trsov)
(1) Trsi, iz katerih se pridobijo izvorni matični trsi, se izberejo
v postopku pozitivne množične selekcije v skladu s prilogo 6, ki je sestavni
del tega pravilnika. Izbrani trsi morajo biti zdravi, brez znakov prisotnosti
karantenskih škodljivih organizmov ter škodljivih organizmov, ki se širijo z
razmnoževalnim materialom in vplivajo na njegovo kakovost, zlasti na:
-       
škodljive organizme iz točke A. priloge 3, ki je sestavni del tega
pravilnika,
-       
koreninski rak (Agrobacterium tumefaciens) in škodljive organizme,
ki povzročajo raku podobne bolezni (Phomopsis viticola, Eutypa
spp., Stereum spp.),
-       
pršice (Calepitrimerus vitis, Eotetranychus carpini in
Panonychus ulmi).
(2) Od izbranih trsov iz prejšnjega odstavka se pridobijo najprej
rastline kandidatke za izvorne matične trse (v nadaljnjem besedilu: rastline
kandidatke). Vse rastline kandidatke morajo biti:
1.     
vsaj vizualno pregledane na škodljive organizme iz prejšnjega odstavka;
2.     
posamično testirane na določene škodljive organizme v skladu s točko A.
priloge 3. Testiranja izvede imenovani laboratorij v skladu z metodami, določenimi
v točki A. priloge 3.
(3) Od posamezne rastline kandidatke, pri kateri so bili vsi
rezultati pregledov in testiranj iz prejšnjega odstavka negativni, se namnoži 3–5 trsov. Ti trsi predstavljajo izvorne matične
trse posameznega klona (izvor klona) žlahtne sorte ali sorte podlage.
(4) Podrobnejši postopek pridobivanja rastlin kandidatk in
izvornih matičnih trsov je določen v metodi klonske selekcije in vzdrževanja
klonov vinske trte, ki jo sprejme Uprava, kjer je tudi dosegljiva.
15. člen
(zahteve za izvorne matične trse)
(1) Izvorni matični trsi iz prejšnjega člena, namenjeni za
pridobivanje izvornega razmnoževalnega materiala, morajo poleg zahtev iz
priloge 1 izpolnjevati tudi naslednje zahteve:
1.     
posajeni morajo biti posamič v zemljo oziroma substrat, ki morata biti
brez ogorčic, prenašalk virusnih bolezni, iz rodov Longidorus in Xiphinema
iz točke B.1 priloge 3. V zemlji ali v substratu ne sme biti prisotna trtna uš
(Viteus vitifoliae). Šteje se, da sta zemlja ali substrat
brez škodljivih organizmov, navedenih v tej točki, če sta razkužena, ali če je
bilo to ugotovljeno s testiranjem vzorcev zemlje ali substrata;
2.     
vzdrževati se morajo v razmerah, ki zagotavljajo zaščito izvornih matičnih
trsov pred volnatimi kaparji in škržati, zračnimi vektorji virusnih bolezni, iz
točke B.2 priloge 3. Rastlinjak ali mrežnik, v katerem se vzdržujejo izvorni
matični trsi, ne sme biti v neposredni bližini drugih nasadov trte, razdalja med
njimi mora biti najmanj 50 m;
3.     
vsak izvorni matični trs mora biti označen tako, da je zagotovljena
njegova razpoznavnost in sledljivost do izvora;
4.     
pred prvim pridobivanjem izvornega razmnoževalnega materiala od izvornih
matičnih trsov posameznega izvora se preveri istovetnost s sorto, iz katere
izhaja. Preverjanje istovetnosti s sorto ni potrebno, če je bilo izvedeno
preverjanje klona v skladu z 20. členom tega pravilnika;
5.     
izvorne matične trse je treba redno vizualno pregledovati na prisotnost
karantenskih in drugih škodljivih organizmov iz prvega odstavka prejšnjega člena;
6.     
vzorčenje in ponovno testiranje matičnih trsov na določene škodljive
organizme se izvede v skladu s točko A. priloge 3. Vzorčenje in testiranje je
obvezno tudi v primeru pojava ali suma na pojav karantenskega škodljivega
organizma ali drugega škodljivega organizma iz točke A. priloge 3;
7.     
izvorne matične trse, ki so okuženi ali ki kažejo kakršne koli znake ali
simptome prisotnosti karantenskih škodljivih organizmov ali škodljivih
organizmov iz točke A. priloge 3, je treba takoj odstraniti iz rastlinjaka ali
mrežnika.
(2) Vzorci za testiranja, ki se izvedejo v skladu s prejšnjim
odstavkom, morajo biti odvzeti v postopku uradne potrditve. Testiranja odvzetih
vzorcev izvede imenovani laboratorij v skladu z metodami, določenimi v točki A.
priloge 3.
(3) Za posamezni izvor klona iz tretjega odstavka prejšnjega člena
se vodijo matične knjige, ki vsebujejo zapise in evidence o:
-       
metodi in postopku pridobitve izvora klona in o številu izvornih matičnih
trsov, ki so bili razmnoženi iz posameznega izvora klona,
-       
postopku preverjanja istovetnosti s sorto, iz katere izhajajo izvorni
matični trsi oziroma o izvedenih dodatnih preverjanjih klona, če so bila
opravljena,
-       
metodi in postopku vzdrževanja klona,
-       
metodah in času spremljanja in nadzora škodljivih organizmov, o vzorčenjih
in testiranjih ter o rezultatih opravljenih testov,
-       
morebitni odstranitvi izvornih matičnih trsov iz rastlinjaka ali mrežnika
ter o razlogih za njihovo odstranitev.
(4) Matične knjige vsebujejo tudi zapise in evidence o vsakokratnem
pridobivanju razmnoževalnega materiala od izvornih matičnih trsov ter vsa
dokazila o opravljenih pregledih, vzorčenjih in testiranjih, ki so bila
izvedena:
-       
poročilo o preverjanju klona,
-       
potrdilo o uradni potrditvi izvornih matičnih trsov,
-       
zapisnike o opravljenih vsakoletnih uradnih pregledih izvornih matičnih
trsov,
-       
rezultate ponovnih testiranj izvornih matičnih trsov.
16. člen
(zahteve za nasade baznih in certificiranih matičnih trsov)
(1) Za postavitev nasadov baznih matičnih trsov se lahko uporabi
le uradno potrjen izvorni razmnoževalni material, ki je bil pridobljen od
uradno potrjenih izvornih matičnih trsov.
(2) Za postavitev nasadov certificiranih matičnih trsov se
lahko uporabi uradno potrjen bazni razmnoževalni material, ki je bil pridobljen
od uradno potrjenih baznih matičnih trsov, ali razmnoževalni material višjih
kategorij.
(3) Nasadi baznih in certificiranih matičnih trsov, ki so namenjeni
za pridobivanje baznega ali certificiranega razmnoževalnega materiala, morajo
poleg zahtev iz priloge 1 izpolnjevati tudi naslednje zahteve:
1.     
na zemljišču, na katerem se postavi bazni matični nasad ali certificiran
matični nasad, morajo biti pred sajenjem uradno odvzeti vzorci zemlje in s
testiranjem mora biti ugotovljeno, da so tla prosta ogorčic, prenašalk virusov,
navedenih v točki B.1 priloge 3;
2.     
bazni matični nasad mora biti najmanj 20 m, certificiran matični nasad
pa najmanj 5 m oddaljen od vsakega drugega nasada trte, posajenega z materialom
nižje kategorije;
3.     
matični trsi v baznem in v certificiranem matičnem nasadu morajo biti
posajeni tako, da so rastline iste sorte ali podlage med seboj ločene po vrstah
in blokih, vrste in bloki morajo biti označeni, da se jasno ločijo med seboj. Če
so različni bloki v baznem matičnem nasadu posajeni v isti vrsti, mora biti
razdalja med bloki v vrsti najmanj 3 m;
4.     
matične trse v baznem in v certificiranem matičnem nasadu je treba redno
vizualno pregledovati na prisotnost karantenskih in drugih škodljivih
organizmov iz prvega odstavka 14. člena tega pravilnika;
5.     
v baznem in v certificiranem matičnem nasadu se izvede vzorčenje in
ponovno testiranje matičnih trsov na določene škodljive organizme v skladu s točko
A. priloge 3. Vzorčenje in testiranje je obvezno tudi v primeru pojava ali suma
na pojav karantenskega škodljivega organizma ali drugega škodljivega organizma
iz točke A. priloge 3;
6.     
matične trse, ki so okuženi ali kažejo kakršne koli znake ali simptome
prisotnosti karantenskih škodljivih organizmov ali škodljivih organizmov iz točke
A. priloge 3, je treba iz baznega in certificiranega matičnega nasada takoj odstraniti;
7.     
v baznem in v certificiranem matičnem nasadu se pred prvo rezjo cepičev,
potaknjencev ali ključev podlag za cepljenje opravi enoletna negativna
selekcija na sortno istovetnost in čistost. Matične trse, za katere se v
enoletni negativni selekciji izkaže, da niso istovetni glede na sorto, se iz baznega
in certificiranega matičnega nasada odstrani.
(4) Vzorci za testiranja, ki se izvedejo v skladu s tem členom,
morajo biti odvzeti v postopku uradne potrditve. Testiranja odvzetih vzorcev
izvede imenovani laboratorij v skladu z metodami, določenimi v točki A. priloge
3.
(5) Za vsak nasad baznih matičnih in certificiranih matičnih trsov
se vodijo matične knjige, v katerih se vodijo evidence in zapisi o:
-       
razmnoževalnem materialu, uporabljenem za vzgojo baznih ali
certificiranih matičnih trsov,
-       
izvedeni enoletni negativni selekciji na sortno istovetnost in čistost,
-       
tehnoloških postopkih, izvedenih v nasadu,
-       
metodah in času spremljanja in nadzora škodljivih organizmov, o vzorčenjih
in testiranjih ter o rezultatih opravljenih testov,
-       
morebitni odstranitvi matičnih trsov iz nasada ter o razlogih za njihovo
odstranitev,
-       
vsakokratnem pridobivanju razmnoževalnega materiala v nasadu.
(6) Matična knjiga vsebuje tudi vsa dokazila o matičnem nasadu
(kopijo katastrskega načrta z vrisanim nasadom, dokazila o nabavi in poreklu
razmnoževalnega materiala, za postavitev nasada, dokazilo o ustreznosti zemljišča,
potrdilo o uradni potrditvi matičnega nasada ter zapisnike o opravljenih
vsakoletnih uradnih pregledih matičnega nasada).
17. člen
(zahteve za trsnice)
(1) Za pridelavo certificiranih trsnih sadik (ukoreninjenih trsnih
cepljenk ali korenjakov) se lahko uporabijo le uradno potrjeni cepiči,
potaknjenci oziroma ključi podlag za cepljenje, pridelani v uradno potrjenih
certificiranih matičnih nasadih.
(2) Trsnice, v katerih se pridelujejo certificirane trsne sadike,
morajo poleg zahtev iz priloge 1 izpolnjevati tudi naslednje zahteve:
-       
na zemljišču, na katerem bo trsnica, morajo biti pred prvim sajenjem
uradno odvzeti vzorci zemlje in s testiranjem mora biti ugotovljeno, da so tla
prosta ogorčic, prenašalk virusov, navedenih v točki B.1 priloge 3;
-       
posamezne sorte ali kloni morajo biti v trsnici posajeni ločeno po
partijah. Partije morajo biti posajene vsaka v svoji vrsti, če pa to ni mogoče,
mora biti med posameznima partijama v vrsti najmanj 3-metrski presledek. Vsaka
partija mora biti jasno označena z imenom ali šifro sorte ali klona;
-       
trsnice je treba redno vizualno pregledovati na prisotnost karantenskih
in drugih škodljivih organizmov iz prvega odstavka 14. člena tega pravilnika;
-       
vzorčenje in testiranje je za trsnice obvezno le v primeru ali suma na
pojav karantenskega škodljivega organizma ali drugega škodljivega organizma iz
točke A. priloge 3;
-       
iz trsnice se izločijo trsne sadike, ki kažejo znake okužb s škodljivimi
organizmi iz prve in druge alinee 5. Točke priloge 1 ali z Agrobacterium
tumefaciens, ter sadike, ki niso sortno pristne.
(3) Ne glede na določbo 6. točke priloge 1 velja, da mora
biti trsnica oddaljena od drugega vinograda ali matičnega nasada najmanj 5 m.
2. Postopek uradne potrditve
18. člen
(uradna potrditev izvornih matičnih trsov)
(1) Dobavitelj, ki je pridobil izvorne matične trse (v
nadaljnjem besedilu: vzdrževalec) v skladu s postopki in metodami iz 14. člena
tega pravilnika, vloži pri organu za potrjevanje prijavo za uradno potrditev
izvornih matičnih trsov najpozneje do 30. aprila v letu predvidene prve rezi
cepičev, potaknjencev ali ključev podlag za cepljenje. Vzdrževalec v prijavi na
obrazcu, ki ga pridobi pri organu za potrjevanje, navede naslednje podatke:
-       
o dobavitelju: ime, priimek in naslov ali firmo in sedež ter
neponovljivo registrsko številko dobavitelja,
-       
o mestu pridelave: naziv, naslov ter KMG-MID številko mesta pridelave,
-       
o enoti pridelave: o objektu, v katerem vzdržuje izvorne matične trse,
katastrsko občino in parcelne številke, na katerih je objekt, ter površino,
-       
o izvornih matičnih trsih: ime sorte ter število trsov posameznega izvora,
v primeru izvornih matičnih trsov žlahtne sorte tudi podatke o podlagah,
uporabljenih za cepljenje (izvor, sorta oziroma klon podlage ter kategorija).
(2) Prijavi iz prejšnjega odstavka mora priložiti kopijo katastrskega
načrta z vrisanimi objekti ali zemljišči, kjer vzdržuje matične trse, vključno
s pripadajočim varovalnim pasom.
(3) Na podlagi prijave organ za potrjevanje:
1.     
preveri zapise in evidence iz matične knjige ter dokazila, ki jih matična
knjiga vsebuje, zlasti pregleda:
- 
zapise o izvedenih postopkih in metodah klonske selekcije, iz katerih
mora biti razvidno, da so bili izvorni matični trsi pridobljeni po postopkih in
metodah iz 14. člena tega pravilnika in da so bila izvedena vsa testiranja na
viruse in virusom podobne organizme, predpisana za rastline kandidatke v točki
A. priloge 3,
- 
zapise o preverjanju istovetnosti izvornih matičnih trsov s sorto, iz
katere izhajajo,
- 
zapise o izvedenih ukrepih za preprečevanje pojava in širjenja škodljivih
organizmov in morebitnih drugih ukrepih v objektih, v katerih se vzdržujejo
izvorni matični trsi,
- 
rezultate vzorčenj in testiranj, iz katerih mora biti razvidno, da
izvorni matični trsi niso okuženi z virusi in virusom podobnimi organizmi iz točke
A. priloge 3,
- 
zapise o morebitni odstranitvi izvornih matičnih trsov iz rastlinjaka
ali mrežnika ter o razlogih za njihovo odstranitev;
2.     
pregleda, ali se izvorni matični trsi vzdržujejo v skladu s pogoji in
zahtevami iz prvega odstavka 15. člena tega pravilnika;
3.     
opravi vizualni pregled zdravstvenega stanja izvornih matičnih trsov in
objektov, v katerih se ti trsi vzdržujejo, na prisotnost karantenskih in drugih
škodljivih organizmov iz prvega odstavka 14. člena tega pravilnika in iz točke
B.2 priloge 3;
4.     
v primeru suma na prisotnost karantenskega škodljivega organizma ali škodljivega
organizma iz točke A. priloge 3 odvzame vzorce razmnoževalnega materiala ter
jih pošlje v analizo imenovanemu laboratoriju. O najdbi ali o sumu najdbe
karantenskega škodljivega organizma nemudoma obvesti pristojnega
fitosanitarnega inšpektorja.
(4) Če se s pregledi in na podlagi testiranj iz prejšnjega odstavka
ugotovi, da so bili izvorni matični trsi pridobljeni po postopkih in metodah iz
14. člena tega pravilnika in da so izpolnjene zahteve za izvorne matične trse
iz 15. člena tega pravilnika, jih organ za potrjevanje uradno potrdi kot
izvorne matične trse.
(5) Uradna potrditev iz prejšnjega odstavka velja, dokler so
izpolnjene zahteve za izvorne matične trse iz 16. člena tega pravilnika, vendar
največ 25 let od leta uradne potrditve.
19. člen
(sprejem klona v postopek uradne potrditve)
(1) Razmnoževalni material trte se lahko trži z oznako klona
le, če je bil klon sprejet v postopek uradne potrditve v skladu s tem členom.
(2) Za sprejem v postopek uradne potrditve mora klon izpolnjevati
naslednje pogoje:
-       
izvorni matični trsi (izvor klona) morajo biti pridobljeni v skladu s
14. členom tega pravilnika in morajo izpolnjevati zahteve iz 15. člena tega
pravilnika,
-       
klon mora biti pred sprejemom v postopek uradne potrditve dodatno
preverjen glede morfoloških, fizioloških in ampelografskih lastnosti,
-       
imeti mora primerno ime klona, ki je lahko vsaka oznaka, sestavljena iz
3 znakov, ki so lahko številke, črke ali kombinacija številk in črk, pod
pogojem, da ta oznaka ni registrirana blagovna znamka ali geografska oznaka in
da je ni mogoče zamenjati z imenom katerekoli splošno znane sorte trte.
(3) Klon sprejme v postopek uradne potrditve organ za potrjevanje
na podlagi prijave vzdrževalca klona. V ta namen mora vzdrževalec v prijavi iz
prvega odstavka prejšnjega člena posebej navesti, da predlaga tudi sprejem
klona v postopek uradne potrditve, ter pri podatkih o izvornih matičnih trsih poleg
imena sorte navesti tudi predlagano oznako klona.
(4) Če je bilo preverjanje klona iz druge alinee drugega odstavka
tega člena že opravljeno, lahko vzdrževalec prijavi iz prejšnjega odstavka
priloži končno poročilo o preverjanju klona in ampelografski opis klona iz četrtega
odstavka 20. člena tega pravilnika.
(5) Če preverjanje klona še ni bilo opravljeno, mora
rezultate preverjanja klona in ampelografski opis klona pridobiti vzdrževalec
sam v skladu z 20. členom tega pravilnika.
(6) Organ za potrjevanje sprejme klon v postopek uradne potrditve,
potem ko ugotovi:
-       
v postopku iz prejšnjega člena, da so izpolnjeni pogoji iz prve alinee
drugega odstavka tega člena,
-       
na podlagi končnega poročila o preverjanju klona in ampelografski opis
klona iz četrtega odstavka 20. člena tega pravilnika, da so izpolnjeni pogoji
iz druge alinee drugega odstavka tega člena in
-       
da predlagana oznaka klona izpolnjuje pogoje iz tretje alinee drugega
odstavka tega člena.
(7) Organ za potrjevanje lahko sprejme odločitev o sprejemu klona
v uradno potrditev sočasno z uradno potrditvijo izvornih matičnih trsov.
(8) Organ za potrjevanje lahko v skladu s prejšnjim členom uradno
potrdi izvorne matične trse, še preden je končan postopek sprejetja klona v
uradno potrditev. Vendar pa sme organ za potrjevanje do sprejetja klona v
postopek uradne potrditve razmnoževalni material, pridobljen od teh matičnih trsov,
uradno potrditi in označiti le z imenom sorte.
(9) Organ za potrjevanje vodi seznam klonov, ki so sprejeti v
postopek uradne potrditve. V seznamu vodi naslednje podatke:
-       
o vzdrževalcu klona;
-       
o sorti in oznaki klona;
-       
o metodi vzdrževalne selekcije;
-       
o številu izvornih matičnih rastlin, ki predstavljajo izvor klona.
(10) Za klon, ki je sprejet v postopek uradne potrditve, lahko
dobavitelj iz prvega odstavka tega člena predlaga, da se v sortni listi poleg
podatkov o vzdrževalcu sorte vpiše tudi oznaka klona, ki ga vzdržuje.
20. člen
(preverjanje klona)
(1) Preverjanje klona iz druge alinee drugega odstavka prejšnjega
člena izvede izvajalec preizkušanja sort, imenovan v skladu z zakonom, ki ureja
semenski material kmetijskih rastlin (v nadaljnjem besedilu: izvajalec preizkušanja
sort), na podlagi prijave vzdrževalca. Izvajalec preizkušanja sort lahko
dovoli, da preverjanje klona v celoti ali delno opravi vzdrževalec sam, pod
pogojem, da izvajalec preizkušanja sort zagotovi strokovni nadzor nad
preverjanjem klona.
(2) Preverjanje klona je sestavljeno iz sortnih poskusov in
laboratorijskih testov in traja najmanj 3 leta od zaključene 4. rastne dobe po
sajenju dalje. V ta namen se posadi najmanj 30 trsov vsakega novega klona, ki
se primerja s standardno sorto. Če se zahteva preveritev cepilnih lastnosti klona,
se razmnoževalni material klona cepi najmanj na dve različni podlagi istega
selekcijskega ranga. Za izvedbo sortnih poskusov in laboratorijskih testov v
postopku preverjanja novega klona se uporabljajo tudi določbe predpisa, ki
urejajo preizkušanje sort trte v postopku vpisa sort trte v sortno listo, če s
tem pravilnikom ni drugače določeno.
(3) Poleg ugotavljanja morfoloških in fizioloških lastnosti sorte
zaradi preverjanja istovetnosti klona s sorto, iz katere izhaja, se v postopku
preverjanja klona ugotovi njegova uporabna vrednost ter opravita vsaj dve
mikrovinifikaciji grozdja. Vina novih klonov analizira za to pooblaščena
strokovna inštitucija, oceni pa jih za to pooblaščena degustacijska komisija, ki
poda tudi opis vzorca in splošno oceno kakovosti vina.
(4) Na podlagi rezultatov preverjanja iz prvega in drugega odstavka
tega člena pripravi izvajalec preizkušanja sort ampelografski opis klona in
izdela končno poročilo o preverjanju klona.
(5) Stroški preverjanja novega klona, ki jih plača vzdrževalec
klona imenovanemu izvajalcu preizkušanja, so enaki, kot so določeni za uradno
preizkušanje sort trte v postopku vpisa sort trte v sortno listo. Če
preverjanje klona v celoti ali delno opravi vzdrževalec sam, se imenovanemu
izvajalcu preizkušanja stroški preverjanja klona znižajo za dela, ki jih opravi
sam vzdrževalec, vendar pa nosi vzdrževalec dodatne stroške nadzora, ki ga
izvede imenovani izvajalec preizkušanja.
(6) Podrobnejši pogoji in postopek preverjanja novih klonov
so določeni v metodi preverjanja novega klona, ki ga sprejme Uprava, kjer je
tudi na voljo.
21. člen
(pregled zemljišč za bazne in certificirane matične nasade ter
trsnice)
(1) Dobavitelj, ki namerava vzdrževati matične trse v baznem
matičnem nasadu ali v certificiranem matičnem nasadu ali ki namerava v trsnici
pridelovati trsne sadike, mora organu za potrjevanje prijaviti zemljišče v
pregled najpozneje do 15. septembra v letu pred načrtovano zasaditvijo. Prijava
vsebuje podatke o dobavitelju in mestu pridelave iz prve in druge alinee prvega
odstavka 18. člena tega pravilnika, podatke o zemljiščih, na katerih bo matični
nasad ali trsnica (katastrska občina, parcelne številke in površina), ter
podatke o vrsti in kategoriji razmnoževalnega materiala, ki ga namerava uporabiti
pri postavitvi matičnega nasada ali trsnice. Prijavi mora priložiti kopijo katastrskega
načrta, z natančno označenimi zemljišči, namenjenimi postavitvi matičnega
nasada ali trsnice, vključno z označenim varovalnim pasom.
(2) Organ za potrjevanje opravi pregled prijavljenih zemljišč
in varovalnega pasu in na prijavljenih zemljiščih odvzame vzorce zemlje za
testiranje na prisotnost ogorčic, prenašalk virusnih bolezni, navedenih v točki
B.1 priloge 3.
(3) Organ za potrjevanje na podlagi pregleda in rezultatov testiranj
vzorcev zemlje iz prejšnjega odstavka sestavi zapisnik ter ugotovi, ali
prijavljena zemljišča izpolnjujejo pogoje iz 16. ali 17. člena tega pravilnika.
22. člen
(uradna potrditev baznega in certificiranega matičnega nasada)
(1) Dobavitelj prijavi organu za potrjevanje nasad baznih matičnih
trsov in nasad certificiranih matičnih trsov v uradno potrditev najmanj dve
rastni dobi pred prvo uporabo matičnih trsov za pridobivanje razmnoževalnega
materiala trte, in sicer do 30. aprila v letu, ko želi, da se opravi prvi
pregled. V prijavi, ki jo pridobi pri organu za potrjevanje, navede podatke iz
prve in druge alinee prvega odstavka 18. Člena tega pravilnika, podatke o
razmnoževalnem materialu, ki ga je uporabil pri zasaditvi baznega ali
certificiranega matičnega nasada (izvor, sorta oziroma tip podlage, kategorija,
količina materiala) ter številko in datum zapisnika o pregledu zemljišč v
skladu s prejšnjim členom.
(2) V postopku do uradne potrditve opravi organ za potrjevanje
v vsaki rastni dobi v času, ki je najprimernejši za ugotavljanje prisotnosti škodljivih
organizmov, za odvzem ter za preverjanje sortne istovetnosti, vsaj dvakrat vizualni
pregled nasada in varovalnega pasu glede prisotnosti karantenskih in drugih škodljivih
organizmov iz prvega odstavka 14. člena tega pravilnika.
(3) Če organ za potrjevanje pri pregledih iz prejšnjega odstavka
ugotovi okužbo ali če obstaja sum na okužbo s karantenskimi škodljivimi
organizmi ali škodljivimi organizmi iz točke A. priloge 3, odvzame vzorce in
jih pošlje imenovanemu laboratoriju v analizo. O najdbi ali o sumu najdbe karantenskega
škodljivega organizma nemudoma obvesti pristojnega fitosanitarnega inšpektorja.
(4) Pred uradno potrditvijo matičnega nasada organ za potrjevanje
preveri:
-       
ali so matični nasadi dejansko na zemljiščih, ki so bila pregledana v
skladu s prejšnjim členom, in ali so glede postavitve in vzdrževanja nasada
izpolnjeni pogoji iz 16. Člena tega pravilnika,
-       
ali je bil za postavitev matičnega nasada uporabljen uradno potrjen
razmnoževalni material v skladu z zahtevami iz prvega ali drugega odstavka 16. člena
tega pravilnika,
-       
ali so bili trsi, ki so kazali morebitne znake okužb s škodljivimi
organizmi iz točke A. priloge 3 in trsi, ki so bili izločeni pri negativni
selekciji, dejansko odstranjeni iz nasada,
-       
ali dobavitelj vodi matično knjigo v skladu s petim in šestim odstavkom
16. člena tega pravilnika, zlasti, ali matična knjiga vsebuje zapise o
izvedenih tehnoloških ukrepih ter ukrepih za preprečevanje pojava in širjenja škodljivih
organizmov v matičnem nasadu, o izvajanju enoletne negativne selekcije na
sortno istovetnost in čistost ter zapise o morebitni odstranitvi matičnih trsov
iz nasada in o razlogih za njihovo odstranitev.
(6) Organ za potrjevanje uradno potrdi matični nasad kot
bazni matični nasad ali kot certificiran matični nasad, če na podlagi pregledov
ter vzorčenj in testiranj, predpisanih v tem členu, ugotovi, da so izpolnjene
zahteve za nasade baznih matičnih trsov ali nasade certificiranih matičnih
trsov iz 16. člena tega pravilnika.
(7) Uradna potrditev iz prejšnjega odstavka velja, dokler so
izpolnjene zahteve za nasade baznih matičnih trsov ali nasade certificiranih
matičnih trsov iz 16. člena tega pravilnika, vendar največ:
-       
25 let od leta uradne potrditve za nasade baznih matičnih trsov in
-       
20 let od leta uradne potrditve za nasade certificiranih matičnih trsov.
23. člen
(uradna potrditev cepičev, potaknjencev in ključev podlag za
cepljenje)
(1) Cepiči, potaknjenci in ključi podlag za cepljenje se lahko
pridobivajo le od uradno potrjenih izvornih matičnih trsov in od trsov v uradno
potrjenih baznih oziroma certificiranih matičnih nasadih.
(2) Vzdrževalec ali dobavitelj, ki namerava od uradno potrjenih
izvornih matičnih trsov ali v uradno potrjenih baznih ali certificiranih matičnih
nasadih pridobivati cepiče, potaknjence ali ključe podlag za cepljenje in jih
tržiti kot uradno potrjen razmnoževalni material, mora vsako leto najpozneje do
30. aprila tekočega leta vložiti pri organu za potrjevanje letno prijavo
pridelave razmnoževalnega materiala. V prijavi na obrazcu, ki ga pridobi pri
organu za potrjevanje, navede poleg podatkov iz prve in druge alinee prvega
odstavka 18. člena tega pravilnika še številko in datum izdaje potrdila o uradni
potrditvi izvornih matičnih trsov, baznega matičnega nasada ali certificiranega
matičnega nasada, v katerem namerava pridobivati cepiče, potaknjence ali ključe
podlag za cepljenje.
(3) Vzdrževalec ali dobavitelj mora v prijavi navesti
predvideno količino razmnoževalnega materiala, ki ga namerava pridobiti. V
prijavi zahteva tudi ustrezno število uradnih etiket za uradno označitev razmnoževalnega
materiala ter navede predvideni datum pakiranja, način pakiranja ter vrsto in
količino razmnoževalnega materiala v enoti pakiranja. Te podatke lahko organu
za potrjevanje sporoči naknadno, vendar najpozneje 10 dni pred načrtovano rezjo
cepičev, potaknjencev in ključev podlag.
(4) Na podlagi prijave iz drugega odstavka tega člena izvede
organ za potrjevanje najmanj dva vizualna pregleda v objektu, v katerem so
izvorni matični trsi, v baznem matičnem nasadu in v matičnem nasadu, namenjenem
rezi certificiranih cepičev vinske trte. V matičnem nasadu, namenjenem rezi certificiranih
podlag za cepljenje se med rastno dobo opravi en vizualni pregled, dodatni
pregledi pa se opravijo v primeru ugotovljenih nepravilnosti ali sporov, ki bi
lahko vplivali na končno kakovost razmnoževalnega materiala trte. Pregledi se
opravijo zlasti glede prisotnosti karantenskih in drugih škodljivih organizmov
iz prvega odstavka 14. člena tega pravilnika, v primeru izvornih matičnih trsov
pa tudi glede škodljivih organizmov iz točke B.2 priloge 3. V skladu s točko A.
priloge 3 odvzame vzorce za ponovno testiranje izvornih matičnih trsov, baznih
matičnih trsov in certificiranih matičnih trsov na prisotnost določenih virusov
in virusom podobnih škodljivih organizmov. Preglede opravlja v času, ki je
najprimernejši za ugotavljanje prisotnosti škodljivih organizmov oziroma za
odvzem vzorcev.
(5) Pri pregledih iz prejšnjega odstavka preveri tudi matične
knjige, ki jih o izvornih matičnih trsih oziroma o baznih in certificiranih
matičnih nasadih vodi dobavitelj, zlasti zapise o izvedenih tehnoloških ukrepih
ter ukrepih za preprečevanje pojava in širjenja škodljivih organizmov in o
morebitnih drugih ukrepih v objektu, nasadu in varovalnem pasu, ter o morebitni
odstranitvi rastlin ali razmnoževalnega materiala ter o razlogih za njihovo
odstranitev. Opravi tudi druge preglede, potrebne za to, da preveri, ali
izvorni matični trsi oziroma bazni in certificirani matični nasadi še
izpolnjujejo zahteve iz 15. ali 16. člena tega pravilnika.
(6) Če organ za potrjevanje pri pregledih iz četrtega in petega
odstavka tega člena ugotovi okužbo ali če obstaja sum na okužbo s karantenskimi
škodljivimi organizmi, o tem nemudoma obvesti pristojnega fitosanitarnega inšpektorja.
(7) Organ za potrjevanje uradno potrdi cepiče, potaknjence in
ključe podlag za cepljenje in zanje izda potrdilo o uradni potrditvi razmnoževalnega
materiala ter zahtevano število uradnih etiket v skladu s 6. členom tega
pravilnika in prilogo 5, če s pregledi oziroma na podlagi vzorčenj in testiranj
iz tega člena ugotovi, da:
-       
je potrdilo o uradni potrditvi matičnih trsov, od katerih so bili
pridobljeni cepiči, potaknjenci in ključi podlag za cepljenje, veljavno,
-       
je količina pridobljenih cepičev, potaknjencev in ključev podlag za
cepljenje ustrezna glede na stanje matičnih trsov, od katerih so bili
pridobljeni,
-       
cepiči, potaknjenci in ključi podlag za cepljenje izpolnjujejo zahteve
iz priloge 2 in so pakirani v skladu s prilogo 4,
-       
so izpolnjeni pogoji za izdajo rastlinskega potnega lista v skladu s
predpisi, ki urejajo izdajo rastlinskih potnih listov.
(8) Če se s pregledi oziroma na podlagi vzorčenj in testiranj
ugotovi, da izvorni matični trsi, bazni matični nasad ali certificiran matični
nasad ne izpolnjujejo več pogojev za uradno potrditev iz 18. ali 22. člena tega
pravilnika, organ za potrjevanje z odločbo prekliče uradno potrditev takih
izvornih matičnih trsov ali takega matičnega nasada ter zavrne potrditev cepičev,
potaknjencev ali ključev podlag za cepljenje, pridobljenih v teh nasadih v tem
letu.
(9) Uradno potrjen razmnoževalni material iz sedmega odstavka
tega člena označi z uradnimi etiketami organ za potrjevanje ali dobavitelj, ki
ima dovoljenje za označevanje pod uradnim nadzorom iz 25. člena tega
pravilnika.
24. člen
(uradna potrditev baznih in certificiranih sadik trte)
(1) Dobavitelj, ki prideluje bazne ali certificirane sadike trte,
to je ukoreninjene trsne cepljenke ali bazne korenjake, vloži pri organu za
potrjevanje prijavo za uradno potrditev le-teh najpozneje do 10. junija v letu
saditve. V prijavi, ki jo pridobi pri organu za potrjevanje, navede podatke iz
prve in druge alinee prvega odstavka 18. člena tega pravilnika, podatke o
razmnoževalnem materialu, uporabljenem pri pridelavi, (izvor, vrsta razmnoževalnega
materiala, sorta oziroma podlaga, kategorija, količina) ter številko in datum
zapisnika o pregledu zemljišč v skladu z 21. členom tega pravilnika.
(2) Organ za potrjevanje izvede v postopku uradne potrditve korenjakov
in ukoreninjenih trsnih cepljenk:
-       
pregled evidenc in dokazil o razmnoževalnem materialu, uporabljenem pri
pridelavi sadik trte,
-       
pregled, ali je trsnica dejansko na zemljiščih, ki so bila pregledana v
skladu z 21. členom tega pravilnika, in ali so glede postavitve in vzdrževanja
trsnice izpolnjene zahteve iz 17. člena tega pravilnika,
-       
pregled zapiskov o izvedenih tehnoloških ukrepih ter ukrepih za preprečevanje
pojava in širjenja škodljivih organizmov in morebitnih drugih ukrepih v
trsnici, zlasti o morebitni odstranitvi rastlin ali razmnoževalnega materiala
oziroma o njihovem uničenju,
-       
vizualni pregled rastlin med rastjo glede prisotnosti karantenskih in
drugih škodljivih organizmov iz prvega odstavka 14. člena tega pravilnika,
-       
vizualni kontrolni pregled rastlin v rasti glede sortne čistosti oziroma
istovetnosti s sorto,
-       
odvzem vzorcev razmnoževalnega materiala za testiranje v primeru pojava
ali suma na pojav karantenskih škodljivih organizmov ali škodljivih organizmov
iz točke A. priloge 3. O najdbi ali o sumu najdbe karantenskega škodljivega organizma
nemudoma obvesti pristojnega fitosanitarnega inšpektorja.
(3) Organ za potrjevanje izvede preglede iz prejšnjega odstavka
najmanj dvakrat v rastni dobi, razen v primeru pridelave certificiranih trsnih
cepljenk, ko se med rastno dobo opravi en vizualni pregled, dodatni pregledi pa
se opravijo v primeru ugotovljenih nepravilnosti ali sporov, ki bi lahko vplivali
na končno kakovost razmnoževalnega materiala trte.
Pri pregledih preveri zlasti dokazila, da je bil razmnoževalni
material, ki ga je uporabil pri pridelavi sadik trte, uradno potrjen v skladu s
prejšnjim členom, primerja evidence iz prve alinee prejšnjega odstavka z
dejanskim stanjem v trsnici, preveri morebitna prazna mesta v trsnici ter
ugotovi razloge zanje na podlagi evidenc, ki jih vodi dobavitelj. Pri pregledu oceni
tudi splošno stanje in splošni videz razvoja rastlin.
(4) Dobavitelj mora najpozneje 10 dni pred načrtovanim izkopom
v trsnici sporočiti organu za potrjevanje predvideni datum izkopa skupaj s
podatki o lokaciji trsnice in lokaciji skladišč, kjer se bodo korenjaki in
ukoreninjene trsne cepljenke pripravili za trženje. Obenem zahteva, da mu organ
za potrjevanje izda ustrezno število uradnih etiket za uradno označitev baznih
korenjakov ali baznih oziroma certificiranih ukoreninjenih trsnih cepljenk. V
tem primeru obvezno navede tudi predvideni datum pakiranja, način pakiranja ter
količino korenjakov ali ukoreninjenih trsnih cepljenk v enoti pakiranja.
(5) Organ za potrjevanje uradno potrdi korenjake in ukoreninjene
trsne cepljenke iz prejšnjega odstavka ter zanje izda potrdilo o uradni
potrditvi in zahtevano število predpisanih uradnih etiket v skladu s 6. členom
tega pravilnika in prilogo 5, če ugotovi:
-       
na podlagi pregledov iz drugega odstavka tega člena, da so bile med
rastjo izpolnjene zahteve iz 17. člena tega pravilnika,
-       
je količina pridelanih korenjakov in ukoreninjenih trsnih cepljenk
ustrezna glede na pregledano količino v trsnici,
-       
da korenjaki in ukoreninjene trsne cepljenke izpolnjujejo zahteve iz
priloge 2 in so pakirani v skladu s prilogo 4,
-       
da so izpolnjeni pogoji za izdajo rastlinskega potnega lista v skladu s
predpisi, ki urejajo izdajo rastlinskih potnih listov.
(6) Uradno potrjene bazne korenjake in ukoreninjene bazne
oziroma certificirane trsne cepljenke iz prejšnjega odstavka označi z uradnimi
etiketami organ za potrjevanje ali dobavitelj, ki ima dovoljenje za označevanje
pod uradnim nadzorom iz 25. člena tega pravilnika.
25. člen
(označevanje pod uradnim nadzorom)
(1) Organ za potrjevanje lahko dovoli, da v primeru kategorije
'certificiran razmnoževalni material' dobavitelj sam uradno označi razmnoževalni
material oziroma sadike trte iz 23. in 24. člena tega pravilnika z uradnimi
etiketami, ki jih je izdal organ za potrjevanje.
(2) V primeru iz prejšnjega odstavka mora organ za potrjevanje
zagotoviti uradni nadzor nad označevanjem razmnoževalnega materiala oziroma
sadik trte z uradnimi etiketami, in sicer tako, da opravi pri dobavitelju
najmanj enkrat v času pakiranja in označevanja razmnoževalnega materiala
oziroma sadik uradni pregled, pri katerem preveri, ali dobavitelj pakira in
označuje razmnoževalni material in sadike trte v skladu s 5. členom tega
pravilnika in s prilogo 4.
26. člen
(spremni dokument)
Za uradno potrjen razmnoževalni material oziroma sadike trte
iz 23. in 24. člena tega pravilnika lahko dobavitelj izda na zahtevo prejemnika
tega materiala in sadik spremni dokument iz točke B. priloge 5.
27. člen
(razmnoževalni material, pridelan v drugih državah)
(1) Ne glede na določbo prve alinee drugega odstavka 13. člena
tega pravilnika se lahko v postopek uradne potrditve v skladu s tem pravilnikom
sprejme razmnoževalni material, ki je bil pridelan v eni od držav članic
Skupnosti ali v tretji državi, ki ji je pristojni organ Skupnosti v skladu s
16. členom Direktive 68/193/EGS priznal enakovrednost, če ga je organ te države,
pristojen za uradno potrditev, uradno potrdil, potem ko je na podlagi uradnih
pregledov zanj ugotovil, da izpolnjuje zahteve iz prilog 1 in 2.
(2) Ne glede na določbo druge alinee drugega odstavka 13. člena
prvega odstavka 30. člena tega pravilnika se lahko v postopek uradne potrditve
ali v postopek uradnih pregledov standardnega materiala v skladu s tem
pravilnikom sprejme razmnoževalni material sort oziroma klonov, ki so v drugi državi
članici Skupnosti vpisani v sortno listo oziroma sprejeti v postopek uradne
potrditve.
(3) Razmnoževalni material, ki je bil pridobljen neposredno od
baznega razmnoževalnega materiala, potrjenega v Republiki Sloveniji, in
pridelanega v drugi državi članici Skupnosti, se lahko uradno potrdi tudi v
Republiki Sloveniji, če je:
-       
organ druge države članice Evropske skupnosti, pristojen za uradno
potrditev, na podlagi uradnih pregledov med rastjo zanj ugotovil, da izpolnjuje
zahteve iz priloge 1, in
-       
organ za potrjevanje z uradnim pregledom ugotovil, da so izpolnjene
zahteve iz prilog 2 in 4.
3. Obveščanje in nadzor
28. člen
(obveščanje in nadzor)
(1) O prejetih prijavah za uradno potrditev, ki so bile vložene
v skladu s tem pravilnikom, mora organ za potrjevanje vsako leto, najpozneje do
20. junija, obvestiti Upravo in pristojnega fitosanitarnega inšpektorja.
(2) Organ za potrjevanje vsako leto najpozneje do 1.
februarja pošlje Upravi:
-       
podatke iz devetega odstavka 19. člena tega pravilnika o klonih, ki so
bili v preteklem obdobju sprejeti v postopek uradne potrditve;
-       
poročilo o izvedenih postopkih potrditve in o količinah uradno
potrjenega razmnoževalnega materiala trte po sortah in kategorijah.
(3) Na podlagi obvestila o prejetih prijavah iz prvega odstavka
tega člena izvede pristojni fitosanitarni inšpektor naključni nadzor
dobaviteljev uradno potrjenega razmnoževalnega materiala. Nadzor izvede pri
določenem deležu dobaviteljev, ki so v tem letu prijavili razmnoževalni
material v postopek uradne potrditve v skladu s tem pravilnikom.
(4) Fitosanitarni inšpektor izvede nadzor iz prejšnjega odstavka
v obsegu in na način, ki je določen v navodilih v priročniku fitosanitarne inšpekcije.
V. URADNI PREGLEDI STANDARDNEGA MATERIALA
29. člen
(zahteve za standardne matične vinograde)
(1) Standardni matični vinogradi, ki so namenjeni za pridobivanje
standardnih cepičev, morajo poleg zahtev iz priloge 1 izpolnjevati tudi
naslednje zahteve:
1.     
v matičnem vinogradu za pridobivanje standardnih cepičev mora biti pred
uradno potrditvijo izvedena pozitivna množična selekcija v skladu s prilogo 6
(v nadaljnjem besedilu: pozitivna množična selekcija);
2.     
matični vinograd se vsako leto vizualno pregleda glede prisotnosti
karantenskih in drugih škodljivih organizmov prvega odstavka 14. člena tega pravilnika;
3.     
v primeru pojava ali suma na pojav karantenskih škodljivih organizmov se
odvzamejo vzorci rastlin in zemlje za testiranje v imenovanem laboratoriju,
4.     
iz razmnoževanja se poleg rastlin, ki kažejo znake prisotnosti škodljivih
organizmov iz prve in druge alinee 5. točke priloge 1, izločijo tudi rastline,
ki kažejo znake okužb z Agrobacterium tumefaciens in s fitoplazmami, ki
povzročajo rumenice vinske trte.
(2) Za zemljišče, na katerem je standardni matični vinograd, se
šteje, da izpolnjuje zahteve iz 3. točke priloge 1, če je vinograd posajen na
zemljišču, na katerem najmanj 4 leta ni rasla trta, ali če se s testiranjem
odvzetih vzorcev ugotovi, da v zemlji niso prisotne ogorčice, prenašalke
virusov, iz točke B.1 priloge 3.
(3) Vzorce za testiranja, ki se izvedejo v skladu s tem členom,
odvzame pristojni fitosanitarni inšpektor.
(4) Ne glede na določbe 5.4 točke priloge 1 sme biti delež
rastlin, ki se izločijo iz razmnoževanja zaradi škodljivih organizmov iz 4. točke
prvega odstavka tega člena, skupaj največ 10%.
(5) Za standardni matični vinograd se vodi matična knjiga, ki
vsebuje:
-       
selekcijsko terensko knjigo s podatki in dokazili, navedenimi v 5. in 6.
točki priloge 6,
-       
potrjen vzorec uradne etikete iz tretjega odstavka 12. člena tega
pravilnika,
-       
potrdilo o potrditvi standardnega matičnega vinograda,
-       
kopije zapisnikov o opravljenih letnih pregledih standardnega matičnega
vinograda,
-       
zapise o vsakokratnem pridobivanju cepičev v standardnem matičnem
vinogradu in o izdanih uradnih etiketah za ta material.
(6) Za standardne matične vinograde, namenjene za pridobivanje
standardnih cepičev sort trte, ki se uporabljajo izključno kot namizne sorte
grozdja, se ne uporablja določba 1. točke prvega odstavka tega člena.
(7) Za standardne matične vinograde iz prejšnjega odstavka se
vodi matična knjiga, ki namesto dokazil iz prve alinee petega odstavka tega člena
vsebuje:
-       
kopijo katastrskega načrta z vrisanim matičnim vinogradom,
-       
dokazila o nabavi in poreklu razmnoževalnega materiala, uporabljenega za
postavitev matičnega vinograda,
-       
zapiske o opravljenih pregledih in izvedenih ukrepih v matičnem
vinogradu, zlasti glede nadzora in zatiranja škodljivih organizmov.
30. člen
(zahteve za standardne trsnice)
(1) Za pridelavo standardnih ukoreninjenih trsnih cepljenk se
lahko uporabijo le uradno pregledani standardni cepiči v skladu z 32. členom
tega pravilnika in uradno potrjeni ključi podlag za cepljenje iz 23. člena tega
pravilnika.
(2) Trsnice, v katerih se pridelujejo standardne ukoreninjene
trsne cepljenke, morajo poleg zahtev iz priloge 1 izpolnjevati tudi naslednje
zahteve:
-       
trsne cepljenke morajo biti v trsnici ločeno posajene, in sicer mora
biti vsaka kombinacija sorte in podlage v svoji vrsti, če pa to ni mogoče, mora
biti med posamezno kombinacijo sorte in podlage v vrsti najmanj 1-metrski
presledek. Vsaka kombinacija mora biti jasno označena,
-       
trsnice je treba redno vizualno pregledovati na prisotnost karantenskih
in drugih škodljivih organizmov iz prvega odstavka 14. člena tega pravilnika,
-       
v primeru pojava ali suma na pojav karantenskih škodljivih organizmov se
odvzamejo vzorci rastlin in zemlje za testiranje v imenovanem laboratoriju,
-       
trsne cepljenke, ki kažejo znake okužb s škodljivimi organizmi iz prve
in druge alinee 5. točke priloge 1 ali z Agrobacterium tumefaciens, in
trsne cepljenke, ki niso sortno pristne, se izločijo.
(3) Vzorce za testiranja, ki se izvedejo v skladu s tem členom,
odvzame pristojni fitosanitarni inšpektor.
31. člen
(potrditev matičnega vinograda za pridelavo standardnih cepičev)
(1) Matični vinograd, namenjen za pridelavo standardnih cepičev,
potrdi pristojni fitosanitarni inšpektor na podlagi prijave dobavitelja, ki jo
ta vloži pri pristojni enoti fitosanitarne inšpekcije do 30. aprila v letu, v
katerem se začne v matičnem vinogradu izvajati pozitivna množična selekcija v
skladu s prilogo 6.
(2) Dobavitelj mora v prijavi navesti podatke iz prve in druge
alinee prvega odstavka 18. člena tega pravilnika, podatke o zemljišču, na
katerem je matični vinograd (katastrska občina, parcelne številke in površina),
ter podatke o razmnoževalnem materialu, uporabljenem pri zasaditvi matičnega vinograda
(sorta, kategorija, količina).
(3) Do pridobitve poročila o rezultatih pozitivne množične selekcije
izvaja pristojni fitosanitarni inšpektor na podlagi vsakoletne prijave
pridelave, ki jo dobavitelj vloži do 30. aprila, vizualne preglede
zdravstvenega stanja trsov v prijavljenem matičnem vinogradu na prisotnost
karantenskih in drugih škodljivih organizmov iz prvega odstavka 14. Člena tega
pravilnika, in sicer v času, ki je najprimernejši za ugotavljanje prisotnosti škodljivih
organizmov. Če sumi na prisotnost karantenskih škodljivih organizmov, odvzame
vzorce za testiranje v imenovanem laboratoriju.
(4) Pri pregledih iz prejšnjega odstavka lahko preveri tudi,
ali dobavitelj izpolnjuje obveznosti dobavitelja v skladu z zakonom, ki ureja
semenski material kmetijskih rastlin, in s tem pravilnikom, ali izvaja
pozitivno množično selekcijo v skladu s selekcijsko nalogo iz 4. točke priloge
6 in ali je pridobil in ali vodi selekcijsko terensko knjigo v skladu s 5. In 6.
točko priloge 6.
(5) Pristojni fitosanitarni inšpektor z odločbo potrdi nasad kot
uradno pregledan standardni matični vinograd, potem ko mu dobavitelj predloži
dokazilo o opravljeni pozitivni množični selekciji iz tretjega odstavka 7. točke
priloge 6, če s pregledi ter na podlagi dokazil ugotovi, da:
-       
je matični vinograd sortno pristen in čist, da odbrani matični trsi
izpolnjujejo dodatne zahteve za standardne matične trse v skladu s kriteriji,
določenimi v prvem odstavku 7. točke priloge 6, in da so označeni v skladu s
sedmim odstavkom 6. točke priloge 6,
-       
je bilo s pregledi prijavljenega matičnega vinograda v rastni dobi
najmanj dve leti zapored pred potrditvijo ugotovljeno, da je brez karantenskih škodljivih
organizmov,
-       
dobavitelj vodi za matični vinograd matično knjigo v skladu z zahtevami
iz priloge 6,
-       
matični vinograd izpolnjuje zahteve za standardne matične vinograde iz
29. člena tega pravilnika.
(6) Ne glede na določbe tega člena se standardni matični vinogradi
sort, ki so v skladu s predpisi, ki urejajo postopek vpisa sorte v sortno
listo, vpisane v sortno listo kot namizne sorte grozdja, potrdijo na podlagi
letne prijave pridelave, ki jo dobavitelj vloži do 30. aprila v letu pred prvim
pridobivanjem cepičev, če pristojni fitosanitarni inšpektor na podlagi
pregledov v vsaj dveh rastnih dobah ugotovi, da so izpolnjene zahteve, ki so v
29. členu tega pravilnika predpisane za take matične vinograde.
(7) Uradna potrditev standardnega matičnega vinograda velja,
dokler so izpolnjeni pogoji in zahteve, predpisane za standardni matični nasad
v 29. členu tega pravilnika.
32. člen
(pregledi standardnega matičnega vinograda in dovoljenje za
rez standardnih cepičev, izdaja uradnih etiket za standardne cepiče)
(1) Cepiči, namenjeni za pridelavo standardnih ukoreninjenih trsnih
cepljenk, se lahko režejo le v uradno pregledanem standardnem matičnem
vinogradu na podlagi dovoljenja pristojnega fitosanitarnega inšpektorja.
(2) Dobavitelj, ki želi pridobiti dovoljenje za rez standardnih
cepičev v uradno pregledanem standardnem matičnem vinogradu, mora imeti
dovoljenje za izdajo etiket in potrdil dobavitelja iz 12. člena tega
pravilnika.
(3) Za pridobitev dovoljenja iz prvega odstavka tega člena
mora dobavitelj vsako leto najpozneje do 30. Aprila vložiti letno prijavo
pridelave na obrazcu v skladu s predpisi, ki urejajo zdravstveno varstvo
rastlin. V prijavi mora navesti tudi predvideno količino cepičev, ki jih
namerava pridobiti. Ta podatek lahko dobavitelj fitosanitarnemu inšpektorju
sporoči naknadno, vendar najpozneje pri zadnjem pregledu, ki ga pred rezjo v
tem letu opravi fitosanitarni inšpektor na podlagi letne prijave pridelave.
(4) Na podlagi prijave iz prejšnjega odstavka izvede
pristojni fitosanitarni inšpektor obenem z uradnimi zdravstvenimi pregledi v
skladu s predpisi o zdravstvenem varstvu rastlin tudi preglede, s katerimi
ugotovi:
-       
ali dobavitelj izpolnjuje obveznosti dobavitelja v skladu z zakonom, ki
ureja semenski material, in s tem pravilnikom, zlasti pregleda evidence o
izdaji etiket in potrdil dobavitelja na podlagi dovoljenja iz 12. člena tega
pravilnika,
-       
ali dobavitelj vodi matično knjigo v skladu s tem pravilnikom. V matični
knjigi pregleda zlasti zapise o izvedenih ukrepih za preprečevanje pojava in širjenja
škodljivih organizmov in o morebitni odstranitvi rastlin ali razmnoževalnega materiala
oziroma o njihovem uničenju,
-       
ali standardni matični vinograd glede deleža izločenih rastlin, ki kažejo
znake okužb s škodljivimi organizmi iz 4. točke prvega odstavka 29. člena tega
pravilnika, še izpolnjuje zahtevo iz četrtega odstavka 29. člena tega
pravilnika. Če sumi na prisotnost karantenskih škodljivih organizmov, odvzame vzorce
za testiranje v imenovanem laboratoriju.
(5) Fitosanitarni inšpektor dovoli rez cepičev od odbranih matičnih
trsov, če na podlagi pregledov, ki se izvedejo v skladu s tem členom, ugotovi,
da:
-       
ima dobavitelj dovoljenje za izdajo etiket in potrdil dobavitelja iz 12.
člena tega pravilnika,
-       
da dobavitelj izpolnjuje obveznosti dobavitelja in da v preteklem letu
pri izdajanju etiket in potrdil dobavitelja na podlagi dovoljenja iz 12. člena
tega pravilnika niso bile ugotovljene kršitve,
-       
standardni matični vinograd še izpolnjuje zahteve iz 29. člena tega
pravilnika.
(6) Če fitosanitarni inšpektor na podlagi pregledov, ki se
izvedejo v skladu s tem členom, ugotovi, da matični vinograd ne izpolnjuje več
zahtev iz 29. člena tega pravilnika, izda odločbo, s katero razveljavi odločbo
iz petega odstavka prejšnjega člena ter prepove rez cepičev v tem vinogradu.
(7) Na podlagi dovoljenja iz petega odstavka tega člena izda
dobavitelj za cepiče, na katere se nanaša to dovoljenje, uradne etikete za
standardni razmnoževalni material v skladu s 6. členom tega pravilnika in
prilogo 5 ter jih zapakira in označi v skladu s 5. členom tega pravilnika in s
prilogo 4. Na zahtevo prejemnika teh cepičev lahko izda tudi spremni dokument
iz točke B. priloge 5. Uradne etikete za standardni razmnoževalni material in
spremni dokumenti, ki jih izda dobavitelj v skladu s tem členom, se štejejo za
etikete in potrdila dobavitelja po zakonu, ki ureja semenski material kmetijskih
rastlin.
(8) Pri dobaviteljih, ki imajo dovoljenje za rez cepičev na
podlagi tega člena, lahko izvede pristojni fitosanitarni inšpektor inšpekcijski
pregled v času pakiranja in označevanja cepičev.
(9) Pri pregledu iz prejšnjega odstavka preveri, ali cepiči izpolnjujejo
zahteve iz priloge 2, ali so pakirani v skladu s prilogo 4 in ali so označeni
na način, ki je določen s tem pravilnikom.
33. člen
(uradni pregledi trsnice in ukoreninjenih trsnih cepljenk kategorije
standard)
(1) Dobavitelj, ki namerava pridelovati in tržiti standardne ukoreninjene
trsne cepljenke, mora pred tem pridobiti dovoljenje za izdajo etiket in potrdil
dobavitelja iz 12. Člena tega pravilnika.
(2) Ne glede na prejšnji odstavek sme dobavitelj tržiti standardne
ukoreninjene trsne cepljenke le, če so bile pred tem med rastjo uradno
pregledane v skladu s tem členom.
(3) Dobavitelj mora pridelavo standardnih ukoreninjenih trsnih
cepljenk prijaviti pristojnemu fitosanitarnemu inšpektorju, in sicer najpozneje
do 10. junija v tekočem letu. Prijavo vloži na obrazcu letne prijave pridelave
v skladu s predpisi, ki urejajo zdravstveno varstvo rastlin.
(4) Pristojni fitosanitarni inšpektor opravi obenem z uradnimi
zdravstvenimi pregledi v skladu s predpisi o zdravstvenem varstvu rastlin tudi
preglede, s katerimi preveri, ali so izpolnjene zahteve za standardne trsnice
iz drugega odstavka 30. člena tega pravilnika.
(5) Pristojni fitosanitarni inšpektor pri pregledih iz prejšnjega
odstavka preveri tudi, ali dobavitelj izpolnjuje obveznosti dobavitelja v
skladu z zakonom, ki ureja semenski material, in s tem pravilnikom. Pri tem
pregleda zlasti evidence in dokazila o razmnoževalnem materialu, uporabljenem
pri cepljenju, o izvedenih ukrepih za preprečevanje pojava in širjenja škodljivih
organizmov in morebitnih drugih ukrepih v trsnici, zlasti o morebitni
odstranitvi rastlin ali razmnoževalnega materiala oziroma o njihovem uničenju,
ter evidence o izdaji etiket in potrdil dobavitelja na podlagi dovoljenja iz
12. člena tega pravilnika. Na podlagi evidenc in dokazil preveri, ali je razmnoževalni
material, ki je bil uporabljen za pridelavo ukoreninjenih trsnih cepljenk,
izpolnjeval zahteve iz prvega odstavka 30. člena tega pravilnika.
(6) Če je iz zapisnika, ki ga pristojni fitosanitarni inšpektor
vodi o pregledih, opravljenih v skladu s tem členom, razvidno, da so bile med
rastjo izpolnjene zahteve iz 30. člena tega pravilnika in da standardne
ukoreninjene trsne cepljenke izpolnjujejo zahteve po predpisih o zdravstvenem varstvu
rastlin, sme dobavitelj zanje izdati uradne etikete za standardni razmnoževalni
material v skladu s 6. Členom tega pravilnika in prilogo 5 ter jih zapakira in
označi v skladu s 5. členom tega pravilnika in s prilogo 4. Na zahtevo
prejemnika lahko za te ukoreninjene trsne cepljenke izda tudi spremni dokument
iz točke B. priloge 5. Uradne etikete za standardni razmnoževalni material in
spremni dokumenti, ki jih izda dobavitelj v skladu s tem členom, se štejejo za
etikete in potrdila dobavitelja po zakonu, ki ureja semenski material kmetijskih
rastlin.
(7) Pristojni fitosanitarni inšpektor opravi pri dobavitelju iz
prejšnjega odstavka vsaj enkrat v času pakiranja in označevanja ukoreninjenih
trsnih cepljenk inšpekcijski pregled, s katerim preveri, ali ukoreninjene trsne
cepljenke izpolnjujejo zahteve iz priloge 2, ali so pakirane v skladu s prilogo
4 in ali so označene na način določen v tem pravilniku.
VI. PREHODNE IN KONČNE DOLOČBE
34. člen
(prehodne določbe)
(1) Za razmnoževalni material, ki je bil do uveljavitve tega
pravilnika pridelan v skladu s Pravilnikom o trženju materiala za vegetativno
razmnoževanje trte (Uradni list RS, št. 31/04), se šteje, da izpolnjuje zahteve
po tem pravilniku.
(2) Za razmnoževalni material, ki je bil do uveljavitve tega
pravilnika označen in dan na trg v skladu s pravilnikom iz prejšnjega odstavka,
se šteje, da je bil označen in dan na trg v skladu s tem pravilnikom.
(3) Ne glede na določbo II. točke priloge 2 se lahko najpozneje
do 31. julija 2010 ukoreninjene trsne cepljenke razvrstijo v kategorijo izvorni
razmnoževalni material tudi, če je bil cepič kategorije izvorni razmnoževalni
material cepljen na podlago kategorije bazni razmnoževalni material.
35. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
trženju materiala za vegetativno razmnoževanje trte (Uradni list RS, št.
31/04).
36. člen
(uveljavitev pravilnika)
Ta pravilnik začne veljati 1. januarja 2006.
Št. 321-08-103/05
Ljubljana, dne 28. septembra 2005
EVA 2005-2311-0079
Marija Lukačič l.r.
Ministrica
za kmetijstvo, gozdarstvo in prehrano

Priloga
1: Pogoji in zahteve, ki se nanašajo na rastline v matičnih nasadih in trsnicah
med rastjo
Priloga
2: Zahteve, ki se nanašajo na razmnoževalni material
Priloga
3: Zahteve, ki se nanašajo na razmnoževalni material
Priloga
4: Zahteve, ki se nanašajo na pakiranja ali snope trsnega razmnoževalnega
materiala
Priloga
5: Zahteve za uradne etikete in za spremni dokument
Priloga
6: Metoda pozitivne množične selekcije vinske trte