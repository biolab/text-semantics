1. člen
(vsebina in pojem)
(1) S tem pravilnikom se določajo natančnejši pogoji, ki
morajo biti izpolnjeni, da zavezanci iz prvega odstavka 4. člena ZPPDFT-1
lahko na podlagi sredstva elektronske identifikacije ugotavljajo in preverjajo
istovetnost stranke, ki je:
-       
fizična oseba oziroma njen zakoniti zastopnik, samostojni podjetnik
posameznik ali posameznik, ki samostojno opravlja dejavnost,
-       
pooblaščenec stranke iz prejšnje alineje,
-       
zakoniti zastopnik in pooblaščenec pravne osebe.
(2) V tem pravilniku uporabljen pojem »sredstvo
elektronske identifikacije« ima enak pomen kot v Uredbi (EU) št. 910/2014
Evropskega parlamenta in Sveta z dne 23. julija 2014 o elektronski
identifikaciji in storitvah zaupanja za elektronske transakcije na notranjem
trgu in o razveljavitvi Direktive 1999/93/ES (UL L št. 257 z dne
28. 8. 2014, str. 73). Sredstvo elektronske identifikacije mora ustrezati
pogojem, ki so določeni v prvem odstavku 26. člena ZPPDFT-1.
2. člen
(preverjanje sredstva elektronske identifikacije in
izdajatelja)
(1) Zavezanci, ki ugotavljajo in preverjajo istovetnost
stranke z uporabo sredstva elektronske identifikacije, morajo zagotoviti, med
drugim tudi z uporabo ustreznega informacijskega sistema, preverjanje:
-       
veljavnosti sredstva elektronske identifikacije,
-       
veljavnosti podpisnega zasebnega ključa,
-       
ustreznega registra preklicanih sredstev elektronske identifikacije,
-       
izdajatelja sredstva elektronske identifikacije.
(2) Zavezanci morajo preveriti tudi morebitne omejitve v
zvezi z uporabo tega sredstva elektronske identifikacije in se seznaniti z
javnim delom notranjih pravil registriranega izdajatelja.
3. člen
(beleženje dogodkov)
(1) Zavezanci morajo imeti v okviru vzpostavljenih
učinkovitih politik, kontrol in postopkov iz 15. člena ZPPDFT-1 oblikovan
način beleženja dogodkov (zagotavljanje celovitosti in avtentičnosti revizijske
sledi), ki se nanašajo na vstopanje v njihov informacijski sistem z uporabo
sredstev elektronske identifikacije.
(2) Z načinom beleženja dogodkov zavezanci definirajo,
katere podatke revizijska sled vsebuje. Revizijska sled mora vsebovati podatke
vsaj o naslednjih dogodkih:
-       
preverjanju in ugotavljanju istovetnosti stranke (enolična oznaka
sredstva elektronske identifikacije in njegovega izdajatelja ter enolična
oznaka stranke),
-       
datumu in uri prijave in odjave,
-       
omrežnem naslovu (IP naslov), s katerega se je izvedla prijava v
informacijski sistem zavezanca,
-       
ali je bil dostop v informacijski sistem zavezanca uspešen ali zavrnjen,
ter razlog oziroma tip zavrnitve.
4. člen
(prenehanje veljavnosti)
Z dnem uveljavitve tega pravilnika se preneha uporabljati
Pravilnik o določitvi pogojev za ugotavljanje in preverjanje istovetnosti stranke
z uporabo kvalificiranega digitalnega potrdila stranke (Uradni list RS,
št. 10/08 in 68/16 – ZPPDFT‑1).
5. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.
Št. 007-55/2017
Ljubljana, dne 4. septembra 2017
EVA 2017-1611-0018
mag. Mateja Vraničar Erman
l.r.
Ministrica
za finance