I. SPLOŠNE DOLOČBE
1. člen
(vsebina)
Ta pravilnik v skladu z Direktivo Sveta 2013/59/Euratom z dne
5. decembra 2013 o določitvi temeljnih varnostnih standardov za varstvo
pred nevarnostmi zaradi ionizirajočega sevanja in o razveljavitvi direktiv
89/618/Euratom, 90/641/Euratom, 96/29/Euratom, 97/43/Euratom in 2003/122/Euratom
(UL L št. 13 z dne 17. 1. 2014, str. 1), zadnjič popravljeno s popravkom (UL
L št. 72 z dne 17. 3. 2016, str. 69), ureja:
1.     
izpostavljenost pacientov zaradi medicinske diagnostike ali zdravljenja,
2.     
izpostavljenost posameznikov v okviru poklicnih preventivnih zdravstvenih
pregledov,
3.     
izpostavljenost posameznikov v okviru programov presejalne diagnostike,
4.     
izpostavljenost zdravih oseb ali pacientov prostovoljcev, ki sodelujejo
v programih diagnostičnega ali terapevtskega medicinskega oziroma
biomedicinskega raziskovanja,
5.     
izpostavljenost negovalcev in
6.     
izpostavljenost oseb zaradi nemedicinskega slikanja.
2. člen
(pomen izrazov)
Izrazi, uporabljeni v tem pravilniku, pomenijo:
1.     
Dozimetrist je radiološki inženir s posebnimi znanji o zagotavljanju
kakovosti radioloških posegov na posameznem področju (diagnostična in
intervencijska radiologija, radioterapija ali nuklearna medicina).
2.     
Intervencijski radiološki poseg je poseg z uporabo rentgenske svetlobe
za pomoč pri vstavljanju in vodenju pripomočkov po človeškem telesu za
diagnostične ali terapevtske namene.
3.     
Izvedba radiološkega posega je praktična izvedba radiološkega posega,
vključno z vsemi potrebnimi spremljajočimi dejanji, kot so: uporaba oziroma
rokovanje z radiološko opremo, ocena in izbira tehničnih in fizikalnih parametrov
posega, vključno s prejeto dozo sevanja, umerjanje in vzdrževanje opreme,
priprava in aplikacija radiofarmakov in obdelava slike.
4.     
Koristni snop sevanja je snop, usmerjen skozi sistem zaslonk in je
namenjen slikanju oziroma presvetljevanju ali zdravljenju pacientov. Presek
koristnega snopa je koristno polje sevanja.
5.     
Napotena oseba je pacient ali druga oseba, napotena na radiološki poseg.
6.     
Negovalci so posamezniki, ki so zaradi pomoči pri negi in skrbi za
udobje pacientov in drugih oseb, izpostavljenih ionizirajočim sevanjem v
zdravstvene namene, izven okvira svojega poklica zavestno in prostovoljno
izpostavljeni sevanjem.
7.     
Obsevanost pacienta je doza ionizirajočega sevanja, ki jo prejme pacient
ali druga oseba, izpostavljena ionizirajočim sevanjem v zdravstvene namene.
8.     
Poklicni preventivni zdravstveni pregledi je preventivni zdravstveni
pregledi določenih kategorij delavcev, ki so v svojem delovnem okolju
izpostavljeni škodljivim vplivom.
9.     
Presejanje je izvajanje radioloških posegov z uporabo radiološke opreme
z namenom zgodnjega odkrivanja bolezni pri rizičnih skupinah prebivalstva.
10.  
Radiodiagnostični se uporablja za opredelitev in vivo diagnostične
nuklearne medicine, medicinsko diagnostične radiologije z uporabo
ionizirajočega sevanja in radiologije v dentalni medicini.
11.  
Radioterapevtski se uporablja za opredelitev radioterapije ali nuklearne
medicine za terapevtske namene.
12.  
Rentgenska radiologija obsega rentgensko diagnostiko in intervencijske
posege izvedene pod nadzorom rentgenske svetlobe.
13.  
Slikovni sprejemnik je detektor sevanja, s katerim zajamemo informacije
za nastanek slike.
14.  
Specifična ekspozicijska doza je razmerje med absorbirano dozo na
določeni razdalji od cevi in pretočenim nabojem skozi cev rentgenske naprave.
15.  
Škoda za zdravje so klinično ugotovljivi škodljivi učinki ionizirajočega
sevanja na posameznikih ali njihovih potomcih, ki se lahko pojavijo takoj ali
po določenem času. Če gre za stohastične učinke sevanja, ki se lahko pojavijo
šele po določenem času, škodo izrazimo z verjetnostjo pojavljanja teh učinkov.
16.  
Zdravnik, odgovoren za radiološki poseg, je zdravnik oziroma doktor
dentalne medicine, ki je pooblaščen, da prevzame klinično odgovornost za
posamezen radiološki poseg.
II. NAČELA VARSTVA PACIENTOV IN DRUGIH OSEB PRI UPORABI
IONIZIRAJOČIH SEVANJ V ZDRAVSTVENE NAMENE
3. člen
(upravičenost radiološkega posega)
(1) Radiološki poseg je upravičen, če pričakovana skupna
korist zaradi diagnostičnega ali terapevtskega posega, vključno z neposredno
koristjo za zdravje ali dobro počutje posameznika in koristjo za družbo,
odtehta tveganje oziroma škodo za zdravje posameznika, ki jo lahko povzroči
izpostavljenost.
(2) Pri presoji o upravičenosti je treba upoštevati:
-       
namen in cilje radiološkega posega,
-       
pričakovano korist za zdravje ali dobro počutje posameznika in korist za
družbo,
-       
škodo za zdravje posameznika, ki jo izpostavljenost lahko povzroči, in
-       
učinkovitost, dostopnost, prednosti in slabosti drugih razpoložljivih
tehnik, ki imajo enak namen in cilj in ne vključujejo obsevanosti pacienta ali
je ta manjša.
4. člen
(presoja upravičenosti)
(1) Vse nove vrste radioloških posegov morajo biti
upravičene še preden so na splošno sprejete v prakso.
(2) Kadarkoli se pojavijo novi pomembni dokazi o
učinkovitosti ali posledicah, ki jih lahko povzročajo v prakso sprejeti
radiološki posegi, je treba njihovo upravičenost ponovno preveriti.
(3) Upravičenost je treba še posebej pozorno presoditi
pri posegih, pri katerih ni neposredne koristi za zdravje izpostavljene osebe,
in posegih, ki se izvajajo zaradi nezdravstvenih indikacij.
(4) Upravičenost radioloških posegov, ki se izvajajo v
okviru presejalnega programa, mora preveriti in odobriti zdravstveni svet, pri
čemer upošteva mnenje organa, pristojnega za varstvo pred sevanji.
(5) Vsak radiološki poseg z namenom zgodnje diagnostike na
asimptomatskem posamezniku mora biti izveden v okviru presejalnega programa. V
nasprotnem primeru mora pred njegovo izvedbo zdravnik, odgovoren za ta
radiološki poseg, v sodelovanju z napotnim zdravnikom pripraviti oceno
upravičenosti posega. Pri tem mora upoštevati priporočila medicinskih strokovnih
združenj in organa, pristojnega za varstvo pred sevanji, ter pacientu ali
njegovemu zakonitemu zastopniku posredovati potrebne podatke glede koristi in
tveganja zaradi izpostavljenosti.
(6) Izpostavljenost zaradi biomedicinskih ali
medicinskih raziskav mora preveriti in odobriti Komisija Republike Slovenije za
medicinsko etiko, pri čemer upošteva mnenje organa, pristojnega za varstvo pred
sevanji.
(7) Za vsak posamezen radiološki poseg mora biti presoja
upravičenosti narejena pred izvedbo posega, pri čemer je treba upoštevati
specifične namene in cilje posega ter značilnosti pacienta.
(8) Če določena vrsta radiološkega posega v splošnem ni
upravičena, se jo v posebnih okoliščinah za danega posameznika lahko upraviči,
vendar je to treba oceniti in dokumentirati za vsak primer posebej.
5. člen
(optimizacija)
(1) Obsevanost pri radioloških posegih, razen pri
posegih v radioterapiji, mora biti tako nizka, kot je to razumno mogoče doseči
ob upoštevanju pričakovanih ciljev posega ter ekonomskih in socialnih
dejavnikov.
(2) Obsevanost kliničnih volumnov v radioterapiji mora
biti načrtovana za vsakega pacienta posebej, izvedba obsevanja pa mora biti
ustrezno preverjena. Obsevanost organov in tkiv izven kliničnih volumnov mora
biti tako nizka, kot je to razumno mogoče doseči ob doseganju ciljev
radioterapevtskega posega. Za načrtovanje radioterapevtskega posega je
odgovoren pooblaščeni izvedenec medicinske fizike.
(3) Pri optimizaciji radiološkega posega sodelujejo
zdravnik odgovoren za radiološki poseg, pooblaščeni izvedenec medicinske fizike
in izvajalec radiološkega posega.
(4) V procesu optimizacije mora zdravnik, odgovoren za
radiološki poseg, v sodelovanju z izvajalcem radiološkega posega in ob
upoštevanju ekonomskih in socialnih dejavnikov:
-       
zagotoviti izbiro ustrezne opreme za izvedbo posega,
-       
zagotoviti izbiro primerne radiološke prakse, ki vključuje zagotavljanje
in preverjanje kakovosti,
-       
zagotoviti stalno raven kakovosti in ustreznosti diagnostičnih rezultatov
ali izidov zdravljenja in
-       
oceniti in ovrednotiti obsevanost pacientov oziroma aktivnosti vnešenih
radiofarmakov z upoštevanjem diagnostičnih referenčnih ravni.
III. POGOJI ZA IZVAJANJE RADIOLOŠKIH POSEGOV
6. člen
(odobritev izvedbe radiološkega posega)
(1) Zdravnik, odgovoren za radiološki poseg, odobri
radiološki poseg, če ugotovi, da je ta upravičen in da namena oziroma cilja
posega ne bi bilo mogoče doseči na drug način.
(2) Zdravnik, odgovoren za radiološki poseg, ob
upoštevanju namena oziroma cilja posega določi takšne pogoje posega, da se ta
opravi z najmanjšo možno obsevanostjo pacienta.
(3) Zdravnik, odgovoren za radiološki poseg, mora odreči
vsak neupravičen radiološki poseg.
7. člen
(izvedba radiološkega posega)
(1) Napotni zdravnik, ki predpiše radiološki poseg, mora
za vsako napoteno osebo vnaprej oceniti upravičenost posega, pri čemer upošteva
cilje posega, predvideno raven obsevanosti zaradi posega in individualne
posebnosti napotene osebe, kot so vrsta, oblika in stanje bolezni, starost,
spol, stopnja ogroženosti življenja in zdravja, pričakovana korist zanj ter
možne škodljive posledice posega.
(2) Pred izvedbo radiološkega posega si morata napotni
zdravnik in zdravnik, odgovoren za poseg, prizadevati pridobiti in preučiti
ustrezne diagnostične podatke oziroma drugo zdravstveno dokumentacijo, pomembno
za načrtovanje posega, da bi se izognila nepotrebni obsevanosti pacienta.
(3) Pred izvedbo radiološkega posega morata napotni
zdravnik in zdravnik, odgovoren za poseg, pacientu ali njegovemu zastopniku
posredovati podatke glede koristi in tveganja zaradi izpostavljenosti. Podatke,
usmeritve in priporočila morata posredovati tudi negovalcem.
(4) V primeru izpostavljenosti negovalcev mora zdravnik,
odgovoren za radiološki poseg, zagotoviti, da je pričakovana skupna korist,
upoštevajoč pri tem neposredne zdravstvene koristi za pacienta in morebitne
koristi za negovalce, večja od škode za njihovo zdravje, ki jo lahko povzroči
izpostavljenost.
(5) Radiološki posegi morajo biti izvedeni v skladu z
odobrenim programom radioloških posegov, pripravljenim v obsegu, kot ga določa
Priloga 1, ki je sestavni del tega pravilnika.
8. člen
(napotni zdravnik in zdravnik, odgovoren za radiološki
poseg)
(1) Radiološki poseg se lahko izvede, če ga:
-       
predpiše napotni zdravnik in odobri zdravnik, odgovoren za radiološki
poseg, ali
-       
predpiše zdravnik, odgovoren za radiološki poseg.
(2) Zdravnik, odgovoren za radiološki poseg, nosi
klinično odgovornost za izpostavljenost pacienta, s poudarkom na upravičenosti
in optimizaciji posega.
(3) Za posamezne vrste radioloških posegov je zdravnik, odgovoren
za radiološki poseg, lahko zdravnik naslednjih specialnosti:
-       
zdravnik specialist radiolog pri diagnostičnih posegih v radiologiji, z
izjemo nuklearne medicine,
-       
zdravnik specialist nuklearne medicine pri posegih v nuklearni medicini,
vključno z uporabo računalniške tomografije za lokalizacijo in popravke
atenuacije in
-       
zdravnik specialist radioterapevt pri posegih v radioterapiji, vključno
z načrtovanjem radioterapije.
(4) Ne glede na prejšnji odstavek so zdravniki,
odgovorni za radiološki poseg na področju diagnostičnih in terapevtskih
intervencijskih posegov, lahko le posamezniki, ki so izkazali znanje,
usposobljenost in izkušnje s področja varstva pred sevanji pri teh posegih.
Merila za preverjanje usposobljenosti pripravi in posodablja ministrstvo,
pristojno za zdravje. Pri tem se upoštevajo smernice in priporočila Evropske
komisije in mednarodnih strokovnih združenj s tega področja.
(5) Zdravniki specialnosti, ki niso zdravniki iz
tretjega odstavka tega člena, so lahko odgovorni za radiološke posege na
področju njihove ožje specialnosti, če izkazujejo, da so v okviru njihovega
izobraževanja in usposabljanja pridobili potrebna znanja s področja varstva
pred ionizirajočimi sevanji. Seznam specialnosti in posegov, za katere so
zdravniki te specialnosti lahko zdravniki, odgovorni za radiološki poseg,
pripravi in posodablja ministrstvo, pristojno za zdravje, v sodelovanju z
najvišjimi strokovnimi organi s področij iz tretjega odstavka tega člena. Pri
pripravi in spremembah seznama se upoštevajo smernice in priporočila Evropske
komisije in mednarodnih strokovnih združenj s tega področja.
(6) Imetnik dovoljenja za uporabo vira sevanja (v
nadaljnjem besedilu: imetnik dovoljenja) v programu radioloških posegov navede
specializacijo zdravnikov, odgovornih za radiološke posege, oziroma poimensko
navede zdravnike iz četrtega odstavka tega člena, ki bodo nosili odgovornost za
radiološke posege. Ob tem mora imetnik dovoljenja zagotoviti, da navedeni zdravniki
vzdržujejo usposobljenost na področju, za katerega bodo nosili odgovornost za
radiološki poseg.
9. člen
(izvajalec radiološkega posega)
(1) Pri izvajanju radioloških posegov mora izvajalec
radiološkega posega pacienta ustrezno pripraviti na poseg, poseg izvesti v
skladu s pogoji dobre radiološke prakse in uporabiti ustrezna sredstva za
zaščito pacienta. Izvajalec radiološkega posega je lahko:
-       
zdravnik, odgovoren za radiološki poseg, ali
-       
radiološki inženir.
(2) Pri izvajanju meritev kostne gostote je lahko
izvajalec radiološkega posega, poleg oseb iz prejšnjega odstavka, tudi oseba, ki
ima najmanj izobrazbo, pridobljeno po študijskem programu prve stopnje, oziroma
izobrazbo, ki ustreza ravni izobrazbe, pridobljene po študijskih programih prve
stopnje, in je v skladu z zakonom, ki ureja slovensko ogrodje kvalifikacij,
uvrščena na 7. raven, ali najmanj izobrazbo, pridobljeno po študijskih
programih za pridobitev višje izobrazbe, sprejetih pred 1. 1. 1994, in je
v skladu z zakonom, ki ureja slovensko ogrodje kvalifikacij, uvrščena na 6.
raven, je usposobljena za delo z viri sevanj in za izvajanje ukrepov varstva
pred sevanji ter ima dokazila o tem.
(3) Izvajalec radiološkega posega v dentalni medicini je
lahko doktor dentalne medicine, maksilofacialni kirurg ali radiološki inženir.
10. člen
(pooblaščeni izvedenec medicinske fizike)
(1) Imetnik dovoljenja mora zagotoviti sodelovanje
pooblaščenega izvedenca medicinske fizike na področju dozimetrije, vključno s
fizikalnimi meritvami, namenjenimi za oceno obsevanosti pacientov in drugih
oseb, ki so izpostavljene v zdravstvene namene, za svetovanje o radiološki
opremi in njihovo vključenost zlasti pri:
1.     
optimizaciji varstva pred sevanjem pacientov in drugih oseb, ki so
izpostavljene v zdravstvene namene, vključno z določitvijo in uporabo
diagnostičnih referenčnih ravni;
2.     
pripravi in izvajanju programov zagotavljanja kakovosti;
3.     
preskušanju sprejemljivosti radiološke opreme;
4.     
pripravi tehničnih specifikacij za radiološko opremo in tehnično zasnovo
objekta, kjer bo ta nameščena;
5.     
nadzoru radiološke opreme;
6.     
analizi dogodkov, ki vključujejo ali potencialno vključujejo izredne
dogodke in nenamerne izpostavljenosti med izvajanjem radioloških posegov;
7.     
izbiri opreme za izvajanje ukrepov varstva pred sevanji ter
8.     
usposabljanju izvajalcev radioloških posegov in drugega osebja v zvezi s
pomembnimi vidiki varstva pred sevanji.
(2) Pooblaščeni izvedenec medicinske fizike po potrebi
sodeluje s pooblaščenim izvedencem varstva pred sevanjem.
(3) Način sodelovanja pooblaščenega izvedenca iz prvega in
drugega odstavka tega člena je odvisen od vrste radioloških posegov in radiološkega
tveganja zaradi njegove izvedbe:
-       
na področju radioterapije, razen standardnih terapevtskih nuklearno
medicinskih posegov, mora imetnik dovoljenja zagotoviti, da je pooblaščeni
izvedenec medicinske fizike vključen v proces vsakega radioterapevtskega
posega;
-       
na področju standardnih terapevtskih in diagnostičnih nuklearno
medicinskih posegov, računalniške tomografije in intervencijskih posegov, ki
povzročajo visoke izpostavljenosti pacientov, mora biti pooblaščeni izvedenec
medicinske fizike vključen v procese načrtovanja in izvedbe postopkov;
-       
na drugih področjih mora biti pooblaščeni izvedenec medicinske fizike
vključen kot svetovalec pri optimizaciji in vseh drugih vidikih varstva pred
sevanji.
11. člen
(izobraževanje in usposabljanje)
(1) Imetnik dovoljenja mora zagotavljati, da imajo
zdravniki, odgovorni za radiološki poseg, izvajalci radioloških posegov in
pooblaščeni izvedenci medicinske fizike ustrezno teoretično in praktično
znanje, veščine in usposobljenost s področja radioloških posegov ter da si
pridobijo ustrezno dodatno znanje, veščine in usposobljenost s področja varstva
pred sevanji. Ministrstvo, pristojno za zdravje, v ta namen pripravi učne
načrte v skladu s priporočili Evropske unije in zagotavlja priznavanje diplom,
potrdil ali formalnih kvalifikacij.
(2) Oseba, ki se usposablja za izvajanje radioloških
posegov, lahko radiološki poseg ali del posega izvede pod nadzorom izvajalca
radioloških posegov iz 9. člena tega pravilnika tudi, če za to še ni ustrezno
strokovno usposobljena.
(3) Imetnik dovoljenja zagotavlja dopolnjevanje in
obnavljanje izobraževanja in strokovnega usposabljanja izvajalcev radioloških
posegov in pooblaščenih izvedencev medicinske fizike tudi po pridobitvi osnovne
izobrazbe. Pred začetkom klinične uporabe novih radioloških tehnik in
radiološke opreme mora imetnik dovoljenja zagotoviti, da se bodo vse osebe
usposobile ter pridobile potrebno znanje in veščine za izvajanje teh tehnik in
z njimi povezanih zahtev varstva pred sevanji.
(4) Obseg in vsebina teoretičnega in praktičnega znanja
ter pogostost dopolnjevanja in obnavljanja izobraževanja in strokovnega
usposabljanja iz prvega in tretjega odstavka tega člena so podani v programu
radioloških posegov.
(5) Ministrstvo, pristojno za zdravje, si mora
prizadevati za uvedbo predmetov s področja varstva pred sevanji v osnovne učne
načrte medicinskih in stomatoloških izobraževalnih ustanov.
12. člen
(posebni radiološki posegi)
(1) Imetnik dovoljenja zagotovi, da se naslednji posebni
radiološki posegi izvajajo z uporabo radiološke in druge potrebne opreme,
prilagojene posegom, ter po prilagojenih postopkih:
-       
posegi pri otrocih,
-       
posegi v presejalnih programih in
-       
posegi, pri katerih prihaja do večje izpostavljenosti pacientov (intervencijski
posegi, nuklearna medicina, računalniška tomografija ali radioterapija).
(2) Pri posegih iz prejšnjega odstavka je treba posebno pozornost
posvetiti zagotavljanju in preverjanju kakovosti, vključno z oceno
izpostavljenosti pacientov oziroma preverjanjem aktivnosti apliciranih
radioizotopov.
(3) Imetnik dovoljenja mora zagotoviti usposabljanje
zdravnikov, odgovornih za posege iz prvega odstavka tega člena, in izvajalcev
teh posegov.
13. člen
(postopki pri posegih v radioterapiji, razen pri nuklearni
medicini)
(1) Radioterapijo, razen nuklearne medicine za
terapevtske namene, lahko predpiše ter določi vrsto postopka, dozo in režim
obsevanja le zdravnik specialist radioterapevt.
(2) Pri terapevtski uporabi radionuklidov, ki se vnesejo
v telo pacienta, mora imetnik dovoljenja ali izvajalec terapevtskega posega
zagotoviti, da preden pacient zapusti bolnišnico, pacient oziroma njegov
zakoniti zastopnik prejme pisna navodila o ravnanju po odpustu iz zdravstvene
ustanove, da se omeji izpostavljenost ljudi v njegovi bližini. Pisna navodila
so del programa radioloških posegov.
(3) Pisna navodila iz prejšnjega odstavka morajo
pacienta oziroma njegovega zakonitega zastopnika seznaniti z nevarnostmi
sevanja in načinom ravnanja, da se, kolikor je to razumno dosegljivo, zmanjša
obsevanost oseb, ki pridejo v stik s pacientom.
14. člen
(postopki pri posegih v nuklearni medicini)
(1) Aktivnost odmerka radiofarmacevtskega preparata, ki
se uporablja za diagnostične ali terapevtske postopke, se določi z izračunom
potrebne doze sevanja, predpiše pa ga zdravnik, odgovoren za poseg v nuklearni
medicini, na podlagi izračuna potrebne doze sevanja.
(2) Aktivnosti odmerkov radiofarmacevtskih preparatov iz
prejšnjega odstavka se preverjajo z merjenjem aktivnosti. Odmerek lahko
pripravi in njegovo aktivnost izmeri le oseba, ki je za to strokovno
usposobljena.
(3) Obseg in vsebino strokovne usposobljenosti, ki
vključuje tudi usposobljenost s področja varstva pred sevanji iz prejšnjega
odstavka, poda imetnik dovoljenja v programu zagotavljanja in preverjanja
kakovosti radioloških posegov.
15. člen
(navodila pri posegih v nuklearni medicini)
(1) Preden pacient zapusti bolnišnico mora imetnik
dovoljenja ali izvajalec nuklearno medicinskega posega zagotoviti, da pacient
oziroma njegov zakoniti zastopnik prejme pisna navodila o ravnanju po odpustu
iz bolnišnice, da se omeji izpostavljenost ljudi v njegovi bližini. Pisna
navodila so del programa radioloških posegov.
(2) Navodila iz prejšnjega odstavka morajo pacienta
oziroma njegovega zakonitega zastopnika seznaniti z nevarnostmi sevanja in
načinom ravnanja, da se, če je to razumno dosegljivo, zmanjša obsevanost oseb,
ki pridejo v stik s pacientom.
(3) Imetnik dovoljenja ali izvajalec nuklearno
medicinskega posega ob odpustu pacientov, ki so prejeli terapevtski odmerek
radioizotopa 131I, poleg navodil o ravnanju izda še kartico
nuklearno medicinskega posega.
(4) Imetnik dovoljenja ali izvajalec nuklearno
medicinskega posega izda kartico nuklearno medicinskega posega tudi pacientom,
ki so imeli diagnostični poseg z radioizotopom 99mTc in bodo v manj
kot treh dneh zapustili državo.
(5) Kartica nuklearno medicinskega posega ali Medical
Treatment Card, ki jo pripravi organ, pristojen za varstvo pred sevanji,
vsebuje osnovne podatke o pacientu (ime in priimek, datum rojstva in naslov),
vrsto in aktivnost radioizotopa, datum aplikacije ter kontaktne podatke
bolnišnice in osebe, kjer je lahko te podatke preveriti (telefonska številka in
elektronski naslov). Obdobje, za katero se priporoča, da ima pacient kartico
pri sebi, je pri uporabi terapevtskih odmerkov radioizotopa 131I tri
mesece, pri 99mTc pa tri dni.
16. člen
(postopki v rentgenski radiologiji)
Imetnik dovoljenja ali izvajalec intervencijskega posega mora
pred izvedbo posega pacienta oziroma njegovega zakonitega zastopnika seznaniti
z možnostjo nastanka sevalnih poškodb. Če je pacient med posegom izpostavljen
dozam, ki lahko povzročijo deterministične učinke, mora pacienta in njegovega izbranega
osebnega zdravnika obvestiti tudi o načinih ravnanja po posegu.
17. člen
(varstvo med nosečnostjo in dojenjem)
(1) Pri ženskah v reproduktivni dobi morata tako napotni
zdravnik kot tudi zdravnik, odgovoren za radiološki poseg, poizvedeti o
morebitni nosečnosti oziroma dojenju. Podatek o nosečnosti ali dojenju mora
napotni zdravnik označiti na napotnici.
(2) Kadar nosečnosti ni mogoče izključiti, je treba
posebno pozornost posvetiti upravičenosti posega in optimizaciji, upoštevajoč
nujnost posega in pričakovano izpostavljenost matere in nerojenega otroka. To
je še posebej pomembno v primeru posegov, ki vključujejo obsevanost
abdominalnega ali medeničnega predela.
(3) Posegi pri doječih materah v nuklearni medicini
zahtevajo posebno pozornost pri presoji upravičenosti in optimizaciji,
upoštevajoč nujnost posega in pričakovano izpostavljenost matere in otroka.
(4) Imetnik dovoljenja mora imeti za postopke iz drugega
in tretjega odstavka tega člena vpeljane pisne postopke.
(5) Kjer je smiselno in mogoče (npr. čakalnice pred
prostori, v katerih potekajo radiološki posegi), mora imetnik dovoljenja z
ukrepi, kot so obvestila, opozorila ali zloženke, opozoriti ženske, da
izvajalca posega obvestijo o možnosti, da so noseče oziroma da dojijo.
18. člen
(prostovoljna pomoč pri negi in oskrbi pacientov)
(1) Imetnik dovoljenja mora zagotoviti izdelavo in
uporabo doznih ograd za negovalce.
(2) Zdravnik, odgovoren za radiološki poseg, mora
negovalce podučiti o tveganju, povezanem z radiološkim posegom, in jim po
potrebi izdati ustrezna pisna navodila.
19. člen
(biomedicinske in medicinske raziskave)
(1) Imetnik dovoljenja mora za vsak biomedicinski ali
medicinski raziskovalni projekt, zagotoviti:
-       
da udeležene osebe sodelujejo prostovoljno,
-       
da so udeležene osebe obveščene o nevarnostih zaradi izpostavljenosti in
-       
da so izdelane dozne ograde za osebe, pri katerih ni pričakovati neposredne
medicinske koristi zaradi izpostavljenosti.
(2) Pri pacientih, ki prostovoljno sodelujejo v
poskusnem diagnostičnem ali terapevtskem posegu in pri katerih je pričakovati diagnostično
ali terapevtsko korist zaradi posega, morata zdravnik, odgovoren za radiološki
poseg, in napotni zdravnik načrtovati raven prejete doze za vsakega pacienta
posebej.
20. člen
(nenamerna izpostavljenost med izvajanjem radioloških
posegov)
(1) Imetnik dovoljenja mora zagotoviti vse razumne
ukrepe za zmanjšanje verjetnosti in obsega izrednih dogodkov in nenamerne
izpostavljenosti med izvajanjem radioloških posegov.
(2) Ukrepi iz prejšnjega odstavka so zlasti:
-       
priprava navodil za delo in pisnih postopkov radioloških posegov,
-       
izvajanje programov zagotavljanja kakovosti iz drugega odstavka 22.
člena tega pravilnika in
-       
upoštevanje meril sprejemljivosti radiološke opreme iz tretje alineje
tretjega odstavka 22. člena tega pravilnika.
(3) Zlasti pomembno je, da imetnik dovoljenja preprečuje
izredne dogodke in nenamerno obsevanje na področju radioterapije, vendar mora
biti ustrezna pozornost namenjena tudi intervencijskim postopkom in
radiodiagnostiki.
(4) Pri radioterapevtskih posegih mora program
zagotavljanja kakovosti vključevati analizo tveganja za nenamerno ali naključno
izpostavljenost.
(5) Vsebine usposabljanj izvajalcev radioloških posegov
morajo vključujevati vsebine o nenamernih in naključnih obsevanjih ter
izvedenih korektivnih ukrepih, vključno z obveščanjem o izkušnjah, pridobljenih
v preteklih pomembnih dogodkih.
IV. RADIOLOŠKA OPREMA IN ZAGOTAVLJANJE KAKOVOSTI
21. člen
(radiološka oprema)
(1) Nova radiodiagnostična oprema, kjer je to
izvedljivo, vključuje naprave ali sisteme, ki izvajalca posega obveščajo o
parametrih, ki vplivajo na obsevanost pacienta med radiološkim posegom.
(2) Organ, pristojen za varstvo pred sevanji, z nadzorom
ugotavlja in izvaja ukrepe za preprečevanje uporabe neprimerne ali okvarjene
radiološke opreme ali radiološke opreme, ki ne ustreza merilom sprejemljivosti.
Imetnik dovoljenja mora izvesti ukrepe, potrebne za odpravo neustreznosti ali
pomanjkljivosti radiološke opreme, vključno s prenehanjem njene uporabe.
22. člen
(zagotavljanje kakovosti radiološke opreme)
(1) Radiološki poseg se lahko izvede samo z uporabo
opreme, ki ustreza merilom sprejemljivosti za izbrano vrsto posegov iz tretje
alineje tretjega odstavka tega člena.
(2) Imetnik dovoljenja mora za radiološko opremo in
sevalno dejavnost, za katero je izdano dovoljenje, zagotoviti izvajanje
programa zagotavljanja kakovosti, vključno s preverjanjem kakovosti in oceno
izpostavljenosti pacientov oziroma preverjanjem aktivnosti apliciranih
radioizotopov pri posameznih radioloških posegih. Program zagotavljanja
kakovosti pripravi pooblaščeni izvedenec medicinske fizike v sodelovanju z odgovornim
zdravnikom in predstavnikom izvajalcev posegov.
(3) Vsebine zagotavljanja tehnične kakovosti kot del
programa zagotavljanja kakovosti obsegajo:
-       
navedbo parametrov delovanja naprave, ki vplivajo na kakovost posega in
obsevanost pacienta itern jih je treba preverjati,
-       
pogostost posameznih testov in
-       
merila sprejemljivosti oziroma dopustna odstopanja od optimalnih
vrednosti merjenih parametrov, pri čemer se upoštevajo priporočila Evropske
unije in področnih strokovnih združenj.
(4) Imetnik dovoljenja mora zagotoviti, da je vsa
radiološka oprema pod natančnim strokovnim nadzorom pooblaščenega izvedenca
medicinske fizike, ki dokazuje sprejemljivost radiološke opreme za izvajanje
radioloških posegov, za katere se uporablja. Strokovni nadzor obsega:
-       
preskus sprejemljivosti radiološke opreme pred začetkom uporabe v
klinične namene,
-       
redne preskuse sprejemljivosti v rokih, ki so določeni v programu
zagotavljanja kakovosti v okviru programa radioloških posegov in
-       
preskuse sprejemljivosti po vseh posegih na radiološki opremi, ki lahko
ključno vplivajo na njeno delovanje.
(5) Če rezultati testov preverjanja kakovosti kažejo, da
je ogrožena varnost pacienta ali ustrezna izvedba radiološkega posega, mora
imetnik dovoljenja na zahtevo pooblaščenega izvedenca medicinske fizike
ukrepati.
(6) Imetnik dovoljenja lahko za izvajanje nalog na
področjih, povezanih z notranjim preverjanjem kakovosti radiološke opreme,
izpostavljenostjo pacientov, načrtovanjem radioloških posegov in na drugih
področjih zagotavljanja kakovosti radioloških posegov, imenuje dozimetrista.
Naloge dozimetrista so podrobneje opredeljene v odobrenem programu radioloških
posegov.
(7) Dozimetrist je lahko magister radiološke tehnologije
z vsaj dvema letoma delovnih izkušenj na delovnem mestu dozimetrista ali delovnem
mestu svetovalca ali radiološki inženir z vsaj tremi leti delovnih izkušenj na
delovnem mestu dozimetrista ali delovnem mestu svetovalca.
(8) Imetnik dovoljenja vodi ažurno evidenco o izobrazbi
in strokovni usposobljenosti zdravnikov, odgovornih za radiološki poseg,
izvajalcev radioloških posegov in pooblaščenih izvedencev medicinske fizike.
(9) Imetnik dovoljenja vodi ažurno evidenco o radiološki
opremi v vsakem radiološkem objektu. Evidenca vsebuje:
-       
seznam radiološke opreme,
-       
zapise o servisnih posegih in vzdrževanju opreme,
-       
zapise o rednem preskušanju sprejemljivosti radiološke opreme in
-       
zapise o preverjanju kakovosti.
IV.1 Radioterapija
23. člen
(zagotavljanje kakovosti v radioterapiji)
(1) Izvajanje programa zagotavljanja kakovosti v
radioterapiji mora zagotoviti pravilno delovanje radioterapevtske opreme ter
pripravo in izvedbo obsevanja.
(2) Program preverjanja kakovosti in postopke ter
rezultate testov mora vsaj enkrat letno preveriti neodvisni izvedenec
medicinske fizike. Preverjanje mora obsegati najmanj teste, določene v Tabeli 1
Priloge 2, ki je sestavni del tega pravilnika.
(3) V okviru programa zagotavljanja kakovosti v
radioterapiji je treba preverjati tudi strojno in programsko opremo, pomembno
za izračun doze in obsevanje pacienta.
(4) Če rezultati testov kakovosti kažejo, da je ogrožena
varnost pacienta ali natančnost obsevanj, mora imetnik dovoljenja ukrepati
skladno z zahtevami pooblaščenega izvedenca medicinske fizike.
24. člen
(prostor)
(1) Prostor, v katerem poteka obsevanje pacientov, je
nadzorovano območje.
(2) V prostoru za obsevanje naj bo, če je le mogoče, le
ena naprava za obsevanje. Če sta v prostoru nameščeni dve napravi za obsevanje,
je treba s tehničnimi ukrepi preprečiti, da bi delovali istočasno.
(3) Nadzorna plošča mora biti izven prostora, v katerem
poteka terapija. Pri površinski terapiji z energijami pod 50 keV je lahko
nadzorna plošča v prostoru, v katerem poteka terapija, vendar je treba z
zaščitnimi pregradami zagotoviti ustrezno zaščito izvajalca posega.
(4) Napeljave morajo zidove prečkati tako, da na teh
mestih sevanje ne prodira v sosednje prostore v obsegu, zaradi katerega bi bile
presežene predpisane meje.
(5) Vrata z električnim mehanizmom v prostor za
obsevanje morajo imeti možnost mehanskega odpiranja v primeru izrednega
dogodka. Mehanizem je treba redno preverjati, osebje pa mora znati z njim
upravljati.
(6) Na vratih prostorov, v katerih se izvaja obsevanje,
morajo biti stikala, ki onemogočajo delovanje pri odprtih vratih oziroma
prekinejo delovanje, če se vrata odprejo med obsevanjem. V primeru gama
teleradioterapevtske naprave se mora ob tem sprožiti vrnitev vira v zaščitni
položaj.
(7) Izvajalec radiološkega posega mora imeti možnost
nadzora prostora in vhoda v prostor za obsevanje neposredno ali z video
nadzornim sistemom.
(8) Nadzorni prostor mora biti s prostorom za obsevanje
povezan z interfonsko povezavo.
(9) Na vhodu v prostor za obsevanje morajo biti
nameščene luči, ki nedvoumno označujejo, da poteka obsevanje ali da je sistem v
stanju pripravljenosti.
(10) V prostoru za obsevanje morajo biti nameščeni
zvočni ali svetlobni indikatorji, ki opozarjajo, da poteka obsevanje.
(11) Na nadzorni plošči morajo biti nameščeni
indikatorji, ki nedvoumno opozarjajo, da poteka obsevanje.
(12) Delovanje opozorilnih naprav je treba preveriti
vsak dan pred začetkom obsevanj. Če ne delujejo pravilno, se z delom ne sme
začeti, dokler napaka ni odpravljena.
25. člen
(izklop v sili)
(1) Na nadzorni plošči, pred vhodom v prostor za
obsevanje in v prostoru za obsevanje, morajo biti nameščena stikala za izklop v
sili.
(2) Stikala morajo biti v prostoru za obsevanje
nameščena tako, da jih doseže oseba, ki se nehote znajde v prostoru ob začetku
obsevanja. Stikalo mora biti nameščeno tako, da oseba pri proženju stikala ne
prečka koristnega snopa sevanja.
26. člen
(varno delovanje)
(1) Radioterapevtska oprema mora biti narejena tako, da
je obsevanje mogoče sprožiti le z nadzorne plošče. Na nadzorni plošči mora biti
jasno vidno, kateri način obsevanja je izbran.
(2) Na nadzorni plošči za izvajanje teleradioterapije
mora biti indikator doze obsevanja.
(3) V opremi za nadzor obsevanja morata biti vsaj dva
neodvisna sistema za nadzor doze obsevanja. V primeru izpada napajanja mora
vsaj eden od njiju zagotoviti, da je mogoče ugotoviti že prejeto dozo.
(4) Teleradioterapevtska oprema za obsevanje s fotoni z
nominalno energijo snopa nad 1MeV ali z delci, katerih energija presega 1MeV,
mora imeti napravo ali sistem za preverjanje ključnih parametrov obsevanja.
27. člen
(namestitev in vzdrževanje radioterapevtske opreme)
(1) Pred začetkom uporabe radioterapevtske opreme je
treba izvesti teste sprejemljivosti vseh parametrov, ki so pomembni za varno in
zanesljivo delovanje opreme.
(2) Za prevzem opreme in izvedbo testov sprejemljivosti
je odgovoren pooblaščeni izvedenec medicinske fizike.
(3) O vseh spremembah na opremi ali novih načinih
obsevanja morajo biti obveščeni vsi izvajalci obsevanja.
28. člen
(dozimetrična umeritev radioterapevtske opreme)
(1) Pred klinično uporabo radioterapevtske opreme mora
pooblaščeni izvedenec medicinske fizike izvesti dozimetrično umeritev za vse
vrste in energije sevanja ter načine obsevanja, ki jih naprava proizvaja
oziroma se bodo klinično uporabljale, preveriti pa jo mora še en neodvisni
izvedenec medicinske fizike.
(2) Dozimetrična umeritev mora biti izvedena v skladu s
pisnimi postopki, ki sledijo mednarodnim protokolom ali protokolom, ki jih je
odobril organ, pristojen za varstvo pred sevanji.
(3) Dozimetrično umeritev mora pooblaščeni izvedenec
medicinske fizike preverjati v rednih časovnih intervalih, opredeljenih v
programu zagotavljanja kakovosti, najmanj pa enkrat tedensko za pospeševalnike
delcev in enkrat mesečno za gama teleradioterapevtske naprave.
(4) Po vseh večjih posegih na radioterapevtski opremi,
ki lahko spremenijo pogoje obsevanja, je treba opremo pred klinično uporabo
ponovno umeriti oziroma preveriti umeritev.
(5) Merilna oprema, s katero se izvaja dozimetrična
umeritev obsevalnih naprav, mora biti sledljiva do primarnih standardov. Preverjati
jo je treba najmanj enkrat v dveh letih, v merilnem območju, ki se uporablja
pri običajnem delu.
(6) O merilni opremi je treba voditi evidenco z
naslednjimi podatki:
1.     
tip in vrsta opreme,
2.     
proizvajalec opreme,
3.     
model opreme,
4.     
serijska številka ali druga identifikacija opreme,
5.     
leto proizvodnje,
6.     
datum umerjanja.
29. člen
(vzdrževanje radioterapevtske opreme)
(1) V primeru servisiranja opreme za radioterapijo
morajo biti na nadzorni plošči nalepke ali drugi ustrezni indikatorji, ki
označujejo, da je servisiranje v teku.
(2) O vseh servisnih posegih, ki lahko vplivajo na
pogoje obsevanja ali zaščito vira, je treba obvestiti osebje, ki je odgovorno za
tehnično delovanje opreme. Po izvedenih posegih se oprema ne sme vrniti v
klinično uporabo, dokler niso izvedeni testi, s katerimi se ugotovi ustreznost
njenega delovanja. Za obveščanje in testiranje opreme po servisiranju morajo
obstajati pisni postopki.
30. člen
(merilniki sevanja)
(1) V prostoru za obsevanje z radioaktivnimi viri mora
biti od obsevalne naprave neodvisen merilnik ali indikator sevanja, ki stalno
meri hitrost doze v prostoru. Merilnik sevanja mora biti povezan z opozorilno
napravo, ki mora biti nameščena tako, da delavce še pred vstopom v prostor
opozori, da vir ni v zaščitnem položaju. Delovanje merilnikov je treba
preverjati najmanj enkrat tedensko.
(2) Če obsevanje poteka z radioaktivnimi viri, mora biti
izven prostora za obsevanje na voljo prenosni merilnik sevanja, ki, če se vir
po obsevanju ne vrne v zaščitni položaj, služi za odkrivanje položaja vira.
31. člen
(vložitev ali zamenjava radioaktivnega vira)
(1) Za vložitev ali zamenjavo radioativnega vira je
treba pridobiti dovoljenje za izvajanje sevalne dejavnosti, če ta dela niso
vključena v že veljavno dovoljenje za izvajanje sevalne dejavnosti.
(2) Za vložitev ali zamenjavo radioaktivnega vira v
napravi za obsevanje morajo obstajati pisni postopki. Pri zamenjavi vira mora
biti prisotna odgovorna oseba za varstvo pred sevanji.
(3) Zamenjavo vira morata izvajati vsaj dve osebi z
ustreznim znanjem in izkušnjami. V prostor, v katerem poteka zamenjava vira,
lahko vstopijo le delavci, ki izvajajo menjavo, in odgovorna oseba za varstvo
pred sevanji.
(4) Zaščitni zabojnik, v katerega se namesti izrabljeni
vir sevanja, je treba postaviti čim bližje obsevalni glavi, tako da je
izrabljeni vir med prenosom v zaščitnem položaju.
(5) Osebje, ki izvaja menjavo vira sevanja, mora poleg
osebnih dozimetrov nositi tudi elektronske alarmne dozimetre, ki z zvočnim
signalom opozarjajo na povečano hitrost doze.
32. člen
(vstop v prostor, v katerem poteka obsevanje)
(1) V prostoru za obsevanje je med potekom obsevanja le
pacient. Če je zaradi medicinsko upravičenih razlogov potrebna prisotnost druge
osebe, se je o tem treba posvetovati s pooblaščenim izvedencem varstva pred
sevanji ali pooblaščenim izvedencem medicinske fizike, ki določi ustrezne
ukrepe varstva pred sevanji.
(2) Osebje, ki vstopa v prostor z obsevalno napravo z
radioaktivnim virom, mora, če v prostoru ni nameščen merilnik, ki z zvočnim
signalom opozarja na povečano raven sevanja v prostoru, poleg osebnega
dozimetra nositi tudi elektronski alarmni dozimeter, ki z zvočnim signalom
opozarja na povečano hitrost doze.
IV.2 Brahiradioterapija
33. člen
(preverjanje aktivnosti vira)
(1) Pred vsakim brahiterapevtskim obsevanjem pacienta je
treba izmeriti aktivnost vira in preveriti, ali se ujema z aktivnostjo, ki jo
navaja proizvajalec vira, upoštevaje radioaktivni razpad. V primeru dolgoživih
radionuklidov je pogostost preverjanja lahko manjša, opredeljena pa mora biti v
programu radioloških posegov.
(2) Izven prostora za obsevanje mora biti na voljo
prenosni merilnik sevanja, ki, če se vir po obsevanju ne vrne v zaščitni
položaj, služi za odkrivanje položaja vira.
(3) Po obsevanju je treba z merilniki sevanja preveriti,
da vir sevanja ni ostal v pacientu.
34. člen
(premični ščiti)
Če se za zaščito uporabljajo premični ščiti, mora biti njihov
pravi položaj jasno označen na tleh in opisan v postopkih. Integriteto ščitov
je treba redno preverjati.
35. člen
(sterilizacija, dezinfekcija, čiščenje)
(1) Pri sterilizaciji ali dezinfekciji brahiterapevtskih
virov sevanja je treba zagotoviti, da:
-       
temperatura ne preseže 180 °C,
-       
se ne sterilizira ali dezinficira virov, ki so poškodovani,
-       
se za dezinfekcijo uporabljajo tekočine, ki ne poškodujejo identifikacijskih
oznak na virih.
(2) Po opravljeni sterilizaciji, dezinfekciji ali
čiščenju mora izvajalec radiološkega posega preveriti identifikacijske oznake
na viru.
36. člen
(varstvo osebja in obiskovalcev)
(1) Pri vsakem obsevanju z viri sevanja v ali na telesu
je treba na razdalji 1 m od pacienta izmeriti in zapisati največjo hitrost doze
ter se o ustreznih ukrepih varstva pred sevanji posvetovati s pooblaščenim
izvedencem medicinske fizike.
(2) Pri vstopu v prostore, v katerih poteka obsevanje,
se morajo osebje in obiskovalci ravnati po pisnih postopkih, ki jih je odobril
pooblaščeni izvedenec medicinske fizike.
(3) Pacienti z viri sevanja v ali na telesu ne smejo
zapustiti prostora za obsevanje, razen če to odobri medicinsko osebje,
odgovorno za terapijo, v soglasju s pooblaščenim izvedencem medicinske fizike.
O morebitnem izhodu in vrnitvi pacienta v prostor za obsevanje je treba voditi
pisno evidenco.
37. člen
(prostor za brahiterapevtsko obsevanje)
(1) Če je mogoče, naj brahiterapevtsko obsevanje poteka
v prostorih le z eno ali največ dvema bolniškima posteljama, ki pa morata biti
ločeni z ustreznim ščitom.
(2) Prostori in postelje, v katerih so pacienti, ki se
jih obseva, morajo biti označeni z znaki in napisi, ki opozarjajo na nevarnost
sevanja. Osebje, ki neguje paciente, mora biti pisno seznanjeno s časom začetka
obsevanja, trajanjem obsevanja, radionuklidom, aktivnostjo radionuklida, s
katerim poteka obsevanje, in hitrostjo doze na razdalji 1 m od pacienta. Za
točnost podatkov mora skrbeti pooblaščeni izvedenec medicinske fizike.
IV.3 Nuklearna medicina
38. člen
(zagotavljanje kakovosti v nuklearni medicini)
(1) Izvajanje programa zagotavljanja kakovosti v
nuklearni medicini mora zagotoviti pravilno delovanje radiološke opreme in
izvedbo posega.
(2) Program preverjanja kakovosti in postopke ter
rezultate testov mora vsaj enkrat letno preveriti neodvisni izvedenec
medicinske fizike. Preverjanje mora obsegati najmanj teste iz Tabele 2 Priloge
2 tega pravilnika.
(3) Če rezultati preverjanja kakovosti kažejo, da je
ogrožena varnost pacienta ali ustrezna izvedba radiološkega posega, mora
imetnik dovoljenja ukrepati skladno z zahtevo pooblaščenega izvedenca
medicinske fizike.
39. člen
(čakanje na nuklearno medicinski poseg)
(1) Pacienti, ki čakajo na preiskave ali terapijo z
radionuklidi, se glede obsevanja štejejo kot posamezniki iz prebivalstva.
(2) Na oddelkih za nuklearno medicino morajo biti ločene
čakalnice za paciente z apliciranimi radionuklidi in za paciente, ki čakajo na
aplikacijo, ter ločene sanitarije za paciente z apliciranimi radionuklidi.
40. člen
(splošni pogoji za odpustitev iz bolnišnice)
(1) Pacienta se lahko odpustiti iz bolnišnice, če zaradi
tega:
-       
katerikoli posameznik iz prebivalstva nevede ne bo prejel efektivne
doze, večje od 0,3 mSv,
-       
člani gospodinjstva, ki prostovoljno skrbijo za pacienta po odpustu,
razen nosečih ali doječih žensk, prejmejo efektivno dozo, manjšo od 5 mSv,
-       
drugi člani gospodinjstva prejmejo efektivno dozo, manjšo od 1 mSv.
(2) Način določanja doze izpostavljenih oseb iz
prejšnjega odstavka mora oceniti pooblaščeni izvedenec varstva pred sevanji.
(3) Pacient z apliciranim radionuklidom mora pred
odpustom iz bolnišnice prejeti pisna navodila in opozorila o nevarnostih sevanja
in postopkih za varstvo pred sevanji, ki jih mora pacient upoštevati, da se
zmanjša tveganje zaradi nepotrebnega zunanjega obsevanja ali kontaminacije
drugih oseb.
41. člen
(posebni pogoji za odpust iz bolnišnice)
(1) Pacient, ki je prejel terapevtsko dozo
radionuklida 131I, lahko zapusti bolnišnico, ko aktivnost
radionuklida v pacientu pade pod 800 MBq.
(2) Ob odpustu mora pacient dobiti dodatna navodila
vedenja, ki jih mora upoštevati v skladu s Tabelo 1 Priloge 3, ki je sestavni
del tega pravilnika.
(3) Pri terapiji z radionuklidi, ki so viri sevanja
beta, pri apliciranih aktivnostih manjših od 200 MBq, se lahko pacienta odpusti
iz bolnišnice brez omejevalnih ukrepov.
(4) Obdukcija in kremiranje umrlih oseb, ki so prejele
radionuklide v terapevtske namene, mora potekati v skladu z navodili za varstvo
pred sevanji, ki jih mora imeti izvajalec dejavnosti v pisni obliki.
(5) Posebnih ukrepov varstva pred sevanji ni treba
izvajati, če so aktivnosti pod vrednostmi iz Tabele 2 Priloge 3 tega
pravilnika.
42. člen
(ukrepi pri terapiji z odprtimi viri sevanja)
(1) Pacienti, ki so prejeli aktivnosti radionuklida 131I,
večje od 1100 MBq, morajo biti med terapijo v enoposteljni bolniški sobi s
sanitarijami v sobi.
(2) Hospitalizirani pacienti, ki so prejeli terapijo
radionuklida 131I, z aktivnostjo, enako ali manjšo od 1100 MBq, si
lahko bolniško sobo delijo, če je za vsakega pacienta poskrbljeno, da je doza,
ki jo prejme zaradi prisotnosti drugih pacientov v sobi, pod predpisano mejno
vrednostjo za posameznike iz prebivalstva.
(3) Pacienti iz prvega in drugega odstavka tega člena ne
smejo zapustiti bolniške sobe, razen če to odobri zdravstveno osebje, odgovorno
za terapijo. O morebitnem izhodu in vrnitvi pacienta v bolniško sobo je treba
voditi pisno evidenco.
(4) Pred vhodom v sobo mora biti kontrolna točka, kjer
se preoblači osebje, ki neguje pacienta.
43. člen
(ukrepi pred izvedbo zdravstvenih posegov)
(1) Če se zdravstveno stanje pacienta poslabša in je
potrebna intenzivna nega, je glede časa zadrževanja v bližini pacienta treba
ravnati po predhodno pripravljenih pisnih navodilih, pripravljenih v
sodelovanju s pooblaščenim izvedencem za varstvo pred sevanji.
(2) Pred operacijo pacienta, ki je prejel terapevtski
odmerek radionuklida, je treba ugotoviti aktivnost, ki je še v pacientu. Skupaj
z odgovorno osebo za varstvo pred sevanji je treba določiti ukrepe varstva pred
sevanji.
44. člen
(ukrepi ob odpustu iz bolnišnice)
(1) Pred odpustom pacienta iz bolnišnice je treba
preveriti kontaminacijo obleke in osebnih stvari pacienta in jih po potrebi
dekontaminirati ali zadržati.
(2) Po odpustu pacienta iz bolnišnice je treba izvesti
meritve kontaminacije v bolniški sobi, kjer je ležal, in jo po potrebi
dekontaminirati.
IV.4 Rentgenska radiologija, razen posegov v zobozdravstvu
45. člen
(zagotavljanje kakovosti v rentgenski radiologiji)
(1) Izvajanje programa zagotavljanja kakovosti v
rentgenski radiologiji mora zagotoviti pravilno delovanje radiološke opreme in
izvedbo posega.
(2) Program preverjanja kakovosti in postopke ter
rezultate testov mora vsaj enkrat letno preveriti neodvisni izvedenec
medicinske fizike. Preverjanje v rentgenski radiologiji mora obsegati najmanj
teste določene v Tabeli 3 Priloge 2 tega pravilnika.
46. člen
(prostori)
(1) Rentgenski diagnostični posegi se izvajajo v posebnih
prostorih (diagnostični prostori), ki so namenjeni in prilagojeni izvajanju
takšnih posegov. Izjeme so posegi med operacijami in posegi pri nepokretnih
pacientih na bolniških posteljah, kjer se uporabljajo mobilne rentgenske
naprave.
(2) Naenkrat se sme v enem prostoru izvajati največ en
radiološki poseg, razen če je prostor posebej prilagojen izvajanju več posegov.
Ob tem mora biti zagotovljeno, da so hitrosti absorbirane doze, ki jo prejme
pacient zaradi izvajanja drugega posega v prostoru manjše od vrednosti, ki
lahko povzročijo izpostavljenost, ki povzroča preseganje predpisanih mejnih doz
za posameznika iz prebivalstva.
(3) Vhodi, ki niso pod neposrednim nadzorom izvajalca
radiološkega posega, morajo biti izdelani tako, da med posegom preprečujejo vstop
v diagnostični prostor.
(4) Nadzorna plošča rentgenskege naprave mora biti
nameščena tako, da izvajalec radiološkega posega ves čas posega vidi pacienta.
Če je neposreden pogled na pacienta onemogočen, je treba zagotoviti video
povezavo med nadzornim in diagnostičnim prostorom. Če je nadzorna plošča v
ločenem prostoru, mora med nadzornim in diagnostičnim prostorom obstajati
interfonska povezava.
47. člen
(osebna varovalna oprema)
(1) Osebno varovalno opremo morajo uporabljati vse
osebe, ki so med izvajanjem radiološkega posega v nadzorovanih območjih. Vrsta
varovalne opreme, njene zaščitne sposobnosti in način njene uporabe za
posamezno vrsto posegov se določijo v soglasju s pooblaščenim izvedencem
varstva pred sevanji.
(2) Vsa osebna varovalna oprema mora biti označena s
podatkom o zaščitni sposobnosti (ekvivalentni debelini svinca).
48. člen
(osebna varovalna oprema za pacienta)
(1) Vrsto uporabljene varovalne opreme, njene zaščitne
sposobnosti in način uporabe za posamezno vrsto posegov določi pooblaščeni
izvedenec medicinske fizike in mora biti sestavni del pisnega navodila za
posamezno vrsto posega.
(2) Varovalna oprema za paciente mora biti označena s
podatkom o zaščitni sposobnosti (ekvivalentni debelini svinca).
49. člen
(ohišje rentgenske cevi)
(1) Ohišje, v katerem je rentgenska cev (vključno z
zaslonkami za omejevanje koristnega snopa), mora biti takšno, da na razdalji 1
m od gorišča pri največji obremenitvi cevi doza v zraku zaradi puščanja ohišja
ne presega 1 mGy v eni uri.
(2) Na ohišju rentgenske cevi ali na drugem mestu morajo
biti čitljivo označeni tip in številka rentgenske cevi.
(3) Razen pri napravah za računalniško tomografijo in
pri rentgenskih napravah za določanje kostne gostote, mora biti na ohišju, v
katerem je rentgenska cev, označena lega gorišča.
50. člen
(filtracija koristnega snopa)
(1) Koristni snop rentgenske svetlobe, ki se uporablja
pri rentgenskih radioloških posegih, mora biti filtriran. Skupno filtracijo
sestavljajo stalni vgrajeni filter, ki ga ni mogoče odstraniti brez orodja,
dodatni filtri in druga oprema, nameščena v koristni snop.
(2) Vsi filtri morajo biti označeni na rentgenski
napravi tako, da je mogoče določiti skupno filtracijo koristnega snopa.
(3) Debelina stalnega vgrajenega filtra mora biti
čitljivo označena na ohišju rentgenske cevi in, če je ohišje cevi nedostopno, tudi
na zunanjih dostopnih površinah rentgenske naprave.
(4) Dodatni filtri morajo biti označeni s kemijskim
simbolom snovi, iz katere je filter, in debelino v mm ali z ekvivalentno
debelino v mm Al. Če filter ni iz aluminija in je debelina filtra izražena z
ekvivalentno debelino Al, mora biti označeno, pri kateri energiji sevanja je
bila ekvivalentna debelina določena.
(5) Če naprava omogoča spreminjanje filtracije,
radiografska tehnika pa tega ne uporablja, je treba preprečiti nenamerne
spremembe filtra.
(6) Skupna ekvivalentna filtracija rentgenskega snopa za
diagnostične namene, razen za mamografijo, mora znašati najmanj 2,5 mm Al, od
katerega mora ekvivalentna debelina stalnega vgrajenega filtra znašati najmanj
1,5 mm Al.
51. člen
(določanje polja koristnega sevanja)
(1) Rentgenske naprave morajo imeti sistem zaslonk za
omejevanje polja koristnega snopa rentgenske svetlobe. Zaslonke morajo biti
konstruirane tako, da minimizirajo polje izven koristnega snopa.
(2) Največje polje, ki ga dovoljuje sistem zaslonk, se
mora ujemati z dimenzijami največjega slikovnega sprejemnika v uporabi na
najmanjši razdalji, ki se klinično uporablja.
(3) Sistem zaslonk rentgenskih naprav za slikanje mora
biti opremljen s svetlobnim indikatorjem koristnega snopa sevanja. Razlika med
sevalnim poljem in svetlobno indikacijo ne sme na nobenem robu polja presegati
2 % razdalje med goriščem in slikovnim sprejemnikom. Pri rentgenskih napravah,
ki se uporabljajo za slikanje otrok, ta razlika ne sme presegati 1 %.
(4) Rentgenska naprava za presvetljevanje mora
zagotavljati, da je koristni snop sevanja vedno usmerjen proti slikovnemu sprejemniku.
Sistem zaslonk mora velikost koristnega polja samodejno prilagajati razdalji
med goriščem naprave in slikovnim sprejemnikom ter izbrani velikosti slikovnega
sprejemnika. Pri rentgenskih napravah za računalniško tomografijo se mora
širina reza na slikovnem sprejemniku ujemati z nastavljeno širino reza.
52. člen
(aktivna zaščita)
(1) Na nadzorni plošči rentgenske naprave mora biti
jasno vidna indikacija, da je naprava vključena in pripravljena za ekspozicijo.
(2) Če je mogoče z enega mesta sprožiti delovanje več
rentgenskih cevi, mora biti na nadzorni plošči jasno označeno, katera cev je izbrana
in pripravljena za ekspozicijo.
(3) Vsa stikala za proženje ekspozicij morajo biti jasno
označena.
(4) Za stalno nameščene rentgenske naprave morajo biti
stikala nameščena na nadzornem mestu, ki je namenjeno izvajalcu radiološkega
posega. Za premične naprave mora biti izvedba stikala takšna, da omogoča
izvajalcu radiološkega posega umik iz neposredne bližine koristnega snopa na
razdaljo vsaj 2 m od pacienta in ohišja rentgenske cevi.
(5) Stikala morajo biti konstruirana in nameščena tako,
da onemogočajo nenamerno proženje naprave. Stikala v obliki stopalk morajo biti
takšna, da pri narobe obrnjeni stopalki proženje ekspozicij ni mogoče.
(6) Stikala za proženje ekspozicij morajo biti takšna,
da ekspozicija poteka samo, dokler izvajelec posega pritiska stikalo, in se
prekine takoj, ko pritisk popusti. Stikalo za proženje ekspozicij mora biti
izvedeno tako, da je naslednjo ekspozicijo mogoče izvesti le, če je izvajalec
radiološkega posega popolnoma spustil stikalo. Izjema so naprave, pri katerih
ekspozicija poteka s preiskovanjem vzdolž pacienta. Pri teh napravah mora imeti
izvajalec radiološkega posega možnost prekiniti poseg še preden se izvede do
konca.
(7) Rentgenske naprave morajo imeti jasno svetlobno ali
zvočno indikacijo ekspozicije, ki traja ves čas ekspozicije oziroma vsaj toliko
časa, da je nedvoumno jasno, da je bila ekspozicija izvedena.
(8) Premične rentgenske naprave, ki za ekspozicijo ne
potrebujejo neposredne priključitve na električno omrežje, morajo imeti sistem
za zaklepanje, s katerim se nepooblaščenim osebam prepreči proženje ekspozicij.
Takšne rentgenske naprave morajo biti zaklenjene, kadar niso v uporabi.
53. člen
(ekspozicijski parametri)
(1) Nadzorna plošča rentgenske naprave mora biti
opremljena s prikazovalnikom, ki mora pred, med in po ekspoziciji prikazovati
podatke o ekspoziciji. Podatki morajo po ekspoziciji ostati vidni na
prikazovalniku, dokler izvajalec radiološkega posega na nadzorni plošči ne
izbere novih ekspozicijskih parametrov ali namerno prekine prikaz.
(2) Pri rentgenskih napravah za slikanje morajo biti
pred ekspozicijo prikazani izbrani ekspozicijski parametri in po ekspoziciji parametri,
iz katerih je mogoče določiti izpostavljenost pacienta.
(3) Pri rentgenskih napravah za presvetljevanje mora
biti pred in med ekspozicijo prikazan izbrani način presvetljevanja in izbrana
velikost polja, med ekspozicijo pa ekspozicijski parametri in skupni čas
trajanja presvetljevanja.
(4) Vse novo nameščene rentgenske naprave za
računalniško tomografijo morajo imeti sistem avtomatskega prilagajanja ekspozicijskih
parametrov pacientu, pred izvedbo posega pa prikazati parametre za oceno doze
pri posegu.
54. člen
(nadzor ekspozicij)
(1) Rentgenske naprave za slikanje morajo imeti sistem
za omejitev največje možne ekspozicije. Poleg tega mora imeti naprava neodvisen
sistem, s katerim je mogoče predčasno prekiniti ekspozicijo, če izvajalec
radiološkega posega ugotovi, da je ta nepravilna. Kot takšen sistem se šteje
tudi stikalo, ki ga je treba držati vključenega celotno trajanje ekspozicije.
(2) Rentgenske naprave za slikanje morajo imeti sistem
avtomatskega nadzora ekspozicij. Izjema so mobilne naprave, namenjene slikanju
na bolniških posteljah ali v operacijskih dvoranah oziroma posebni primeri, ko
je treba uporabo takšnih naprav posebej upravičiti.
(3) Rentgenske naprave za presvetljevanje morajo imeti
merilnik skupnega trajanja presvetljevanja z zvočnim alarmom, ki se sproži po
petih minutah presvetljevanja. Zvočni alarm mora biti takšen, da ga je mogoče
prekiniti zgolj ročno.
(4) Rentgenske naprave za računalniško tomografijo
morajo imeti možnost prekinitve izvajanja posega preden se končajo vsi
predvideni rezi.
55. člen
(zahteve in omejitve za naprave)
(1) Za radiološke posege, pri katerih se uporablja
presvetljevanje, se smejo uporabljati le rentgenske naprave, opremljene s
sistemom za avtomatski nadzor hitrosti doze in s slikovnimi sprejemniki ali
podobno tehnologijo, ki omogoča spremljanje slike na oddaljenem zaslonu.
(2) Rentgenske naprave za presvetljevanje morajo imeti
za zmanjševanje obsevanosti pacientov sistem za ohranjanje zadnje slike, po
možnosti pa tudi druge tehnične rešitve, kot so pulzno delovanje, izbiro
različnih ravni ekspozicije in frekvence slikovnih serij.
(3) Radiološka oprema, ki se uporablja pri
intervencijskih posegih, mora vključevati napravo ali sistem, ki izvajalca
posega obvešča o količini sevanja, ki ga oprema oddaja med posegom.
(4) Radiološka oprema, ki se uporablja pri
intervencijskih posegih ali za računalniško tomografijo, in vsa nova radiološka
oprema, ki se uporablja za načrtovanje, vodenje ali spremljanje zdravljenja,
mora vključevati napravo ali sistem, ki ob koncu posega poda informacije, ki
omogočajo oceno obsevanosti pacienta.
(5) Radiološka oprema, ki se uporablja pri
intervencijskih posegih ali za računalniško tomografijo, mora omogočati prenos informacij,
ki omogočajo oceno obsevanosti pacienta, v poročilo o preiskavi na napravi.
(6) Ne glede na zahteve tretjega, četrtega in petega
odstavka tega člena mora nova rentgenska diagnostična oprema vključevati
napravo ali sistem, ki poda informacije, ki omogočajo oceno obsevanosti
pacienta. Kjer je to primerno mora oprema omogočati prenos teh informacij v
poročilo o preiskavi na napravi.
(7) Naprav za računalniško tomografijo z le eno vrsto
sprejemnikov ni dovoljeno uporabljati.
(8) Za slikanje dojk ni dovoljeno uporabljati
mamografskih naprav:
-       
z razdaljo med goriščem in slikovnim sprejemnikom, manjšo od 60 cm;
-       
s slikovnim poljem, manjšim od 18x24 cm2, razen za izvajanje
stereotaktične punkcije dojk;
-       
brez motorizirane naprave za stiskanje dojke;
-       
brez prikaza debeline slikane dojke in sile kompresije in
-       
z analognim sprejemnikom brez radiografske rešetke.
IV.5 Zobna rentgenska radiologija
56. člen
(zagotavljanje kakovosti v zobni rentgenski radiologiji)
(1) Izvajanje programa zagotavljanja kakovosti v zobni
rentgenski radiologiji mora zagotoviti pravilno delovanje radiološke opreme in
izvedbo posega.
(2) Program preverjanja kakovosti in postopke ter
rezultate testov mora vsaj enkrat letno preveriti neodvisni izvedenec
medicinske fizike. Preverjanje v zobni rentgenski radiologiji mora obsegati
najmanj teste iz Tabele 4 Priloge 2 tega pravilnika.
57. člen
(prostori zobne rentgenske diagnostike)
(1) Zobna rentgenska diagnostika se praviloma izvaja v
prostorih, ki so namenjeni in prilagojeni izvajanju teh posegov.
(2) Intraoralne rentgenske naprave se lahko uporabljajo
tudi v prostorih, ki niso namenjeni izključno rentgenski diagnostiki, če je
zagotovljena ustrezna zaščita sosednjih prostorov pred sevanjem naprave in če
je na voljo dovolj prostora, da se izvajalec radiološkega posega lahko umakne
na varno razdaljo in iz smeri koristnega snopa.
(3) Uporaba ročnih zobnih rentgenskih naprav je
dovoljena le v izjemnih okoliščinah, ko uporaba stacionarnih ali mobilnih zobnih
rentgenskih naprav ni mogoča in je izvedba radiološkega posega potrebna.
(4) Dokazila o upravičenosti uporabe ročnih zobnih
rentgenskih naprav mora zagotoviti imetnik dovoljenja in jih priložiti vlogi za
pridobitev dovoljenja za uporabo.
58. člen
(ohišje)
(1) Ohišje intraoralnih rentgenskih naprav mora biti
takšno, da na razdalji 1 m od gorišča pri največji obremenitvi cevi skupna doza
v zraku zaradi puščanja ohišja ne presega 0,25 mGy v eni uri.
(2) Ohišje drugih zobnih rentgenskih naprav mora biti takšno,
da na razdalji 1 m od gorišča pri največji obremenitvi cevi doza v zraku zaradi
puščanja ohišja ne presega 1 mGy v eni uri.
(3) Na ohišju rentgenske cevi ali na drugem primernem
mestu na napravi mora biti čitljivo označen tip in številka rentgenske cevi ter
velikost gorišč.
(4) Na ohišju rentgenske cevi mora biti označena lega
gorišča.
59. člen
(filtracija)
(1) Snop rentgenske svetlobe, ki se uporablja pri zobni
rentgenski diagnostiki, mora biti filtriran.
(2) Na rentgenski napravi morajo biti oznake o filtrih
tako, da je mogoče določiti skupno filtracijo koristnega snopa.
(3) Skupna ekvivalentna filtracija rentgenskega snopa
mora znašati najmanj 1,5 mm Al za zobne rentgenske naprave, ki delujejo pri
anodni napetosti do 70 kV, in najmanj 2,5 mm Al za zobne rentgenske
naprave, ki delujejo pri anodni napetosti višji od 70 kV.
(4) Če skupna filtracija koristnega snopa intraoralnih
rentgenskih naprav znatno presega vrednosti iz prejšnjega odstavka, je treba
zagotoviti, da časi slikanj ne presežejo ene sekunde.
60. člen
(izbira slikovne tehnike)
(1) Intraoralne rentgenske naprave morajo delovati pri
anodni napetosti nad 50 kV, vse nove rentgenske naprave pa v območju napetosti
od 60 kV do 90 kV. Parametre ekspozicije mora biti mogoče prilagoditi slikanemu
objektu in slikovnim detektorjem.
(2) Panoramske zobne rentgenske naprave in naprave za
cefalometrijo morajo delovati pri anodni napetosti v območju med 60 kV in 125
kV.
61. člen
(določanje polja koristnega sevanja)
(1) Intraoralne zobne rentgenske naprave morajo imeti
distančnike, ki zagotovijo ustrezno razdaljo med goriščem rentgenske cevi in
kožo pacienta ter omejijo koristni snop sevanja. Distančnik rentgenske naprave
za intraoralno slikanje zob mora zagotoviti, da je razdalja med goriščem
rentgenske cevi in kožo pacienta vsaj 200 mm, koristni snop na izhodu
distančnika pa omejiti na:
-       
polje, ki ne presega velikosti uporabljenega slikovnega detektorja na
nobenem robu za več kot 2,5 mm oziroma v nobenem primeru ne presega velikosti
40 mm x 50 mm za naprave s pravokotnim zaslanjanjem, ali
-       
polje s premerom največ 60 mm za naprave s krožnim zaslanjanjem snopa.
(2) Nove intraoralne zobne rentgenske naprave imajo
lahko le pravokotno zaslanjanje koristnega snopa.
(3) Panoramske zobne rentgenske naprave morajo imeti
ustrezno opremo za namestitev pacienta in svetlobne indikatorje polja.
Kolimatorji sevalnega snopa morajo snop usmeriti na režo kolimatorja pred
slikovnim detektorjem. Velikost koristnega snopa ne sme presegati velikosti
slikovnega sprejemnika.
(4) Cefalometrija se lahko izvaja le z zobnimi
rentgenskimi napravami, ki so prilagojene posegu. Naprava mora imeti sistem za
pozicioniranje pacienta (cefalostat). Velikost sevalnega snopa ne sme presegati
velikosti slikovnega sprejemnika.
62. člen
(aktivna zaščita)
(1) Na nadzorni plošči zobnih rentgenskih naprav mora
biti vidna indikacija, da je rentgenska naprava vključena oziroma pripravljena
na ekspozicijo.
(2) Zobne rentgenske naprave morajo imeti jasno
svetlobno in zvočno indikacijo ekspozicije, ki mora trajati ves čas ekspozicije
oziroma vsaj toliko časa, da je nedvoumno jasno, da je bila ekspozicija
izvedena.
(3) Vse novo nameščene panoramske zobne rentgenske
naprave morajo biti opremljene s sistemom, ki samodejno prekine ekspozicijo v
primeru prekinitve rotacije. V primeru prekinitve ekspozicije mora biti
onemogočeno nadaljevanje ekspozicije s položaja, v katerem je bila ekspozicija
prekinjena.
63. člen
(proženje in nadzor ekspozicij)
(1) Stikala za proženje ekspozicij morajo biti jasno
označena. Onemogočeno mora biti nenamerno proženje ekspozicij.
(2) Stikala za proženje ekspozicij morajo biti takšna,
da ekspozicija poteka samo, dokler izvajalec radiološkega posega pritiska
stikalo in se prekine takoj, ko pritisk popusti. Stikalo za proženje ekspozicij
mora biti izvedeno tako, da je naslednjo ekspozicijo mogoče izvesti le, če je
izvajalec radiološkega posega popolnoma spustil stikalo.
(3) Stikala za proženje ekspozicij morajo biti izvedena
tako, da omogočajo izvajalcu radiološkega posega, da se umakne iz neposredne
bližine koristnega snopa na razdaljo vsaj 2 m od pacienta in ohišja rentgenske
cevi.
(4) Zobne rentgenske naprave morajo imeti sistem, ki
samodejno prekine ekspozicijo po tem, ko ta doseže določeno raven. Poleg tega
mora imeti zobna rentgenska naprava dodatni neodvisni sistem, s katerim je
mogoče ekspozicijo predčasno prekiniti, če izvajalec radiološkega posega
ugotovi, da je ta nepravilna. Kot takšen sistem se šteje tudi stikalo, ki ga je
treba držati celotno trajanje ekspozicije.
IV.6 Veterina
64. člen
(uporaba rentgenskih naprav v veterini)
Pri uporabi rentgenskih naprav v veterini se smiselno
uporabljajo določbe tega pravilnika za rentgensko radiologijo v zdravstvene
namene.
V. KLINIČNA PRESOJA IN OCENA IZPOSTAVLJENOSTI
65. člen
(klinična presoja)
(1) Klinično presojo izvedbe radioloških posegov izvede
neodvisna komisija, ki jo imenuje izvajalec sevalne dejavnosti. V komisiji
morajo sodelovati vsaj predstavnik zdravnikov, odgovornih za radiološke posege,
predstavnik dozimetristov in predstavnik pooblaščenih izvedencev medicinske
fizike, vsi s področja, na katerem se opravlja presoja.
(2) Komisija iz prejšnjega odstavka izdela poročilo
presoje s predlogi za odpravo morebitnih pomanjkljivosti, ki ga mora imetnik
dovoljenja posredovati organu, pristojnemu za varstvo pred sevanji, najpozneje
v treh dneh po prejemu. Organ, pristojen za varstvo pred sevanji, lahko
ugotovitve klinične presoje izvedbe radioloških posegov uporabi pri določitvi
ukrepov za odpravo pomanjkljivosti.
(3) Pogostost kliničnih presoj izvedbe radioloških
posegov iz prvega odstavka tega člena in njihov obseg ter vsebina se določijo v
programu radioloških posegov.
(4) Klinično presojo izvedbe radioloških posegov iz
prvega odstavka tega člena izvede imetnik dovoljenja najmanj enkrat v petih
letih, za posege iz tretje alineje prvega odstavka 12. člena tega pravilnika pa
najmanj enkrat letno.
(5) Organ, pristojen za varstvo pred sevanji, sam odredi
klinično presojo izvedbe radioloških posegov in imenuje komisijo, če:
-       
so diagnostične referenčne ravni nenehno presežene,
-       
obstaja utemeljen sum, da se radiološki posegi izvajajo v nasprotju s
pisnimi postopki ali
-       
obstaja utemeljen sum, da radiološke posege izvajajo osebe, ki za to
niso ustrezno usposobljene.
66. člen
(ocena izpostavljenosti)
Organ, pristojen za varstvo pred sevanji, zagotavlja oceno izpostavljenosti
prebivalstva zaradi radiodiagnostičnih in intervencijskih posegov. Kjer je to
mogoče, se izpostavljenost prikaže kot porazdelitev po starosti in spolu
preiskovanca.
VI. SLIKANJE V NEMEDICINSKE NAMENE
67. člen
(slikanje v nemedicinske namene)
(1) Izvajalec sevalne dejavnosti mora zagotoviti presojo
upravičenosti pri izpostavljenosti zaradi slikanja v nemedicinske namene, pri
čemer je:
-       
treba presoditi upravičenost vsake posamezne vrste izpostavljenosti
zaradi slikanja v nemedicinske namene;
-       
treba presoditi upravičenost vsake posamezne izpostavljenosti zaradi
slikanja v nemedicinske namene posebej;
-       
pri slikanju v nemedicinske namene, pri kateri se uporablja medicinska
radiološka oprema, ob vnaprejšnji presoji vsake posamezne izpostavljenosti
treba upoštevati cilje in namen preiskave ter značilnosti preiskovanca.
(2) Presojo upravičenosti vsake posamezne vrste in vsake
posamezne izpostavljenosti zaradi slikanja v nemedicinske namene je treba ponoviti,
če obstajajo novi podatki ali okoliščine, ki bi vplivale na presojo.
(3) Ne glede na prvi in drugi odstavek tega člena, lahko
v posebnih okoliščinah organ, pristojen za varstvo pred sevanji, odobri
izpostavljenost zaradi slikanja v nemedicinske namene brez presoje
upravičenosti za izvedbo vsake posamezne preiskave.
(4) Okoliščine, ki upravičujejo izpostavljenosti zaradi
slikanja v nemedicinske namene brez presoje upravičenosti za izvedbo vsake
posamezne preiskave, mora organ, pristojen za varstvo pred sevanji redno
preverjati.
(5) Izvajalec dejavnosti, ki vodi do izpostavljenosti
zaradi slikanja v nemedicinske namene, pri kateri se uporablja medicinska radiološka
oprema, mora:
-       
izpolnjevati zahteve, kot so opredeljene za izvajanje radioloških
posegov, vključno z zahtevami glede medicinske opreme, optimizacije,
odgovornosti, usposobljenosti, varstva v času nosečnosti in ustrezne
vključenosti pooblaščenega izvedenca medicinske fizike,
-       
imeti odobren program radioloških posegov, ki je skladen z namenom preiskave
in potrebno kakovostjo slike, in
-       
kjer je to smiselno, določiti posebne diagnostične referenčne ravni.
(6) Dozne ograde za izpostavljenost zaradi slikanja v
nemedicinske namene, pri katerih se ne uporablja medicinska radiološka oprema,
morajo biti postavljene znatno pod mejnimi dozami za posameznike iz
prebivalstva.
(7) Imetnik dovoljenja mora izpostavljeni osebi
zagotoviti ustrezne informacije o slikanju in pridobiti njegovo soglasje za
izvedbo slikanja. Izjemoma se lahko na podlagi suma, da gre za kaznivo dejanje,
slikanje izvede tudi brez preiskovančevega soglasja.
(8) Organ, pristojen za varstvo pred sevanji, zagotavlja
prepoznavanje dejavnosti, ki vključujejo izpostavljenost nemedicinskemu slikanju,
pri čemer upošteva zlasti dejavnosti iz Priloge 4, ki je sestavni del tega
pravilnika.
(9) Organ, pristojen za varstvo pred sevanji, pri
določitvi zahtevanih pogojev za izvajanje sevalne dejavnosti, pri kateri pride
do izpostavljenosti posameznikov zaradi slikanja v nemedicinske namene, in
meril za izvajanje posameznih slikanj v okviru te sevalne dejavnosti, sodeluje
z drugimi pristojnimi organi in strokovnimi medicinskimi združenji.
VII. PREHODNE IN KONČNE DOLOČBE
68. člen
(prehodna določba)
Imetnik dovoljenja svojo dejavnost uskladi z drugo alinejo
tretjega odstavka 10. člena tega pravilnika v enem letu od dneva njegove
uveljavitve.
69. člen
(prenehanje uporabe)
Z dnem uveljavitve tega pravilnika se prenehajo uporabljati:
-       
Pravilnik o pogojih za uporabo virov ionizirajočih sevanj v zdravstvu
(Uradni list RS, št. 111/03, 75/15 in 76/17 – ZVISJV-1) in
-       
poglavja IV.2. Radioterapija, IV.3. Rentgenska diagnostika v medicini in
IV.4. Rentgenska diagnostika v veterini Pravilnika o uporabi virov sevanj in
sevalni dejavnosti (Uradni list RS, št. 27/06, 76/17 – ZVISJV-1 in 27/18).
70. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-35/2018
Ljubljana, dne 10. aprila 2018
EVA 2018-2711-0010
Milojka Kolar Celarc l.r.
Ministrica
za zdravje

Priloga 1: Vsebina,
obseg in oblika programa radioloških posegov
Priloga 2: Postopki
preverjanj pri radioterapiji, v nuklearni in rentgenski medicini
Priloga 3: Navodila
za odpust iz bolnišnice po terapiji
Priloga 4: Okvirni
seznam dejavnosti, ki vključujejo izpostavljenost zaradi nemedicinskega
slikanja