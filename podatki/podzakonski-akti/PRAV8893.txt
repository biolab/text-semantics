1. člen
(vsebina pravilnika)
S tem pravilnikom se določajo gradiva pri splošni maturi in poklicni
maturi (v nadaljnjem besedilu: matura), ki se varujejo kot tajna, ter vrsta in
stopnja tajnosti. Določa se tudi način varovanja tajnosti gradiv ter podatkov v
postopku priprave in razdeljevanja gradiva, pri zbiranju in obdelavi gradiv,
pri ravnanju s šiframi kandidatov, pri pripravah na izpit in poteku izpita, pri
prenosu gradiva in šifer ter drugi ukrepi za varovanje tajnosti.
2. člen
(pravila državnih komisij)
Podrobnejša pravila o načinu in postopku varovanja gradiv na
Državnem izpitnem centru in na šolah, ki izvajajo splošno maturo, določi
Državna komisija za splošno maturo v skladu s peto alinejo 12. člena Zakona o
maturi.
Podrobnejša pravila o načinu in postopku varovanja gradiv na
Državnem izpitnem centru, Centru Republike Slovenije za poklicno izobraževanje,
na šolah in v organizacijah za izobraževanje odraslih, kjer izvajajo poklicno
maturo, določi Državna komisija za poklicno maturo v skladu s četrto alinejo 14.
člena Zakona o maturi.
3. člen
(vrsta in stopnja tajnosti)
V skladu z Zakonom o maturi so gradiva, ki vsebujejo izpitna
vprašanja, naloge, šifre kandidatov, dodeljene točke in ocene, uradna tajnost.
Označena morajo biti kot »IZPITNA TAJNOST«, stopnja tajnosti »TAJNO«.
Vrsta in stopnja tajnosti morata biti na gradivu vidno označeni.
Če so gradiva označena kot tajna le določen čas, se v tem
času hranijo v posebnem ovoju. Vrsta in stopnja tajnosti se označita le na
ovoju.
Gradiva iz prvega odstavka tega člena so:
-       
zbirka izpitnih vprašanj in nalog za pisni izpit do uporabe na izpitu,
-       
izpitni komplet, ki obsega: izpitne pole za pisni izpit ter točkovnik in
navodila za ocenjevanje do začetka izpita,
-       
zapisnik o določitvi izpitnih kompletov za posamezni izpitni rok do
konca izpitnih rokov mature v določenem koledarskem letu,
-       
tematski sklop pri posameznem predmetu do javne objave,
-       
avdio in video posnetki kot izpitno gradivo do uporabe na izpitu,
-       
razpored zunanjih ocenjevalcev,
-       
razvrstitev kandidatov po skupinah, izpitnih prostorih, sedežnem redu do
60 minut pred začetkom pisnega izpita,
-       
razpored nadzornih učiteljev po prostorih do 60 minut pred začetkom
izpita,
-       
imenovanje zunanjih nadzornih učiteljev do dneva pisanja izpita,
-       
izpitni listki za ustni izpit,
-       
število doseženih točk pri praktičnem delu izpita do seznanitve s
točkami,
-       
število točk ustnega izpita do objave rezultatov,
-       
število doseženih točk pri izpitu do objave rezultatov,
-       
šifre kandidatov do objave rezultatov,
-       
identiteta pregledovalcev.
4. člen
(varovanje gradiva)
Predsednik in člani državnih predmetnih komisij so v postopku
priprave odgovorni za varovanje gradiva ter strojne in programske opreme, ki jo
uporabljajo za ta namen.
Predsednik šolske maturitetne komisije in strokovni aktivi oziroma
skupine šol iz četrtega odstavka 7. člena tega pravilnika so v postopku
priprave odgovorni za varovanje gradiva ter strojne in programske opreme, ki jo
uporabljajo v ta namen.
5. člen
(izjava o varovanju izpitne tajnosti)
Zaposleni na Državnem izpitnem centru, člani državne komisije,
člani državnih predmetnih komisij, pogodbeni sodelavci Državnega izpitnega
centra in druge osebe, ki lahko pridejo v stik z gradivom iz 3. člena tega
pravilnika, morajo podpisati posebno izjavo, iz katere je razvidno, da so
seznanjeni s pravili, ki določajo varovanje izpitne tajnosti pri maturi.
6. člen
(priprava, vročitev in prejem izpitnih kompletov in izpitnih
listkov splošne mature)
Državne predmetne komisije za splošno maturo določijo končni
izbor izpitnih vprašanj in nalog za izpitne komplete pisnega izpita in komplete
izpitnih listkov z vprašanji za ustni izpit (v nadaljnjem besedilu: izpitni
listki) za posamezne predmete splošne mature.
Predsednik državne predmetne komisije za splošno maturo oziroma
pooblaščeni član državne predmetne komisije za splošno maturo osebno vroči
izpitne komplete in izpitne listke pristojnemu koordinatorju Državnega
izpitnega centra, ki jih shrani v zapečateni ovojnici z oznako: »IZPITNA
TAJNOST«, »TAJNO«. Koordinator potrdi prejem gradiva s podpisom na zapisniku o
oddaji gradiva.
7. člen
(priprava, vročitev in prejem izpitnih kompletov poklicne
mature)
Državna predmetna komisija za poklicno maturo določi končni
izbor izpitnih vprašanj in nalog za izpitne komplete pisnega izpita za splošno
izobraževalne predmete poklicne mature.
Predsednik državne predmetne komisije za poklicno maturo
oziroma pooblaščeni član državne predmetne komisije za poklicno maturo osebno
vroči izpitne komplete pristojnemu koordinatorju Državnega izpitnega centra, ki
jih shrani v zapečateni ovojnici z oznako: »IZPITNA TAJNOST«, »TAJNO«. Koordinator
potrdi prejem izpitnega kompleta s podpisom na zapisniku o oddaji gradiva.
Končni izbor izpitnih vprašanj in nalog za izpitne komplete pisnega
izpita za drugi predmet poklicne mature določi strokovni aktiv na šoli.
Če izpitni komplet za drugi predmet poklicne mature pripravi
skupina šol, opravi končno izbiro in pregled izpitnih vprašanj in nalog za
izpitne komplete pisnega izpita posebna komisija, ki jo določijo šole, ki
sodelujejo pri skupni pripravi izpitnih kompletov.
Vodja strokovnega aktiva oziroma pooblaščenec komisije iz
prejšnjega odstavka vroči izpitne komplete tajniku šolske maturitetne komisije,
ki jih shrani v zapečatenih ovojnicah z oznako: »IZPITNA TAJNOST«, »TAJNO«.
Tajnik šolske maturitetne komisije potrdi prejem izpitnih kompletov s podpisom.
8. člen
(izpitni listki poklicne mature)
Strokovni aktiv določi končni izbor izpitnih listkov.
Predsednik strokovnega aktiva osebno vroči izpitne listke
predsedniku šolske maturitetne komisije, ki jih shrani v zapečateni ovojnici z
oznako: »IZPITNA TAJNOST«, »TAJNO«. Predsednik potrdi prejem gradiva s podpisom
na zapisniku o oddaji gradiva.
9. člen
(evidenca oddanega gradiva)
Državni izpitni center vodi evidenco o oddanem gradivu za
splošno maturo in evidenco o oddanem gradivu za poklicno maturo, ki ga
pripravijo državne predmetne komisije.
Tajnik šolske maturitetne komisije vodi evidenco o oddanem gradivu
za poklicno maturo, ki ga pripravljajo strokovni aktivi oziroma komisija iz
četrtega odstavka 7. Člena tega pravilnika.
Evidenca vsebuje: zapisnik o oddaji gradiva (vsebina, datum
oddaje gradiva, podpis predsednika oziroma pooblaščenca za oddajo, podpis
prejemnika gradiva) in evidenčni list za urejanje gradiva (sledljivost
postopkov priprave gradiva).
10. člen
(določitev izpitnih kompletov za predmete splošne mature)
Izpitne komplete splošne mature določi za posamezni izpitni
rok z žrebom Državna komisija za splošno maturo na seji, zaprti za javnost.
O določitvi izpitnega kompleta iz prejšnjega odstavka se
sestavi zapisnik, ki ga podpiše predsednik Državne komisije za splošno maturo
in ga izroči pooblaščeni osebi Državnega izpitnega centra.
Zapisnik se hrani na Državnem izpitnem centru v skladu s
pravili iz 2. člena tega pravilnika.
11. člen
(določitev izpitnih kompletov za splošnoizobraževalne predmete
poklicne mature)
Izpitne komplete za splošnoizobraževalne predmete poklicne mature
določi za posamezni izpitni rok z žrebom Državna komisija za poklicno maturo na
seji, zaprti za javnost.
O določitvi izpitnega kompleta iz prejšnjega odstavka se
sestavi zapisnik, ki ga podpiše predsednik Državne komisije za poklicno maturo
in ga izroči pooblaščeni osebi Državnega izpitnega centra.
Zapisnik se hrani na Državnem izpitnem centru v skladu s
pravili iz 2. člena tega pravilnika.
12. člen
(določitev izpitnih kompletov za drugi predmet poklicne
mature)
Izpitni komplet za drugi predmet poklicne mature, ki ga za
posamezni izpitni rok pripravi strokovni aktiv šole, določi z žrebom šolska
maturitetna komisija.
Izpitni komplet za drugi predmet poklicne mature, ki ga za
posamezni izpitni rok pripravi skupina šol, določi z žrebom komisija iz
četrtega odstavka 7. člena tega pravilnika.
O določitvi izpitnega kompleta iz prvega in drugega odstavka
tega člena se sestavi zapisnik, ki ga podpiše predsednik šolske maturitetne
komisije oziroma pooblaščeni član komisije iz četrtega odstavka 7. člena tega
pravilnika. Zapisnik se hrani v skladu s pravili iz 2. člena tega pravilnika.
13. člen
(potrditev izpitnega kompleta splošne mature)
Vsebinsko pravilnost in oblikovno ustreznost izpitnega kompleta
za posamezni predmet splošne mature pred tiskom opravi predsednik državne
predmetne komisije za splošno maturo oziroma pooblaščeni član državne predmetne
komisije, kar potrdi s podpisom in datumom na vsaki strani izpitnega kompleta
oziroma na posebnem obrazcu.
14. člen
(potrditev izpitnega kompleta poklicne mature)
Vsebinsko pravilnost in oblikovno ustreznost izpitnega kompleta
za splošnoizobraževalne predmete poklicne mature pred tiskom opravi predsednik
državne predmetne komisije za poklicno maturo oziroma pooblaščeni član državne predmetne
komisije, kar potrdi s podpisom in datumom na vsaki strani izpitnega kompleta
oziroma na posebnem obrazcu.
Vsebinsko pravilnost in oblikovno ustreznost izpitnega kompleta
za drugi predmet poklicne mature pred tiskom opravi vodja strokovnega aktiva na
šoli oziroma pooblaščeni član komisije iz četrtega odstavka 7. člena tega
pravilnika, kar potrdi s podpisom in datumom na vsaki strani izpitnega kompleta
oziroma na posebnem obrazcu.
15. člen
(tisk, razmnoževanje in hranjenje gradiva)
Izpitne komplete za predmete splošne mature, za
splošnoizobraževalne predmete poklicne mature, lahko pa tudi za drugi predmet
poklicne mature tiska Državni izpitni center.
Tiskanje kompletov listkov z ustnimi vprašanji, razmnoževanje
avdio in video posnetkov kot delov izpitnega gradiva opravi Državni izpitni
center ali druga, od njega pooblaščena oseba.
Do pošiljanja gradiva na šole se gradivo hrani na Državnem izpitnem
centru v skladu s pravili iz 2. člena tega pravilnika.
Gradivo za poklicno maturo, ki ga ne tiska Državni izpitni
center, tajnik šolske maturitetne komisije razmnoži v predvidenem številu in ga
do razdelitve nadzornim učiteljem hrani v skladu s pravili iz 2. člena tega
pravilnika.
16. člen
(šifre kandidatov)
Pisni izdelki so označeni s šifro kandidata, s katero se zagotavlja
anonimnost kandidatov.
Šifre kandidatov, ki opravljajo splošno maturo, določi Državni
izpitni center.
Šifre kandidatov, ki opravljajo poklicno maturo, določi tajnik
šolske maturitetne komisije.
17. člen
(prenos gradiva)
Za prenos mora biti gradivo shranjeno in zapečateno v posebni
vrečki, z oznako »IZPITNA TAJNOST«, »TAJNO«.
Če se gradivo iz 3. člena tega pravilnika pošilja po pošti,
se zapečatena vrečka da v drugo vrečko, na kateri je poleg naslova pošiljatelja
in naslovnika še oznaka »IZPITNA TAJNOST«, »TAJNO«.
Člani šolske maturitetne komisije lahko prenašajo gradivo na
drugo lokacijo le s soglasjem Državnega izpitnega centra.
Pri prenosu gradiva z oznako »IZPITNA TAJNOST«, »TAJNO« mora
člana šolske maturitetne komisije spremljati še oseba, ki jo pooblasti
predsednik šolske maturitetne komisije.
Če se prenašajo šifre kandidatov, spremstvo pooblaščene osebe
ni potrebno.
18. člen
(vračanje in vročanje gradiva splošne mature)
Po končanem pisnem izpitu splošne mature nadzorni učitelji
izpitne pole in ocenjevalne obrazce v izpitnem prostoru zaprejo v vrečke za
vračanje gradiva in jih vročijo tajniku šolske maturitetne komisije.
Tajnik šolske maturitetne komisije zbere vrečke za vračanje gradiva,
zapisnike o poteku pisnega izpita in šifre kandidatov. Ob tem preveri, če so na
vrečkah za vračanje gradiva zapisani vsi podatki ter šifra šole.
Še isti dan tajnik šolske maturitetne komisije vrečke in fotokopije
zapisnikov o poteku pisnega izpita zapakira in jih pošlje Državnemu izpitnemu
centru.
Državni izpitni center vroči ali pošlje pisne izdelke in
ocenjevalne obrazce v zapečatenih vrečkah zunanjemu ocenjevalcu. Državni
izpitni center vodi evidenco oddanega in prejetega gradiva.
Zunanji ocenjevalec vrne v roku ocenjene pisne izdelke in
izpolnjene ocenjevalne obrazce osebno ali po pošti Državnemu izpitnemu centru.
19. člen
(vračanje in vročanje gradiva poklicne mature)
Po končanem pisnem izpitu splošno izobraževalnih predmetov
poklicne mature nadzorni učitelji izpitne pole in ocenjevalne obrazce v
izpitnem prostoru zaprejo v vrečke za vračanje gradiva in jih vročijo tajniku
šolske maturitetne komisije.
Tajnik šolske maturitetne komisije zbere vrečke, zapisnike o
poteku pisnega izpita in šifre kandidatov ter gradivo shrani v skladu s pravili
iz 2. člena tega pravilnika.
Tajnik šolske maturitetne komisije osebno vroči ocenjevalcu pisne
izdelke in ocenjevalne obrazce v zapečatenih vrečkah.
Ocenjevalec vrne ocenjene pisne izdelke in izpolnjene ocenjevalne
obrazce tajniku šolske maturitetne komisije osebno in v roku, ki ga določi
šolska maturitetna komisija.
Tajnik šolske maturitetne komisije o oddaji in prejemu gradiva
vodi evidenco.
20. člen
(uporaba in hranjenje vzorca izpitnih pol splošne mature)
Za potrebe analitičnega spremljanja splošne mature Državni
izpitni center trajno arhivira vzorce izpitnih pol kandidatov.
Izpitno gradivo lahko Državni izpitni center uporabi za analize,
delo državnih predmetnih komisij, usposabljanje ocenjevalcev, postavljanje
kriterijev in standardov znanja ter razvojno raziskovalno delo.
Pri uporabi izpitnih pol, ki so jih izpolnjevali kandidati, mora
biti njihova identiteta in šola, iz katere prihajajo, nerazpoznavna.
21. člen
(uporaba in hranjenje vzorca izpitnih pol poklicne mature)
Šole na zahtevo Državnemu izpitnemu centru oziroma Centru
Republike Slovenije za poklicno izobraževanje posredujejo kopije izpolnjenih
izpitnih pol kandidatov, ki so opravljali poklicno maturo.
Šole, Državni izpitni center in Center Republike Slovenije za
poklicno izobraževanje lahko izpitne pole iz prejšnjega odstavka uporabljajo za
pripravo analize dela državnih predmetnih komisij, dela šolskih izpitnih
komisij, strokovnih aktivov, za usposabljanje ocenjevalcev in postavljanje
kriterijev in standardov znanja ter za razvojno-raziskovalno delo.
Pri uporabi izpitnih pol, ki so jih izpolnjevali kandidati, mora
biti njihova identiteta in šola, iz katere prihajajo, nerazpoznavna.
22. člen
(hranjenje in uničenje izpitne dokumentacije splošne mature)
Izpitna dokumentacija kandidata se kot izpitna tajnost hrani
v arhivu Državnega izpitnega centra do 31. Decembra tistega leta, v katerem je
kandidat opravljal splošno maturo.
Po poteku roka iz 24. člena tega pravilnika se izpitna dokumentacija
uniči, razen če kandidat ni zahteval vračila izpitnih pol oziroma ni vložil
pravnih sredstev v skladu z Zakonom o maturi.
Uničenje izpitne dokumentacije se opravi tako, da se zagotovi
njena nerazpoznavnost.
O uničenju se vodi zapisnik.
23. člen
(hranjenje in uničenje izpitne dokumentacije poklicne
mature)
Izpitna dokumentacija posameznega kandidata se kot izpitna
tajnost hrani v arhivu šole do 31. decembra tistega leta, v katerem je kandidat
opravljal poklicno maturo.
Ne glede na določbo prejšnjega odstavka se izpitna dokumentacija
kandidata, ki je opravljal poklicno maturo v zimskem izpitnem roku, kot izpitna
tajnost hrani v arhivu šole še tri mesece po objavi rezultatov.
Po poteku roka iz prvega in drugega odstavka tega člena se
izpitna dokumentacija uniči, če kandidat ni zahteval vračila izpitnih pol
oziroma ni vložil pravnih sredstev v skladu z Zakonom o maturi.
Uničenje izpitne dokumentacije se opravi tako, da se zagotovi
njihova nerazpoznavnost.
O uničenju se vodi zapisnik.
24. člen
(vračilo izpitnih pol splošne mature)
Kandidat lahko pisno zahteva, da mu Državni izpitni center v
14 dneh po roku iz prvega odstavka 22. člena tega pravilnika vrne izpitne pole
in liste za odgovore. Če je kandidat vložil ugovor na oceno, se mu vrnejo
fotokopije izpitnih pol in listov za odgovore.
25. člen
(vračilo izpitnih pol poklicne mature)
Kandidati lahko zahtevajo vračilo izpitnih pol poklicne mature
v skladu s Pravilnikom o šolski dokumentaciji v srednješolskem izobraževanju
(Uradni list RS, št. 96/99 in 108/99) po tem, ko se izpitna dokumentacija
preneha hraniti kot izpitna tajnost.
26. člen
(prenehanje veljavnosti)
Z dnem začetka uporabe tega pravilnika prenehajo veljati Pravila
o varovanju izpitne tajnosti pri maturi (Uradni list RS, št. 78/94, 16/99 in
4/02).
27. člen
(uveljavitev pravilnika)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 10. marca 2008.
Št. 0070-94/2007
Ljubljana, dne 10. januarja 2008
EVA 2007-3311-0094
dr. Milan Zver l.r.
Minister
za šolstvo in šport