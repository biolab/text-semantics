I. SPLOŠNA DOLOČBA
1. člen
Ta uredba določa metodologijo za oblikovanje neprofitne
najemnine in način izračuna najvišje neprofitne najemnine, vpliv lokacije
stanovanja, višino subvencije neprofitne najemnine in višino subvencije k
plačilu tržne najemnine.
II. METODOLOGIJA ZA OBLIKOVANJE NEPROFITNE NAJEMNINE
2. člen
Mesečna neprofitna najemnina se določi po naslednji enačbi:
vrednost stanovanja x letna stopnja neprofitne
najemnine / 12 (mesecev).
3. člen
(1) Vrednost stanovanja se izračuna v skladu z enačbo,
določeno z zakonom, ki ureja stanovanjska najemna razmerja.
(2) Število točk, uporabna stanovanjska površina in
vpliv velikosti stanovanja so razvidni iz zapisnikov o točkovanju stanovanja v
skladu s predpisom, ki ureja merila za ugotavljanje vrednosti stanovanj in
stanovanjskih stavb.
(3) Uporabna stanovanjska površina je uporabna
popravljena neto tlorisna površina stanovanja iz predpisa, ki ureja merila za
ugotavljanje vrednosti stanovanj in stanovanjskih stavb.
(4) Vpliv lokacije stanovanja (v nadaljnjem besedilu:
lokacijski faktor) se določi na način iz 5. člena te uredbe.
4. člen
(1) Letna stopnja neprofitne najemnine je seštevek
dovoljenih stopenj posameznih elementov neprofitne najemnine, določenih z
zakonom, ki ureja stanovanjska najemna razmerja, in je izražena v deležu.
(2) Elementi neprofitne
najemnine in najvišja letna stopnja neprofitne najemnine v deležih:


Elementi najemnine

Stanovanja, stara 
  do vključno 60 let 
  (v %)

Stanovanja, stara
  nad 60 let
  (v %)


stroški vzdrževanja

do 1,11

do 1,81


stroški za opravljanje upravniških storitev

do 0,40

do 0,40


amortizacija

do 1,67

do 0,97


stroški financiranja

do 1,50

do 1,50


Skupaj

do 4,68

do 4,68


5. člen
(1) Stanovanju se lokacijski faktor določi glede na
lokacijo zemljiške parcele, na kateri stoji stavba s stanovanjem, upoštevajoč
model za stavbna zemljišča, določen z Uredbo o določitvi modelov vrednotenja
nepremičnin (Uradni list RS, št. 22/20) z datumom modela vrednotenja
1. januar 2020.
(2) Pri določitvi lokacijskega faktorja se upošteva
vrednostna raven tiste vrednostne cone modela za vrednotenje stavbnih zemljišč
iz prejšnjega odstavka, v kateri leži zemljiška parcela, na kateri stoji stavba
s stanovanjem.
(3) Lokacijski faktorji so
glede na vrednostno raven iz prejšnjega odstavka naslednji:


Št. vrednostne
   ravni

Lokacijski faktor


1

1,00


2

1,00


3

1,01


4

1,01


5

1,01


6

1,01


7

1,02


8

1,02


9

1,03


10

1,03


11

1,04


12

1,05


13

1,05


14

1,06


15

1,08


16

1,09


17

1,11


18

1,13


19

1,15


20

1,17


21

1,19


22

1,22


23

1,24


24

1,27


25

1,30


(4) Podatki o vrednostni ravni in lokacijskem faktorju
stanovanja se glede na lokacijo zemljiške parcele, na kateri stoji stavba s
stanovanjem, vodijo v prostorskem informacijskem sistemu iz zakona, ki ureja
prostor.
6. člen
(1) Ob vsakokratni spremembi višine neprofitne najemnine
zaradi uskladitve vrednosti točke v skladu z zakonom, ki ureja stanovanjska
najemna razmerja, najemodajalec pisno obvesti najemnika o spremenjeni višini
neprofitne najemnine in razlogih za spremembo.
(2) Najemnik lahko zahteva preveritev višine neprofitne
najemnine in zahteva spremembo višine neprofitne najemnine v skladu z zakonom,
ki ureja stanovanjska najemna razmerja.
III. VIŠINE SUBVENCIJ NAJEMNIN
7. člen
Upravičenci do subvencije najemnine v skladu z zakonom, ki
ureja stanovanjska najemna razmerja, so lahko ob upoštevanju dohodkovnega
cenzusa in premoženjskega pogoja iz zakona, ki ureja pravice iz javnih
sredstev:
1.     
najemniki neprofitnih stanovanj,
2.     
najemniki namenskih najemnih stanovanj do višine neprofitnih najemnin,
3.     
najemniki bivalnih enot, namenjenih začasnemu reševanju stanovanjskih
potreb socialno ogroženih oseb,
4.     
najemniki tržnega stanovanja, ki izpolnjujejo pogoje iz 121.a člena
Stanovanjskega zakona (Uradni list RS, št. 69/03, 18/04 – ZVKSES, 47/06 –
ZEN, 45/08 – ZVEtL, 57/08, 62/10 – ZUPJS, 56/11 – odl. US, 87/11, 40/12 – ZUJF,
14/17 – odl. US, 27/17, 59/19, 189/20 – ZFRO in 90/21),
5.     
hišniki, ki še prebivajo v hišniških stanovanjih na podlagi ustreznega
akta in glede hišniških opravil izpolnjujejo pogoje iz prvega odstavka 40.
člena Zakona o spremembah in dopolnitvah Stanovanjskega zakona (Uradni list RS,
št. 57/08), in
6.     
podnajemniki, ki imajo sklenjeno podnajemno pogodbo po določbah o javnem
najemu stanovanj v skladu z zakonom, ki ureja stanovanjska najemna razmerja.
8. člen
(1) Za izračun subvencije najemnine se kot dejanska
površina stanovanja upošteva uporabna stanovanjska površina iz tretjega
odstavka 3. člena te uredbe oziroma pri tržnih stanovanjih površina, navedena v
najemni pogodbi, pri čemer dejanska površina ne sme biti večja od primerne
površine glede na število oseb.
(2) Primerna površina iz prejšnjega odstavka je največja
površina, določena pri površinskih normativih za stanovanja brez plačila lastne
udeležbe in varščine iz predpisa, ki ureja dodeljevanje neprofitnih stanovanj v
najem (v nadaljnjem besedilu: primerna površina).
(3) Ne glede na prejšnji odstavek se kot primerna
površina pri izračunavanju subvencije neprofitne najemnine za osebo, ki živi v
neprofitnem stanovanju sama, lahko upošteva največ 40 m2, če
najemodajalec najemniku ne ponudi po površini primerno velikega neprofitnega
stanovanja. Če najemodajalec ponudi najemniku v zamenjavo neprofitno
stanovanje, veliko do površine 30 m2, in ga ta zavrne, se pri
izračunavanju subvencije neprofitne najemnine upošteva primerna površina iz
prejšnjega odstavka.
(4) Ne glede na drugi odstavek tega člena se pri
izračunavanju subvencije najemnine kot primerna površina za gospodinjstvo z
invalidnim članom, ki mu je oteženo ali preprečeno normalno gibanje, upošteva
dejanska površina stanovanja, razen pri izračunavanju subvencij k tržnim
najemninam, kjer se kot primerna površina upošteva primerna površina, povečana
za 10 m2.
9. člen
Subvencija neprofitne najemnine se izračuna po naslednji
enačbi:
SNN = NN – (UD – MD – 30 % UD),
pri čemer je:
-       
SNN: subvencija neprofitne najemnine;
-       
NN: neprofitna najemnina, izračunana v skladu s to uredbo, pri čemer
površina stanovanja ni večja, kot znaša primerna površina iz prejšnjega člena;
-       
UD: ugotovljeni dohodek v skladu z zakonom, ki ureja uveljavljanje
pravic do javnih sredstev;
-       
MD: minimalni dohodek, ki se ugotovi v skladu s predpisi, ki urejajo
socialnovarstvene prejemke. Ta se pri posamezniku, ki prebiva v stanovanju sam,
zviša za 0,1 osnovnega zneska minimalnega dohodka.
10. člen
(1) Subvencija k plačilu tržne najemnine za najemnike iz
4. in 5. točke 7. člena te uredbe je vsota subvencije za neprofitni del
najemnine in subvencije za tržni del najemnine.
(2) Subvencija za neprofitni del najemnine se izračuna
na način iz prejšnjega člena, pri čemer se za neprofitno najemnino upošteva
zmnožek dejanske površine stanovanja, vendar ne večje, kot je primerna površina
iz 8. člena te uredbe, in priznane neprofitne najemnine, določene z zakonom, ki
ureja stanovanjska najemna razmerja, oziroma od dejanske tržne najemnine, kadar
je ta nižja od priznane neprofitne najemnine.
(3) Subvencija za tržni del najemnine je zmnožek
dejanske površine stanovanja, vendar ne večje, kot je primerna površina iz 8.
člena te uredbe, in razlike med priznano tržno najemnino, določeno v predpisu,
ki ureja najvišjo priznano tržno najemnino, oziroma dejansko tržno najemnino,
kadar je ta nižja od priznane tržne najemnine, in priznano neprofitno
najemnino, določeno z zakonom, ki ureja stanovanjska najemna razmerja.
(4) Dejanska tržna najemnina (DTN) je izražena v EUR/m²
in se izračuna po naslednji enačbi:
DTN = N/PS,
pri čemer je:
-       
N = najemnina iz najemne pogodbe;
-       
PS = dejanska površina stanovanja iz najemne pogodbe.
(5) Subvencija iz tretjega odstavka tega člena se
izračuna po naslednjih formulah:
a) STN = (PTN – PNN) X PS ali
b) STN = (DTN – PNN) X PS,
pri čemer je:
-       
STN: subvencija k plačilu tržne najemnine;
-       
PTN: priznana tržna najemnina, določena v predpisu, ki ureja najvišjo
priznano tržno najemnino;
-       
PNN: priznana neprofitna najemnina, določena z zakonom, ki ureja
stanovanjska najemna razmerja;
-       
PS: dejanska površina stanovanja iz najemne pogodbe, vendar ne večja,
kot je primerna površina iz 8. člena te uredbe;
-       
DTN: dejanska tržna najemnina iz prejšnjega odstavka.
IV. PREHODNE IN KONČNE DOLOČBE
11. člen
Do objave podatkov iz četrtega odstavka 5. člena te uredbe v
prostorskem informacijskem sistemu iz zakona, ki ureja prostor, podatke o
vrednostni ravni in lokacijskem faktorju stanovanja na zahtevo posreduje
ministrstvo, pristojno za prostor.
12. člen
(1) Lokacijski faktor se za izračun neprofitne najemnine
začne uporabljati 1. novembra 2021.
(2) Najemodajalci najemnikom, ki imajo na dan
31. oktobra 2021 z najemodajalcem sklenjeno najemno pogodbo za neprofitno
najemnino, zaračunavajo od 1. novembra 2021 neprofitno najemnino z
lokacijskim faktorjem, določenim v skladu s 5. členom te uredbe. O izračunu
neprofitne najemnine z uporabo lokacijskega faktorja najemodajalci obvestijo
najemnike na način iz prvega odstavka 6. člena te uredbe.
13. člen
(1) Za namen uskladitve subvencije najemnine po določbah
zakona, ki ureja stanovanjska najemna razmerja, ministrstvo, pristojno za delo,
družino, socialne zadeve in enake možnosti, po uradni dolžnosti najemnikom iz
prejšnjega člena uskladi subvencijo najemnine na podlagi lokacijskega faktorja,
ki mu ga posreduje ministrstvo, pristojno za prostor, najpozneje do
20. oktobra 2021.
(2) Za določitev subvencije najemnine ministrstvo,
pristojno za prostor, do objave podatkov iz četrtega odstavka 5. člena te
uredbe v prostorskem informacijskem sistemu iz zakona, ki ureja prostor,
posreduje podatek o lokacijskem faktorju na zahtevo centra za socialno delo.
14. člen
Do uveljavitve oziroma začetka uporabe podzakonskega predpisa
iz tretjega odstavka 121.b člena Stanovanjskega zakona (Uradni list RS, št.
69/03, 18/04 – ZVKSES, 47/06 – ZEN, 45/08 – ZVEtL, 57/08, 62/10 – ZUPJS, 56/11
– odl. US, 87/11, 40/12 – ZUJF, 14/17 – odl. US, 27/17, 59/19, 189/20 – ZFRO in
90/21) se kot najvišje priznane tržne najemnine uporabljajo najvišje priznane
tržne najemnine iz Pravilnika o podrobnejših pogojih, merilih in postopku za
dodelitev subvencij mladim družinam za najem tržnih stanovanj (Uradni list RS,
št. 66/07 in 40/12 – ZUJF).
15. člen
Z dnem uveljavitve te uredbe prenehajo veljati:
-       
peti, šesti in sedmi odstavek 14. člena Pravilnika o dodeljevanju
neprofitnih stanovanj v najem (Uradni list RS, št. 14/04, 34/04, 62/06,
11/09, 81/11 in 47/14) ter
-       
Uredba o metodologiji za oblikovanje najemnin v neprofitnih stanovanjih
ter merilih in postopku za uveljavljanje subvencioniranih najemnin (Uradni list
RS, št. 131/03, 142/04, 99/08, 62/10 – ZUPJS, 79/15 in 91/15).
16. člen
Ta uredba začne veljati naslednji dan po objavi v Uradnem
listu Republike Slovenije.
Št. 00719-39/2021
Ljubljana, dne 22. septembra 2021
EVA 2021-2550-0023
Vlada Republike Slovenije
Janez Janša
predsednik