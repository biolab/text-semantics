Prvi del: SPLOŠNE DOLOČBE
1. člen
(uvodna določba)
(1) Ta uredba določa postopek priprave odgovorov,
pojasnil, izjav, stališč, informacij, opažanj, mnenj, obvestil, podajo soglasij,
sprejetje zaščitnih in začasnih ukrepov Vlade Republike Slovenije (v nadaljnjem
besedilu: vlada) v zvezi z zahtevami, obvestili, vabili, zaprosili in drugimi
pozivi Odbora za otrokove pravice (v nadaljnjem besedilu: odbor), podanimi na
podlagi Izbirnega protokola h Konvenciji o otrokovih pravicah glede postopka
sporočanja kršitev (v nadaljnjem besedilu: protokol), ter postopek glede
predložitve sporočil o kršitvah drugih držav.
(2) Komuniciranje med odborom in vlado ali ministrstvom,
pristojnim za družino (v nadaljnjem besedilu: ministrstvo), poteka prek
ministrstva, pristojnega za zunanje zadeve. Komuniciranje med vlado in
pristojnimi organi Republike Slovenije poteka prek ministrstva.
(3) Ministrstvo pošlje poziv odbora iz prvega odstavka
tega člena organom, na katerih delovno področje se nanaša kršitev (v nadaljnjem
besedilu: organ), in s tem seznani vlado v osmih dneh od prejema takega poziva.
(4) Organ pošlje odgovore, mnenja, predloge, poročila,
stališča, informacije in druge odzive ministrstvu v roku, ki ga določi
ministrstvo glede na rok za odziv, ki ga je določil odbor. Organ lahko zaprosi
za podaljšanje tega roka. O zaprosilu odloči ministrstvo v osmih dneh od
prejema zaprosila. Zoper odločitev ministrstva o podaljšanju roka pritožba ni
mogoča.
(5) Ministrstvo pripravi gradivo za obravnavo odziva iz
prejšnjega odstavka na vladi. V postopku priprave gradiva organi sodelujejo z
ministrstvom. V ta namen organ iz prejšnjega odstavka imenuje kontaktno osebo
ali osebe, ki bodo sodelovale v postopku priprave gradiva. Ministrstvo pošlje
gradivo vladi v obravnavo v 15 dneh od prejema odziva iz prejšnjega odstavka.
(6) Vlada določi delegacijo, ki jo bo zastopala v
postopku pred odborom ali v preiskavi na ozemlju Republike Slovenije. V ta
namen organ sporoči ministrstvu imena in kontaktne podatke oseb, ki bodo
sodelovale v postopku pred odborom.
(7) Odgovore, pojasnila, izjave, stališča, informacije,
opažanja, mnenja, obvestila, soglasja vlade (v nadaljnjem besedilu: odziv
vlade) pošlje ministrstvo odboru prek ministrstva, pristojnega za zunanje
zadeve, v osmih dneh od njihovega prejema.
2. člen
(zaščitni ukrepi)
Organ po prejemu zahteve odbora, podane na podlagi prvega
odstavka 4. člena protokola, prouči zatrjevane kršitve iz navedenega člena
protokola in v primeru ugotovitev kršitev sprejme ustrezne ukrepe za njihovo
odpravo. Organ o ugotovitvah in sprejetih ukrepih pripravi poročilo, ki ga
pošlje ministrstvu.
3. člen
(začasni ukrepi)
(1) Organ prouči zahtevo odbora za sprejetje začasnih
ukrepov iz prvega odstavka 6. člena protokola in sprejme ustrezne začasne
ukrepe, da bi se izognili nepopravljivi škodi za žrtve domnevne kršitve. Organ
o ugotovitvah in sprejetih ukrepih pripravi poročilo, ki ga pošlje ministrstvu.
(2) Če organ iz prejšnjega odstavka kadar koli med
postopkom ugotovi, da zahteva za sprejetje začasnih ukrepov ni utemeljena ali
ti niso več potrebni, o tem pripravi poročilo in ga pošlje ministrstvu.
(3) Ministrstvo po prejemu obvestila odbora o umiku
zahteve za sprejetje začasnih ukrepov to obvestilo nemudoma pošlje organu in s
tem seznani vlado.
Drugi del: POSTOPEK V ZVEZI S SPOROČILOM O KRŠITVI
4. člen
(sporočilo o kršitvi)
(1) Organ po prejemu obvestila odbora iz prvega odstavka
8. člena protokola to obvestilo prouči in pošlje ministrstvu pisna pojasnila
ali izjave, ki pojasnjujejo zadevo in uporabljena pravna sredstva.
(2) Če organ meni, da je sporočilo o kršitvi nedopustno,
v enem mesecu po prejemu obvestila iz prejšnjega odstavka pošlje ministrstvu
pisni predlog, naj se sporočilo o kršitvi kot nedopustno zavrne, in navede
razloge za njegovo nedopustnost. Če organ kot razlog nedopustnosti navede točko
(e) prvega odstavka 7. člena protokola, navede pravna sredstva, ki so na voljo
domnevni žrtvi in niso bila izkoriščena.
5. člen
(ustna obravnava)
(1) Organ ministrstvu sporoči, ali se namerava odzvati
na vabilo odbora na ustno obravnavo, tele- ali videokonferenco. Če organ potrdi
udeležbo na ustni obravnavi, tele- ali videokonferenci, hkrati sporoči tudi
imena in kontaktne podatke oseb, ki se bodo udeležile ustne obravnave, tele-
ali videokonference.
(2) Če organ zavrne udeležbo na ustni obravnavi, tele-
ali videokonferenci, svojo odločitev utemelji.
6. člen
(posvetovanje med postopkom)
(1) Organ sporoči ministrstvu, ali se namerava odzvati
na zaprosilo odbora za posvetovanje oziroma pošiljanje dokumentacije. Če se
organ na zaprosilo odzove, hkrati sporoči tudi ime in kontaktne podatke osebe
ali oseb, ki bodo sodelovale v postopku posvetovanja, oziroma pošlje zaprošeno
dokumentacijo. V posameznem primeru se lahko na podlagi posvetovanja in
dogovora med ministrstvom, organom in ministrstvom, pristojnim za zunanje
zadeve, sprejme odločitev, da se vzpostavi neposredno komuniciranje med odborom
in kontaktno osebo oziroma osebami.
(2) Če organ sporoči, da se na zaprosilo iz prejšnjega
odstavka ne namerava odzvati, svojo odločitev utemelji.
7. člen
(prijateljska poravnava)
(1) Organ pošlje ministrstvu utemeljeno stališče glede
ponudbe odbora iz prvega odstavka 9. člena protokola. Če se organ strinja
s postopkom prijateljske poravnave, hkrati sporoči tudi ime in kontaktne
podatke osebe ali oseb, ki bodo v njej sodelovale.
(2) Organ kadar koli od prejema sporočila o kršitvi v
skladu s 4. členom te uredbe do izdaje ugotovitev odbora v zvezi s sporočilom o
kršitvi predlaga vladi, da zaprosi odbor za nudenje njegovih dobrih uslug za
dosego prijateljske poravnave.
8. člen
(nadaljnji postopek)
(1) Organ po prejemu ugotovitev in morebitnih priporočil
odbora iz petega odstavka 10. člena protokola pošlje ministrstvu pisni odgovor,
ki vključuje informacije o izvedenih ali predvidenih ukrepih, sprejetih na
podlagi ugotovitev in priporočil odbora ali dogovora iz prijateljske poravnave.
(2) V primeru poziva odbora iz drugega odstavka
11. člena protokola pošlje organ ministrstvu pisni odgovor, ki vključuje
informacije o izvedenih ali predvidenih ukrepih, sprejetih na podlagi
ugotovitev in priporočil odbora ali o izvajanju dogovora iz prijateljske
poravnave.
(3) Na poziv odbora in ob predhodnem soglasju vlade
organ, ki je zadolžen za pripravo poročila iz 44. člena Konvencije o otrokovih
pravicah (Uradni list RS – Mednarodne pogodbe, št. 35/92 in št. 55/92; v
nadaljnjem besedilu: konvencija), 12. člena Izbirnega protokola h Konvenciji o
otrokovih pravicah glede prodaje otrok, otroške prostitucije in otroške
pornografije (Uradni list RS – Mednarodne pogodbe, št. 23/04; v nadaljnjem
besedilu: izbirni protokol h konvenciji glede prodaje otrok, otroške prostitucije
in otroške pornografije) in 8. člena Izbirnega protokola h Konvenciji o
otrokovih pravicah glede udeležbe otrok v oboroženih spopadih (Uradni list RS –
Mednarodne pogodbe, št. 23/04; v nadaljnjem besedilu: izbirni protokol h
konvenciji glede udeležbe otrok v oboroženih spopadih), v redno poročilo o
uresničevanju določb konvencije in njenih vsebinskih protokolov vključi tudi
informacije o ukrepih, sprejetih na podlagi ugotovitev in priporočil odbora ali
o izvajanju dogovora iz prijateljske poravnave.
9. člen
(sporočilo druge države o kršitvah v Republiki Sloveniji)
V primeru sporočila o kršitvi iz 12. člena protokola se
uporabljajo določbe 4. do 8. člena te uredbe.
Tretji del: POSTOPEK ZA IZVEDBO PREDLOGA SPOROČILA REPUBLIKE
SLOVENIJE O KRŠITVAH V DRUGIH DRŽAVAH POGODBENICAH
10. člen
(sporočilo Republike Slovenije o kršitvah v drugi državi)
(1) Organ, ki meni, da druga država pogodbenica krši
svoje obveznosti po konvenciji, izbirnem protokolu h konvenciji glede prodaje
otrok, otroške prostitucije in otroške pornografije ali izbirnem protokolu h
konvenciji glede udeležbe otrok v oboroženih spopadih, to v obrazloženem mnenju
sporoči ministrstvu.
(2) Mnenje se uskladi z ministrstvom, pristojnim za
zunanje zadeve, če organ iz prejšnjega odstavka ni ministrstvo, pristojno za
zunanje zadeve.
(3) Ministrstvo mnenje iz prvega odstavka tega člena
skupaj z mnenjem ministrstva, pristojnega za zunanje zadeve, pošlje vladi v
odločanje.
Četrti del: POSTOPEK V ZVEZI S POSTOPKOM PREISKAVE HUDIH ALI
SISTEMATIČNIH KRŠITEV
11. člen
(proučitev sporočila)
Po prejemu pobude odbora za sodelovanje v postopku preiskave
hudih ali sistematičnih kršitev pošlje organ ministrstvu svoje ugotovitve in
informacije glede domnevnih kršitev.
12. člen
(imenovanje predstavnika vlade)
Glede na področja, na katera se nanašajo domnevne hude ali
sistematične kršitve, pošlje ministrstvo vladi v odločanje zaprosilo odbora za
imenovanje predstavnika ali predstavnikov vlade, ki se bodo sešli s
predstavnikom ali predstavniki odbora.
13. člen
(soglasje za izvedbo preiskave na ozemlju Republike
Slovenije)
(1) Organ se v obrazloženem mnenju opredeli glede
predloga odbora o izvedbi preiskave na ozemlju Republike Slovenije z obiskom
predstavnika ali predstavnikov odbora. Če se organ strinja z izvedbo preiskave
na ozemlju Republike Slovenije, v mnenje vključi tudi ime in kontaktne podatke
osebe ali oseb, ki bodo v njej sodelovale.
(2) Če vlada poda soglasje za izvedbo preiskave na
ozemlju Republike Slovenije, prek ministrstva, v sodelovanju z ministrstvom za
zunanje zadeve, z odborom uskladi vse potrebno, da predstavnik ali predstavniki
odbora lahko opravijo preiskavo na ozemlju Republike Slovenije.
14. člen
(odgovor na izsledke, pripombe in priporočila odbora)
(1) Organ pošlje ministrstvu obrazloženo mnenje glede izsledkov
preiskave ter morebitnih pripomb in priporočil odbora iz četrtega odstavka 13.
člena protokola.
(2) Ministrstvo uskladi mnenja organov in oblikuje
skupno mnenje.
15. člen
(postopek po preiskavi)
(1) Po prejemu poziva odbora iz 14. člena protokola
pošlje organ ministrstvu informacije o izvedenih in načrtovanih ukrepih na
podlagi preiskave po 13. členu protokola ali dodatne informacije o vseh
ukrepih, sprejetih na podlagi preiskave po 13. členu protokola.
(2) Na poziv odbora in ob predhodnem soglasju vlade organ,
ki je zadolžen za pripravo poročila iz 44. člena konvencije, 12. člena
izbirnega protokola h konvenciji o otrokovih pravicah glede prodaje otrok,
otroške prostitucije in otroške pornografije in 8. člena izbirnega protokola h
konvenciji o otrokovih pravicah glede udeležbe otrok v oboroženih spopadih, v
redno poročilo o uresničevanju določb konvencije in njenih vsebinskih
protokolov vključi tudi informacije o vseh ukrepih, ki so bili sprejeti na
podlagi preiskave po 13. členu protokola.
Peti del: KONČNA DOLOČBA
16. člen
(končna določba)
Ta uredba začne veljati petnajsti dan po objavi v Uradnem
listu Republike Slovenije.
Št. 00711-30/2018
Ljubljana, dne 10. januarja 2019
EVA 2018-2611-0076
Vlada Republike Slovenije
Marjan Šarec l.r.
predsednik