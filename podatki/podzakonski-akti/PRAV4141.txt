I. SPLOŠNE DOLOČBE
1. člen
(vsebina pravilnika)
Ta pravilnik določa postopek uveljavljanja
odškodnine na področju zdravstvenega varstva rastlin, sestavo in delo komisije
ter podrobnejše kriterije za določitev višine odškodnine za uničene ali drugače
odstranjene rastline, rastlinske proizvode in nadzorovane predmete, v zvezi z
odrejenimi ukrepi za zatiranje in preprečevanje širjenja škodljivih organizmov.
2. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.    
karantenski škodljivi organizmi so organizmi s Seznamov I.A in II.A,
katerih vsebina je določena s predpisi, ki urejajo postopke za preprečevanje
vnosa, širjenja in zatiranje škodljivih organizmov rastlin, rastlinskih
proizvodov in nadzorovanih predmetov;
2.    
nevarni škodljivi organizmi so organizmi, ki niso navedeni na Seznamih
I.A in II.A, in predstavljajo nevarnost za zdravstveno varstvo rastlin na
ozemlju Republike Slovenije, glede katerih določa ukrepe za zatiranje in
preprečevanje širjenja, predstojnik Fitosanitarne uprave Republike Slovenije (v
nadaljnjem besedilu: uprava) na podlagi izdelane ocene tveganja škodljivega
organizma;
3.    
enoletne in dvoletne rastline so rastline, ki imajo življenjsko ali
uporabno dobo krajšo od dveh koledarskih let. Za eno in dvoletne
rastline se štejejo zlasti poljščine (npr. krompir, žita, oljnice, predivnice,
krmne in industrijske rastline), vrtnine, okrasne zelnate in lesnate rastline
(npr. lončnice, rezano cvetje, balkonske in parkovne rastline), rastline za
sajenje iz drevesnic, trsnic, zarodišč, ukorenišč, matičnih nasadov in podobno;
4.    
večletne rastline so rastline, ki imajo življenjsko ali uporabno dobo
daljšo od dveh koledarskih let. Za večletne rastline za potrebe tega pravilnika
se štejejo:
-  
rodne rastline, zlasti rastline, kot so sadno drevje, jagodičje, vinska
trta, hmelj in šparglji,
-  
matične rastline,
-  
rastline v gozdnih sestojih;
5.    
stroški so cenovno izražena potrošnja materiala (npr. semen, sadik,
gnojil, škropiv in goriva), amortizacije, osebnih dohodkov in dajatev,
financiranja in drugih stroškov, ki nastanejo v zvezi s pridelavo rastlin;
6.    
skupna napravna vrednost nasada so stroški naprave in oskrbe nasada do
polne rodnosti, vključno z neposrednimi stroški in posrednimi stroški materiala
in storitev, amortizacije strojev, opreme in objektov ter stroški dela in z
delom povezanih obveznosti;
7.    
neamortizirana skupna vrednost nasada je skupna napravna vrednost nasada,
zmanjšana za stroške amortizacije v letih uporabe nasada. Neamortizirana skupna
vrednost nasada se izračuna iz predvidene življenjske dobe nasada in starosti
nasada;
8.    
pričakovani pridelek je pridelek kmetijske rastline glede na povprečne
pridelke rastlin enake kakovosti v Republiki Sloveniji po podatkih
Statističnega urada Republike Slovenije (v nadaljnjem besedilu: SURS).
3. člen
(odškodnina)
Odškodnina se v skladu z zakonom, ki ureja
zdravstveno varstvo rastlin, izplača iz proračuna Republike Slovenije kot
finančno nadomestilo do 100% vrednosti uničenih oziroma drugače odstranjenih
rastlin, rastlinskih proizvodov in nadzorovanih predmetov, za katere pristojni
inšpektor odredi uničenje oziroma odstranitev zaradi okužbe s karantenskim ali
nevarnim škodljivim organizmom, zmanjšano za njihovo uporabno vrednost.
Če je imetnik uničenih rastlin za sanacijo
uničenega nasada že pridobil javna sredstva Republike Slovenije, se ta del
sredstev odšteje od ugotovljenega zneska odškodnine.
Odškodnine ni mogoče uveljavljati:
-      
zaradi škode, povzročene s škodljivimi organizmi, ki niso karantenski
ali nevarni škodljivi organizmi;
-      
pri vnosu rastlin, rastlinskih proizvodov in nadzorovanih predmetov v
Republiko Slovenijo;
-      
za stroške uničenja, tretiranja ali druge odrejene ukrepe za zdravstveno
varstvo rastlin;
-      
zaradi zmanjšane ali spremenjene pridelave in pričakovanega dobička.
II. POSTOPEK ZA ODMERO ODŠKODNINE
4. člen
(zahtevek za odškodnino)
Imetnik uničenih oziroma drugače
odstranjenih rastlin, rastlinskih proizvodov in nadzorovanih predmetov lahko
uveljavlja odškodnino najpozneje v roku enega leta od izdaje zapisnika
pristojnega inšpektorja o izvedenih ukrepih.
Zahtevek se vloži pri upravi in mora
vsebovati:
-      
ime, priimek oziroma firmo in naslov oziroma sedež ter davčno številko
imetnika;
-      
osnovne podatke o rastlinah, rastlinskih proizvodih in nadzorovanih
predmetih, ki so bili uničeni oziroma odstranjeni, predvsem njihovo količino
(površina, število rastlin oziroma predmetov ali njihova teža), starost,
vzgojno stopnjo in druge tehnološke podatke o posevku oziroma nasadu;
-      
navedbo banke s številko transakcijskega računa ali hranilne knjižice
imetnika;
-      
podatke o morebitnih že prejetih javnih sredstvih Republike Slovenije,
namenjenih za sanacijo uničenega nasada.
Imetnik mora zahtevku priložiti potrdilo o
prodaji z navedbo namena uporabe in prodajne vrednosti, če je pristojni
inšpektor odredil drugačen način uporabe, ki zagotavlja uničenje karantenskih
škodljivih organizmov.
Uprava lahko zaradi razjasnitve nastalega
primera zahteva od imetnika ali pristojnega inšpektorja dodatne potrebne
podatke.
5. člen
(komisija)
Komisijo, ki ugotavlja višino nastale
škode, imenuje predstojnik uprave.
Komisijo sestavljajo najmanj trije člani z
najmanj visoko strokovno izobrazbo s področja kmetijstva, gozdarstva ali
ekonomije, z večletnimi delovnimi izkušnjami.
Člani komisije morajo svoje delo opravljati
strokovno, v skladu s pravili kmetijske stroke ter na podlagi fitosanitarnih in
drugih predpisov.
Stroški dela komisije se krijejo iz
sredstev proračuna Republike Slovenije, namenjenih za odškodnine na področju
zdravstvenega varstva rastlin.
III. KRITERIJI ZA DOLOČITEV VIŠINE ODŠKODNINE
6. člen
(višina odškodnine)
Višino odškodnine izračuna komisija na
podlagi modelnih izračunov. Modelne izračune pripravi komisija v sodelovanju s
strokovnjaki s področja kmetijstva, gozdarstva in ekonomije. Modelni izračuni
se določijo za posamezne rastline, rastlinske proizvode in nadzorovane predmete
po splošnih in posebnih kriterijih iz tega pravilnika. Modelni izračuni se najmanj na vsaka tri leta pregledajo in po
potrebi popravijo oziroma revalorizirajo.
Če se odškodnina
ne uveljavlja v letu uničenja, se upošteva modelne izračune v letu
uveljavljanja odškodnine. (črtan)
7. člen
(splošni kriteriji)
Višina odškodnine se izračuna iz vrednosti,
ki je določena za enoto uničenih ali drugače odstranjenih rastlin, rastlinskih
proizvodov in nadzorovanih predmetov, na naslednji način:
-      
za rastline se izračun izvede na površino oziroma glede na razpoložljive
podatke na število rastlin v nasadu oziroma posevku;
-      
za rastlinske proizvode se izračun izvede na enoto mase ali volumna;
-      
za nadzorovane predmete kot je npr. embalaža se izračun izvede na enoto
količine.
Pri izračunu vrednosti pridelka se upošteva
pričakovani pridelek, če so bile rastline uničene pred spravilom pridelka,
oziroma doseženi pridelek, če so bile rastline uničene po spravilu pridelka.
Kot pričakovan pridelek se upošteva le pridelek, za dosego katerega so bile
rastline gojene.
Izračunana vrednost rastlin, rastlinskih
proizvodov in nadzorovanih predmetov se zmanjša za variabilne stroške materiala
in stroške dela, ki zaradi predčasnega uničenja niso nastali in stroškov, ki se
nanašajo na gradbena dela, kot je naprava teras, opore, ograje in podobno, če
se z odrejenimi ukrepi v ta dela ne posega.
8. člen
(vrednost enoletnih in dvoletnih rastlin)
Vrednost rastlin se lahko glede na
razpoložljive podatke preračuna iz skupnih stroškov pridelave za en hektar
posevka ali nasada do uničenja ali na podlagi odkupnih cen rastlin enake
kakovosti po podatkih SURS oziroma na podlagi njihovih veleprodajnih cen,
zmanjšanih za trgovsko maržo, če gre za neposredno prodajo pri pridelovalcu, in
za stroške pridelave, ki zaradi uničenja niso nastali.
9. člen
(vrednost večletnih rodnih in matičnih rastlin)
Vrednost večletnih rodnih in matičnih rastlin se izračuna tako, da se vrednost
nasada deli s številom rastlin na hektar.
Vrednost nasada se preračuna iz skupne
napravne vrednosti enega hektarja nasada, predvidene življenjske dobe nasada,
kakovosti in starosti nasada v času uničenja.
Če je nasad uničen pred obiranjem, se
upošteva neamortizirana skupna napravna vrednost nasada in vrednost pridelka v
letu uničenja ter izpad dohodka v naslednjih dveh letih, ki sledijo letu
uničenja. Če je nasad uničen po obiranju, se upošteva neamortizirana skupna
napravna vrednost nasada in izpad dohodka v naslednjih dveh letih, ki sledijo
letu uničenja.
Vrednost pridelka v letu uničenja se določi
na podlagi odkupnih cen po podatkih SURS ali na podlagi njihovih veleprodajnih
cen za pridelke enake kakovosti, zmanjšanih za trgovsko maržo, če gre za
neposredno prodajo pri pridelovalcih, in za stroške pridelave, ki zaradi
uničenja niso nastali.
Izpad dohodka v naslednjih dveh letih po
uničenju se v celoti upošteva le, če starost nasada ne presega povprečne
amortizacijske dobe nasada za več kot 30% glede na vrsto rastlin, oziroma se v
primeru, da jo presega za več kot 30%, prizna le polovični izpad dohodka.
9.a člen
(vrednost rastlin v gozdnih sestojih)
Vrednost rastlin v gozdnih sestojih se
določi na način, določen s predpisi, ki urejajo ocenjevanje škode v gozdovih,
ob upoštevanju 12. člena tega pravilnika.
10. člen
(vrednost rastlinskih proizvodov)
Vrednost rastlinskih proizvodov se določi
na podlagi njihovih odkupnih cen po podatkih SURS ali njihovih veleprodajnih
cen, za proizvode enake kakovosti, zmanjšanih za trgovsko maržo, če gre za
neposredno prodajo pri pridelovalcu, in za stroške, ki zaradi uničenja niso
nastali.
11. člen
(vrednost nadzorovanih predmetov)
Vrednost nadzorovanih predmetov se določi
glede na povprečno nakupno ceno predmeta, predvideno amortizacijsko stopnjo ter
ohranjenost predmetov, če so ti predmeti v uporabi več let.
12. člen
(drugačen način odstranitve)
Če pristojni inšpektor odredi odstranitev
rastlin, rastlinskih proizvodov in nadzorovanih predmetov na način, ki z
drugačno uporabo zagotavlja uničenje karantenskih ali nevarnih škodljivih
organizmov, se odškodnina zmanjša za njihovo preostalo uporabno vrednost.
Uporabna vrednost v druge namene
uporabljenih rastlin, rastlinskih proizvodov in nadzorovanih predmetov se
določi na osnovi njihovih količin ter odkupnih oziroma veleprodajnih cen,
zmanjšanih za trgovsko maržo, če gre za neposredno prodajo pri pridelovalcu.

Pravilnik o odškodninah na področju
zdravstvenega varstva rastlin (Uradni list RS, št. 27/03)
vsebuje naslednjo končno določbo:
»IV. KONČNA DOLOČBA
13. člen
(uveljavitev
pravilnika)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o
odškodninah na področju zdravstvenega varstva rastlin (Uradni list RS, št. 33/05) vsebuje naslednjo prehodno in
končno določbo:
»5. člen
Postopki odmerjanja odškodnin, ki so bili
uvedeni pred uveljavitvijo tega pravilnika, se v delu, ki se nanaša na določbe
tega pravilnika, nadaljujejo v skladu s tem pravilnikom.
6. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o
odškodninah na področju zdravstvenega varstva rastlin (Uradni list RS, št. 30/07) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o odškodninah na področju zdravstvenega varstva rastlin (Uradni list RS, št. 74/11) vsebuje naslednjo končno določbo:
»7. člen
Ta pravilnik začne veljati petnajsti dan po objavi v Uradnem listu
Republike Slovenije.«.