1. člen
(1) Z namenom, da se omeji gibanje prebivalstva in
zaradi zajezitve in obvladovanja epidemije COVID-19 se s tem odlokom začasno
omejuje kolektivno uresničevanje verske svobode v Republiki Sloveniji.
(2) Za kolektivno uresničevanje verske svobode iz
prejšnjega odstavka gre v primerih izražanja vere več članov posamezne cerkve
oziroma druge verske skupnosti, ki so hkrati fizično prisotni na istem kraju
oziroma prostoru, v obliki bogoslužij, verskih obredov, molitev, drugih verskih
praks, ter verske oziroma duhovne vzgoje in izobraževanja.
(3) Ne glede na odlok, ki ureja začasno delno omejitev
gibanja ljudi in prepoved zbiranja ljudi, je dovoljeno gibanje in združevanje
verskega uslužbenca in člana cerkve oziroma druge verske skupnosti, ko gre za
individualno versko duhovno oskrbo.
2. člen
(1) Kolektivno uresničevanje verske svobode iz prvega
odstavka prejšnjega člena je dovoljeno le pod pogojem, da se zagotovi:
-       
minimalni možni stik med člani cerkva oziroma drugih verskih skupnosti,
-       
redno prezračevanje ali ustrezna ventilacija zaprtih prostorov, v katerih
se kolektivno uresničuje verska svoboda,
-       
uporaba zaščitnih mask, razen kadar je na odprtih površinah mogoče
zagotoviti medosebno razdaljo najmanj 2 metra,
-       
prepoved petja, in
-       
razkuževanje rok ob vstopu in izstopu iz zaprtih prostorov, v katerih se
kolektivno uresničuje verska svoboda.
(2) Pri kolektivnem uresničevanju verske svobode iz
prejšnjega odstavka se smiselno upoštevajo vsa higienska priporočila
ministrstva, pristojnega za zdravje (v nadaljnjem besedilu: ministrstvo), in
Nacionalnega inštituta za javno zdravje (v nadaljnjem besedilu: NIJZ) za
preprečevanje okužbe z virusom SARS-CoV-2, ki so objavljena na spletni strani
ministrstva in NIJZ.
(3) Število oseb, ki kolektivno uresničujejo versko
svobodo v zaprtih prostorih, se omeji na enega udeleženca na 30 kvadratnih
metrov zaprte površine oziroma več udeležencev, če gre za osebe iz skupnega
gospodinjstva. Število oseb, ki kolektivno uresničujejo versko svobodo na
odprtih površinah, se omeji na enega udeleženca na 10 kvadratnih metrov oziroma
več udeležencev, če gre za osebe iz skupnega gospodinjstva. Medosebna razdalja
med udeleženci mora biti najmanj 1,5 metra, razen med osebami iz skupnega
gospodinjstva.
(4) V zaprtih prostorih oziroma na odprtih površinah, v
katerih po kriterijih iz prejšnjega odstavka sicer ne bi bilo dovoljeno
združevanje desetih udeležencev, je dovoljeno število udeležencev največ deset,
če je med njimi mogoče zagotoviti medosebno razdaljo najmanj 1,5 metra, razen
med osebami iz skupnega gospodinjstva.
(5) Omejitev števila oseb iz prejšnjih dveh odstavkov ne
velja v primeru verske oziroma duhovne vzgoje in izobraževanja, medosebna
razdalja med udeleženci pa mora biti najmanj 1,5 metra.
(6) Izvajanje verske oziroma duhovne vzgoje in
izobraževanja je dovoljeno le pod pogojem, da osebe, ki izvajajo versko oziroma
duhovno vzgojo in izobraževanje, enkrat tedensko oziroma pred samo izvedbo
verske oziroma duhovne vzgoje in izobraževanja, če le to izvajajo občasno,
opravijo testiranje na virus SARS-CoV-2 s hitrimi antigenskimi testi (v nadaljnjem
besedilu: test HAG) ali z metodo verižne reakcije s polimerazo (v nadaljnjem
besedilu: test PCR), pri čemer lahko versko oziroma duhovno vzgojo in
izobraževanje opravljajo le tiste osebe, ki imajo negativni rezultat testa.
(7) Osebam iz prejšnjega odstavka testiranja ni treba
opraviti, če predložijo:
-       
negativni rezultat testa na virus SARS-CoV-2 s testom PCR ali testom
HAG, ki ni starejši od 48 ur v primeru občasne izvedbe verske oziroma duhovne
vzgoje in izobraževanja s strani te osebe,
-       
dokazilo o cepljenju zoper COVID-19, s katerim dokazujejo, da je od
prejema drugega odmerka cepiva proizvajalca Biontech/Pfizer preteklo najmanj
sedem dni ali proizvajalca Moderna najmanj 14 dni, oziroma od prejema prvega
odmerka cepiva proizvajalca AstraZeneca najmanj 21 dni,
-       
dokazilo o pozitivnem rezultatu testa PCR ali testa HAG, ki je starejši
od 21 dni, vendar ne starejši od šest mesecev, ali
-       
potrdilo zdravnika, da so prebolele COVID-19 in od začetka simptomov ni
minilo več kot šest mesecev.
(8) Dokazila o testiranju iz prejšnjega odstavka se
upoštevajo, če so bila izdana v državah članicah Evropske unije oziroma državah
članicah schengenskega območja ali pri organizacijah oziroma pri posameznikih v
tretjih državah, ki jih Inštitut za mikrobiologijo in imunologijo in Nacionalni
laboratorij za zdravje, okolje in hrano (v nadaljnjem besedilu: NLZOH)
prepoznata kot ustrezne in so objavljeni na spletni strani NLZOH.
(9) Cerkev oziroma druga verska skupnost zagotovi
spoštovanje pogojev iz prvega in šestega odstavka tega člena in omejitev iz
tretjega, četrtega in petega odstavka tega člena.
3. člen
Vlada Republike Slovenije preverja utemeljenost ukrepov iz
tega odloka na podlagi strokovnih mnenj.

Odlok o začasni omejitvi kolektivnega
uresničevanja verske svobode v Republiki Sloveniji (Uradni list RS, št. 40/21) vsebuje naslednjo končno določbo:
»KONČNA DOLOČBA
4. člen
Ta odlok začne veljati 20. marca 2021 in velja do
26. marca 2021.«.

Odlok
o spremembah in dopolnitvi Odloka o začasni omejitvi kolektivnega uresničevanja
verske svobode v Republiki Sloveniji (Uradni list RS, št. 43/21)
spreminja 4. člen odloka tako, da se glasi:
»4. člen
Ta odlok začne veljati 20. marca 2021 in velja do 2. aprila
2021.«;
ter vsebuje naslednjo končno določbo:
»KONČNA DOLOČBA
4. člen
Ta odlok začne veljati naslednji dan po objavi v Uradnem
listu Republike Slovenije.«.