I. SPLOŠNE DOLOČBE
1. člen
(vsebina uredbe)
(1) Ta uredba podrobneje ureja in razčlenjuje:
-       
delovanje trga z zemeljskim plinom,
-       
obračunavanje odstopanj prevzema in predaje zemeljskega plina,
-       
zamenjavo dobavitelja,
-       
kazenske določbe za kršitve določb te uredbe zaradi zagotavljanja
učinkovitega, preglednega in nepristranskega delovanja trga z zemeljskim
plinom.
(2) Ta uredba tudi predpisuje kazenske določbe za kršitve
Uredbe (ES) št. 1775/2005 Evropskega parlamenta in Sveta z dne 28. septembra
2005 o pogojih za dostop do prenosnih omrežij zemeljskega plina (UL L št. 289 z
dne 3. 11. 2005, str. 1; v nadaljnjem besedilu uredba št. 1775/2005) in ureja
določbe o varstvu potrošnikov v skladu z Direktivo Evropskega parlamenta in
Sveta 2003/55/ES z dne 26. junija 2003 o skupnih pravilih notranjega trga z
zemeljskim plinom in o razveljavitvi Direktive 98/30/ES (UL L št. 176 z dne 15.
7. 2003, str. 57).
2. člen
(pomen izrazov)
Poleg pomenov, določenih v Energetskem zakonu (Uradni list
RS, št. 27/07 – uradno prečiščeno besedilo; v nadaljnjem besedilu: zakon),
imajo izrazi v tej uredbi še naslednji pomen:
-       
agencija                                    je Javna agencija Republike Slovenije
za energijo;
-       
bilančna skupina                       je skupina z enim ali več udeleženci
trga, ki jo oblikuje dobavitelj zemeljskega plina, ki dobavlja zemeljski plin
na prevzemno mesto prenosnega omrežja zemeljskega plina v Republiki Sloveniji
za prodajo odjemalcem na predajnih mestih;
-       
bilančna podskupina                 je skupina z enim ali več udeleženci
trga v okviru bilančne skupine, ki jo oblikuje dobavitelj zemeljskega plina članom
bilančne podskupine;
-       
bilančna pogodba                     je pogodba, ki ureja razmerje med nosilcem
bilančne skupine in sistemskim operaterjem prenosnega omrežja v zvezi z
izravnavo in plačilom odstopanj prevzema in predaje zemeljskega plina bilančne
skupine;
-       
dobavitelj zemeljskega plina     je pravna ali fizična oseba, ki odjemalcu
prodaja zemeljski plin;
-       
končni odjemalec                     je odjemalec, ki kupuje zemeljski plin
za lastno rabo;
-       
obračunski interval                   je časovno obdobje, za katero se ugotavljajo
količinska odstopanja prevzema in predaje zemeljskega plina in ga določi
sistemski operater prenosnega omrežja;
-       
sistemski operater                    je sistemski operater prenosnega ali
distribucijskega omrežja zemeljskega plina;
-       
standardni obremenitveni profil     je analitično določena karakteristika
odjema značilnega odjemalca v določenem časovnem obdobju;
-       
udeleženec trga                        je pravna ali fizična oseba, ki deluje
na trgu z zemeljskim plinom oziroma prenosnimi zmogljivostmi in ima pravico dostopa
do omrežja.
II. TRG Z ZEMLJSKIM PLINOM IN TRG S PRENOSNIMI ZMOGLJIVOSTMI
3. člen
(oblike trgov)
(1) Trgovanje z zemeljskim plinom oziroma trgovanje s
prenosnimi zmogljivostmi je usklajevanje ponudbe in povpraševanja po zemeljskem
plinu oziroma prenosnih zmogljivostih ter storitvah v zvezi s tem na območju
Republike Slovenije.
(2) Na trgu z zemeljskim plinom oziroma trgu s prenosnimi
zmogljivostmi nastopajo udeleženci trga kot:
-       
sistemski operaterji prenosnega omrežja zemeljskega plina v okviru
izvajanja dejavnosti gospodarske javne službe,
-       
sistemski operaterji distribucijskih omrežij zemeljskega plina v okviru
izvajanja dejavnosti gospodarske javne službe,
-       
sistemski operaterji skladišč zemeljskega plina v okviru izvajanja
dejavnosti gospodarske javne službe,
-       
sistemski operaterji terminalov za utekočinjeni zemeljski plin v okviru
izvajanja dejavnosti gospodarske javne službe,
-       
dobavitelji zemeljskega plina končnim odjemalcem,
-       
trgovci z zemeljskim plinom,
-       
končni odjemalci zemeljskega plina,
-       
proizvajalci zemeljskega plina.
(3) Za nadzor nad delovanjem trga z zemeljskim plinom in trga
s prenosnimi zmogljivostmi skrbi agencija.
(4) Z zemeljskim plinom se trguje na organiziranem, prostem
in izravnalnem trgu, s prenosnimi zmogljivostmi pa na primarnem in sekundarnem
trgu.
4. člen
(organizirani trg)
(1) Organizirani trg z zemeljskim plinom je trg z zemeljskim
plinom, ki ga organizira izvajalec izbirne republiške gospodarske javne službe
in na katerem nastopajo udeleženci trga v skladu s pravili tega trga.
(2) Dobavitelj in odjemalec se dogovorita o količini in ceni
dobavljenega zemeljskega plina, točki predaje ter o obveznosti zagotovitve
prenosne zmogljivosti v skladu s pravili organiziranega trga.
5. člen
(prosti trg)
Udeleženci trga lahko neposredno med seboj sklepajo pogodbe o
dobavi zemeljskega plina. Dobavitelj in odjemalec se v tem primeru prosto
dogovorita o ceni in količini dobavljenega zemeljskega plina, točki predaje ter
o obveznosti zagotovitve prenosne zmogljivosti.
6. člen
(izravnalni trg)
(1) Izravnalni trg je namenjen trgovanju s količinami zemeljskega
plina, ki so potrebne za izravnavo odstopanj med prevzeto količino na enem ali
več prevzemnih mestih bilančne skupine in predano količino na enem ali več
predajnih mestih bilančne skupine.
(2) Delovanje izravnalnega trga se podrobneje določi v pravilih
za delovanje izravnalnega trga z zemeljskim plinom, ki jih po javnem
pooblastilu izda sistemski operater prenosnega omrežja zemeljskega plina po
predhodni pridobitvi soglasja agencije.
(3) Obračun odstopanj prevzema in predaje zemeljskega plina
se izvaja med sistemskim operaterjem prenosnega omrežja zemeljskega plina in
nosilcem bilančne skupine po ceni določeni s predpisi, ki urejajo delovanje
izravnalnega trga.
(4) Sistemski operater prenosnega omrežja zemeljskega plina
mora razliko, ki se pojavi med dejanskim in dovoljenim odstopanjem, če je
dejansko odstopanje večje od dovoljenega, izravnati, če to dopuščajo
zmogljivosti prenosnega omrežja, ne da bi bilo ogroženo uravnoteženo delovanje
prenosnega omrežja zemeljskega plina.
(5) Sistemski operater prenosnega omrežja zemeljskega plina
kupuje in prodaja zemeljski plin za izravnavo odstopanj po tržni ceni na
pregleden in nepristranski način ob upoštevanju tehničnih in ekonomskih meril.
Pri nakupu in prodaji zemeljskega plina za potrebe sistemskega operaterja se
upoštevajo predvsem tehnična merila, nemoteno obratovanje prenosnega omrežja in
zanesljivost izvajanja prenosa zemeljskega plina. Sistemski operater prenosnega
omrežja zemeljskega plina pogodbe o nakupu in prodaji zemeljskega plina zaradi
izravnave odstopanj pošlje agenciji.
7. člen
(trg s prenosnimi zmogljivostmi)
(1) Trg s prenosnimi zmogljivostmi je namenjen doseganju
največje mogoče izrabe prenosnih zmogljivosti omrežja zemeljskega plina.
Njegovo delovanje je usmerjeno v izenačevanje pogodbenih in fizičnih tokov na
prenosnem omrežju zemeljskega plina.
(2) Primarni trg je trg, na katerem sistemski operater
prenosnega omrežja zemeljskega plina prodaja pravice do prenosnih zmogljivosti
končnim odjemalcem, ki so priključeni na prenosno omrežje in sistemskim
operaterjem distribucijskih omrežij. Ostali udeleženci trga pa lahko nastopajo
na primarnem trgu s prenosnimi zmogljivostmi v imenu in za račun končnega
odjemalca, ki je priključen na prenosno omrežje. Obseg in cene storitev na
primarnem trgu so določeni s predpisi, ki urejajo delovanje trga s prenosnimi
zmogljivostmi. V primeru pogodbene prezasedenosti sistemski operater prenosnega
omrežja zemeljskega plina neizkoriščeno prenosno zmogljivost ponudi na
primarnem trgu.
(3) Sekundarni trg je trg, na katerem neposredno na podlagi
dvostranskih pogodb trgujejo udeleženci trga s pravicami do prenosnih
zmogljivosti, razen sistemskega operaterja prenosnega omrežja zemeljskega
plina. Obseg in cene storitev na sekundarnem trgu se oblikujejo prosto na trgu.
(4) Za trgovanje na sekundarnem trgu je potrebno predhodno
soglasje sistemskega operaterja prenosnega omrežja zemeljskega plina. Soglasje
sistemskega operaterja prenosnega omrežja zemeljskega plina pa ni potrebno, če
se gledano v smeri fizičnega toka zemeljskega plina prevzemno mesto kupca
prenosnih zmogljivosti nahaja med vhodno točko v prenosni sistem zemeljskega
plina in predajnim mestom dosedanjega odjemalca zemeljskega plina.
(5) Delovanje trga z zmogljivostmi se podrobneje določi v
predpisih, ki urejajo trgovanje s prenosnimi zmogljivostmi in jih po javnem
pooblastilu izda sistemski operater prenosnega omrežja zemeljskega plina po
predhodni pridobitvi soglasja agencije.
III. BILANČNE SKUPINE
8. člen
(splošno)
(1) Bilančno skupino oblikuje dobavitelj zemeljskega plina,
ki dobavlja zemeljski plin na prevzemno mesto prenosnega omrežja zemeljskega
plina v Republiki Sloveniji, zaradi obračunavanja odstopanj prevzema in predaje
zemeljskega plina za vse člane bilančne skupine. Dobavitelj zemeljskega plina,
ki oblikuje bilančno skupino, postane nosilec bilančne skupine.
(2) Bilančna skupina se za obračunavanje odstopanj prevzema
in predaje zemeljskega plina šteje kot en uporabnik prenosnega omrežja
zemeljskega plina.
9. člen
(nosilec bilančne skupine)
(1) S tem, ko dobavitelj oblikuje bilančno skupino, postane
nosilec bilančne skupine. Nosilec bilančne skupine zagotovi zavarovanje za
primer neplačila pogodbenih obveznosti iz bilančne pogodbe, nastalih do
sistemskega operaterja prenosnega omrežja zemeljskega plina.
(2) Nosilec bilančne skupine je lahko nosilec samo ene
bilančne skupine.
3) V bilančno skupino lahko nosilec bilančne skupine vključi
vse zainteresirane udeležence trga ter njim pripadajoča predajna in prevzemna
mesta.
(4) Nosilec bilančne skupine lahko dobavlja zemeljski plin
članom bilančne skupine iz različnih virov v skladu s pogodbami o dostopu in
odvisno od razpoložljivih prenosnih zmogljivosti prenosnega omrežja zemeljskega
plina.
(5) Nosilec bilančne skupine je odgovoren za:
-       
sklenitev bilančne pogodbe s sistemskim operaterjem prenosnega omrežja
zemeljskega plina,
-       
napoved prevzema in predaje zemeljskega plina za bilančno skupino
sistemskemu operaterju prenosnega omrežja zemeljskega plina,
-       
plačilo obračunanih količinskih odstopanj bilančne skupine sistemskemu
operaterju prenosnega omrežja zemeljskega plina.
10. člen
(člani bilančne skupine)
(1) Člani bilančne skupine so lahko zainteresirani udeleženci
trga s pripadajočimi prevzemnimi in predajnimi mesti, ki jim nosilec bilančne
skupine dobavlja zemeljski plin.
(2) Na vsako odjemno mesto končnega odjemalca se nanaša le
ena pogodba o dobavi.
(3) Pogodba o dobavi lahko zajema več odjemnih mest istega
končnega odjemalca.
(4) Če končnemu odjemalcu pripada več odjemnih mest, lahko
odjemalec sklene zanje pogodbe o dobavi z različnimi dobavitelji. V tem primeru
lahko posamezna odjemna mesta odjemalca pripadajo različnim bilančnim skupinam
oziroma podskupinam.
11. člen
(pogodbena razmerja v bilančnih skupinah in podskupinah)
Član bilančne skupine ali podskupine mora z nosilcem bilančne
skupine ali podskupine pogodbeno urediti medsebojno razmerje, ki vključuje vse
pravice in obveznosti iz obračunavanja odstopanj prevzema in predaje
zemeljskega plina.
12. člen
(sklenitev bilančne pogodbe)
Nosilec bilančne skupine sklene s sistemskim operaterjem
prenosnega omrežja zemeljskega plina najpozneje 30 dni pred začetkom delovanja
bilančne skupine bilančno pogodbo. Bilančna skupina lahko začne delovati z
začetkom obračunskega meseca.
13. člen
(vsebina bilančne pogodbe)
Bilančna pogodba, sklenjena med sistemskim operaterjem
prenosnega omrežja zemeljskega plina in nosilcem bilančne skupine, vsebuje
vsaj:
-       
opis načina zajemanja in sporočanja podatkov,
-       
način napovedovanja količin zemeljskega plina nosilca bilančne skupine,
-       
obvezo pogodbenih strank, da bosta podatke, neposredno ali posredno
pridobljene pri obračunavanju odstopanj, uporabljali le za namene povezane z
obračunom odstopanj, in jih ne bosta sporočali tretjim osebam, razen za
izpolnjevanje obveznosti, ki izhajajo iz zakona in podzakonskih predpisov,
izdanih na njegovi podlagi,
-       
pravice in dolžnosti pogodbenih strank ob odstopu od pogodbe,
-       
način reševanja sporov,
-       
način zavarovanja za primer neplačila pogodbenih obveznosti,
-       
določbe o trajanju veljavnosti pogodbe in razlogih za njeno prenehanje.
14. člen
(prenehanje bilančne pogodbe)
(1) Nosilec bilančne skupine lahko od bilančne pogodbe
odstopi na podlagi pisnega obvestila sistemskemu operaterju prenosnega omrežja
zemeljskega plina o odstopu s 60-dnevnim odpovednim rokom.
(2) Sistemski operater prenosnega omrežja zemeljskega plina
lahko od bilančne pogodbe odstopi na podlagi pisnega obvestila nosilcu bilančne
skupine o odstopu s 60-dnevnim odpovednim rokom:
-       
v vseh primerih, predpisanih z zakonom ali podzakonskimi predpisi, ko
lahko odstopi od pogodbe o dostopu;
-       
če nosilec bilančne skupine, potem ko je sistemski operater prenosnega
omrežja zemeljskega plina izčrpal predvidene načine zavarovanja za plačilo
pogodbenih obveznosti, ne poravna svojih obveznosti iz obračuna odstopanj prevzema
in predaje zemeljskega plina po predhodnem pisnem opominu;
-       
če nosilec bilančne skupine krši določbe zakona ali podzakonskih
predpisov in drugih aktov, sprejetih na njihovi podlagi, ki se nanašajo na
obračun količinskih odstopanj;
-       
če nosilec bilančne skupine sistemskega operaterja prenosnega omrežja
zemeljskega plina pravočasno ne obvešča o spremembah članstva bilančne skupine.
(3) Odpovedni rok iz prvega in drugega odstavka začne teči
prvi obračunski dan naslednjega obračunskega meseca od takrat, ko naslovnik
dobi obvestilo o odpovedi bilančne pogodbe.
(4) Če bilančna pogodba preneha veljati, nosilec bilančne
skupine v celoti odgovarja za vse neporavnane obveznosti bilančne skupine
sistemskemu operaterju prenosnega omrežja zemeljskega plina, nastale do dneva
prenehanja veljavnosti pogodbe.
(5) Nosilec bilančne skupine mora o začetku postopka odpovedi
bilančne pogodbe nemudoma pisno obvestiti člane bilančne skupine.
15. člen
(bilančna podskupina)
(1) Dobavitelj zemeljskega plina članom bilančne podskupine
kot nosilec bilančne podskupine pogodbeno uredi medsebojno razmerje glede
prevzema odgovornosti za izravnavo odstopanj z nosilcem bilančne skupine ali
nosilcem nadrejene bilančne podskupine. S tem uvrsti prevzeme in predaje
zemeljskega plina svojih članov v bilančno skupino ali nadrejeno bilančno
podskupino.
(2) Nosilec bilančne podskupine je lahko nosilec samo ene
bilančne podskupine in ne more biti hkrati tudi nosilec bilančne skupine.
(3) Bilančna podskupina se obravnava kot en član bilančne
skupine ali nadrejene bilančne podskupine.
(5) V bilančni skupini ali podskupini se lahko oblikuje več
bilančnih podskupin z različnimi nosilci bilančnih podskupin.
16. člen
(evidenca nosilcev bilančnih skupin in podskupin)
Sistemski operater prenosnega omrežja zemeljskega plina vodi,
posodablja in javno na svoji spletni strani objavlja evidenco nosilcev
bilančnih skupin in njihovih podskupin. Sistemski operater prenosnega omrežja
zemeljskega plina mora voditi seznam sklenjenih bilančnih pogodb in ga enkrat
letno poslati agenciji. Na zahtevo agencije ji sistemski operater prenosnega
omrežja zemeljskega plina pošlje fotokopije posameznih sklenjenih bilančnih
pogodb.
17. člen
(evidenca pogodb o dobavi)
(1) Vsaka pogodba o dobavi končnemu odjemalcu mora biti
evidentirana pri sistemskem operaterju omrežja zemeljskega plina, pri katerem
so odjemna mesta, na katera se ta pogodba nanaša. Sistemski operaterji omrežij
vodijo evidenco pripadnosti odjemnih mest posameznim dobaviteljem.
(2) Vsaka pogodba o dobavi med nosilci bilančnih skupin
oziroma nosilci bilančnih podskupin mora biti takoj po sklenitvi prijavljena
sistemskemu operaterju prenosnega omrežja.
18. člen
(zamenjava bilančne skupine)
Zamenjava dobavitelja pomeni tudi zamenjavo bilančne skupine
oziroma bilančne podskupine.
19. člen
(zagotavljanje informacij)
(1) Sistemski operater prenosnega omrežja zemeljskega plina
zagotavlja nosilcem bilančnih skupin zadostne, pravočasne in zanesljive
informacije o stanju izravnave količinskih odstopanj njihovih bilančnih skupin
v skladu s tehničnimi možnostmi prenosnega omrežja zemeljskega plina, tako da
lahko pravočasno sprejmejo ukrepe za izravnavo količinskih odstopanj.
(2) Nosilci bilančnih skupin vnaprej pošljejo sistemskemu
operaterju prenosnega omrežja zemeljskega plina napovedi odjema zemeljskega
plina za svojo bilančno skupino v obsegu in na način, kot sta določena v
sistemskih obratovalnih navodilih za prenos zemeljskega plina.
(3) Nosilec bilančne skupine mora ob sklenitvi bilančne
pogodbe in vsaki spremembi članstva v svoji bilančni skupini obvestiti
sistemskega operaterja prenosnega omrežja oziroma sistemskega operaterja
distribucijskega omrežja zemeljskega plina, katera odjemna mesta končnega
odjemalca, priključena na posamezno prenosno ali distribucijsko omrežje, in
kateri nosilci bilančnih podskupin spadajo v njegovo bilančno skupino.
(4) Nosilec bilančne podskupine mora ob svoji uvrstitvi v
bilančno skupino oziroma podskupino in ob vsaki spremembi članstva v svoji
bilančni podskupini obvestiti sistemskega operaterja prenosnega omrežja oziroma
sistemskega operaterja distribucijskega omrežja zemeljskega plina, katera
odjemna mesta končnega odjemalca, priključena na posamezno prenosno ali
distribucijsko omrežje, in kateri nosilci bilančnih podskupin spadajo v njegovo
bilančno podskupino.
(5) Nosilec bilančne skupine vodi register članov bilančne
skupine s pripadajočimi odjemnimi mesti in ga redno posodablja. Sistemski
operaterji imajo prost dostop do registra članov na njegovem omrežju.
(6) Nosilec bilančne podskupine vodi register članov bilančne
podskupine s pripadajočimi odjemnimi mesti in ga redno posodablja. Sistemski
operaterji imajo prost dostop do registra članov na njegovem omrežju.
(7) Sistemski operaterji distribucijskih omrežij zemeljskega
plina morajo sistemskemu operaterju prenosnega omrežja zemeljskega plina
zagotoviti informacije o količinskem odjemu v posameznem obračunskem intervalu
na prevzemnem mestu distribucijskih omrežij ločeno za posamezne bilančne
skupine oziroma podskupine, katerih člani so priključeni na njihova
distribucijska omrežja. Če sistemski operater prenosnega omrežja zemeljskega
plina ne prejme informacij, navedenih v prejšnjem stavku tega odstavka, se šteje,
da je razmerje odjema med posameznimi bilančnimi skupinami oziroma podskupinami
nespremenjeno. Sistemski operater prenosnega omrežja zemeljskega plina določi
enoten način in postopke poročanja sistemskih operaterjev distribucijskih
omrežij zemeljskega plina oziroma posrednikov po 73. členu zakona o odjemu
količin zemeljskega plina v posameznem obračunskem intervalu na prevzemnih
točkah v distribucijska omrežja zemeljskega plina in v zaokrožene gospodarske
komplekse.
(8) Sistemski operater prenosnega omrežja zemeljskega plina
spremlja podatke o količinskih odjemih v posameznem obračunskem intervalu za
končne odjemalce, ki so neposredno priključeni na prenosno omrežje zemeljskega
plina.
(9) Sistemski operater prenosnega omrežja zemeljskega plina
izračuna količinska odstopanja posameznih bilančnih skupin in odjem bilančnih
podskupin ter obračuna odstopanja nosilcem bilančnih skupin.
(10) Sistemski operater prenosnega omrežja zemeljskega plina
zagotovi informacije o količinskih odstopanjih v obračunskih intervalih
posameznih bilančnih skupin nosilcem bilančnih skupin. Nosilcem bilančnih
podskupin in nosilcem njihove bilančne skupine sistemski operater prenosnega
omrežja zagotovi podatke o odjemu bilančnih podskupin po obračunskih
intervalih.
(11) Če se zagotavljanje informacij na podlagi tega člena
zaračunava, mora agencija to zaračunavanje predhodno odobriti, sistemski
operater pa ceno teh storitev javno objavi.
20. člen
(postopek določanja odjema zemeljskega plina po odjemnih
mestih z merilnimi napravami brez prigrajenih tarifnih spominskih enot)
(1) Sistemski operater distribucijskega omrežja zemeljskega
plina za vsak obračunski interval določi skupni odjem odjemalcev z merilnimi
napravami brez prigrajenih tarifnih spominskih enot tako, da od skupne
izmerjene predaje zemeljskega plina odšteje odjem vseh končnih odjemalcev z
merilnimi napravami s prigrajenimi tarifnimi spominskimi enotami.
(2) Sistemski operater distribucijskega omrežja zemeljskega
plina za vsak obračunski interval določi povprečni odjem po posameznih odjemnih
mestih končnih odjemalcev z merilnimi napravami brez prigrajenih tarifnih
spominskih enot na podlagi izmerjenega oziroma izračunanega odjema končnih
odjemalcev po posameznih odjemnih mestih z merilnimi napravami brez prigrajenih
tarifnih spominskih enot v preteklem koledarskem letu. Za odjemna mesta s
temperaturno odvisnim odjemom, kar pomeni, da se zemeljski plin uporablja tudi
za ogrevanje, sistemski operater distribucijskega omrežja zemeljskega plina pri
določitvi odjema upošteva sezonsko dinamiko odjema zemeljskega plina. Pri
izračunu to upošteva tako, da povprečni odjem v obračunskem intervalu pomnoži z
ustreznim faktorjem za posamezen mesec, in sicer: za januar z 2,26, za februar
z 1,96, za marec z 1,46, za april z 0,90, za maj z 0,36, za junij z 0,23, za
julij z 0,18, za avgust z 0,21, za september z 0,27, za oktober z 0,61, za
november z 1,36 in za december z 2,20. Iz tako izračunanih odjemov po
obračunskih intervalih na podlagi odjema v preteklem koledarskem letu določi
deleže odjema po posameznih odjemnih mestih glede na skupni odjem teh
odjemalcev. Skupni odjem končnih odjemalcev z merilnimi napravami brez
prigrajenih tarifnih spominskih enot iz prejšnjega odstavka sistemski operater
distribucijskega omrežja zemeljskega plina porazdeli po posameznih odjemnih
mestih v sorazmerju s posameznimi izračunanimi deleži odjema po odjemnih
mestih.
(3) V kolikor sistemski operater distribucijskega omrežja
izvaja mesečna odčitavanja merilnih naprav končnega odjemalca, lahko te podatke
uporabi pri določitvi deleža odjema iz prejšnjega odstavka.
(4) Za končne odjemalce z merilnimi napravami brez
prigrajenih tarifnih spominskih enot, ki začnejo prvič odjemati zemeljski plin
med letom, se odjem v preteklem koledarskem letu iz drugega odstavka določi na podlagi
projektantsko določene predvidene letne porabe ali na podlagi povprečne porabe
primerljivih odjemalcev, če ni na razpolago projektantsko določene letne
porabe.
(5) Sistemski operaterji distribucijskih omrežij zemeljskega
plina določijo ali izračunajo na podlagi podatkov letnega odbiranja števcev
končnih odjemalcev z merilnimi napravami brez prigrajenih tarifnih spominskih
enot dejanski odjem teh odjemalcev v preteklem koledarskem letu ločeno po
bilančnih skupinah in podskupinah ter ga pošljejo sistemskemu operaterju
prenosnega omrežja zemeljskega plina. Sistemski operater prenosnega omrežja
zemeljskega plina na podlagi teh podatkov poračuna odstopanja na letni ravni.
(6) Minister, pristojen za energijo, lahko s pravilnikom
podrobneje uredi postopek določanja odjema zemeljskega plina po odjemnih mestih
z merilnimi napravami brez prigrajenih tarifnih spominskih enot na
distribucijskem omrežju zemeljskega plina.
(7) V primeru določitve standardnih obremenitvenih profilov v
splošnih pogojih za dobavo in odjem zemeljskega plina iz distribucijskega
omrežja zemeljskega plina, se za vsak obračunski interval odjemalcev z
merilnimi napravami brez prigrajenih tarifnih spominskih enot določi odjem na
podlagi teh standardnih obremenitvenih profilov.
21. člen
(samostojna izravnava)
(1) Če se končni odjemalec ne vključi v nobeno bilančno
skupino ali podskupino, se končni odjemalec zaradi obračuna odstopanj prevzema
in predaje zemeljskega plina smiselno obravnava kot nosilec bilančne skupine,
za katerega se smiselno uporabljajo določbe zakona, podzakonskih predpisov in
predpisov za obračun odstopanj prevzema in predaje zemeljskega plina.
(2) Odjemalec iz prejšnjega odstavka sam sklene bilančno
pogodbo s sistemskim operaterjem prenosnega omrežja zemeljskega plina v zvezi z
izravnavo količinskih odstopanj zemeljskega plina.
IV. ZAMENJAVA DOBAVITELJA
22. člen
(zamenjava dobavitelja)
(1) Zamenjava dobavitelja zemeljskega plina je postopek, v
katerem odjemalec zamenja obstoječega dobavitelja zemeljskega plina z novim
dobaviteljem zemeljskega plina na podlagi obstoječe pogodbe o dostopu. Ob
zamenjavi dobavitelja odjemalec obdrži pravico do dostopa do omrežja
zemeljskega plina, ki jo je pridobil v skladu s pogodbo o dostopu.
(2) Novi dobavitelj o nameravani zamenjavi pisno obvesti
sistemskega operaterja, na katerega omrežje je odjemalec priključen.
(3) Sistemski operater, na katerega omrežje je odjemalec
priključen, sporoči novemu dobavitelju vsaj te podatke:
-       
naziv odjemalca,
-       
naslov odjemnega mesta,
-       
identifikacijsko številko odjemnega mesta,
-       
dodeljeno zmogljivost in obdobje zakupa zmogljivosti,
-       
obremenitveni profil odjema odjemalca.
(4) Po sklenitvi nove pogodbe o dobavi odjemalec oziroma novi
dobavitelj po pooblastilu odjemalca, odpove obstoječo pogodbo o dobavi.
(5) Zamenjava dobavitelja za posamezno odjemno mesto se
izvede prvega dne v mesecu, če je nova pogodba o dobavi prijavljena pri
sistemskem operaterju, na katerega omrežje je končni odjemalec priključen, do
vključno desetega dne predhodnega meseca.
(6) Prijavi mora biti priloženo dokazilo o odpovedi obstoječe
pogodbe o dobavi.
(7) Odjemalci, priključeni na omrežje zemeljskega plina,
imajo pravico do zamenjave dobavitelja brez plačila stroškov, ki nastanejo v
postopku zamenjave.
23. člen
(odčitavanje)
(1) Sistemski operater, na katerega omrežje je odjemalec
priključen, mora odčitati stanje merilnih naprav končnega odjemalca, za
katerega se je zamenjal dobavitelj. Te odčitke, vključno s podatki o
izkoriščeni zmogljivosti in uporabljenih sistemskih storitvah v zadnjem obračunskem
obdobju pred menjavo, če so povezani z zaračunavanjem teh stroškov obstoječemu
dobavitelju, sistemski operater sporoči obstoječemu in novemu dobavitelju ter
končnemu odjemalcu zemeljskega plina.
(2) Če končni odjemalec na odjemnem mestu nima k merilni napravi
prigrajene tarifne spominske enote za ugotavljanje dnevne predaje zemeljskega
plina, sistemski operater naredi odčitek v petih delovnih dneh pred ali po
datumu dejanske zamenjave dobavitelja.
(3) Sistemski operater lahko na podlagi dogovora s končnim
odjemalcem, obstoječim in novim dobaviteljem odčitek opravi tako, da končni
odjemalec sistemskemu operaterju sporoči odčitek merilne naprave na dan
dejanske zamenjave dobavitelja.
(4) Odjemalec, obstoječi in novi dobavitelj imajo pravico
preveriti odčitano in dejansko stanje merilnih naprav na svoje stroške.
(5) Stroški, ki jih ima sistemski operater z odčitavanjem
stanja na merilni napravi, se krijejo iz zneska za meritve.
(6) Če odčitavanje stanja merilne naprave presega obveznosti
sistemskega operaterja iz prejšnjega odstavka, lahko sistemski operater od
novega dobavitelja zahteva povrnitev stroškov, povezanih z odčitavanjem.
(7) Končni odjemalci morajo sistemskemu operaterju
distribucijskega omrežja omogočiti brezplačen priklop naprav za daljinski prenos
podatkov o odjemu zemeljskega plina in omogočiti uporabo električne energije za
napajanje teh naprav.
24. člen
(obračun)
Ugotovljeno stanje merilne naprave je stanje, na podlagi
katerega obstoječi dobavitelj odjemalcu zaračuna dobavljen zemeljski plin na
podlagi obstoječe pogodbe o dobavi. Stanje merilne naprave pomeni tudi začetno
stanje v zvezi z dobavo zemeljskega plina s strani novega dobavitelja
zemeljskega plina.
V. VARSTVO POTROŠNIKOV
25. člen
(splošno)
(1) Ne glede na pravice, ki jih določajo zakoni in drugi
predpisi, ki urejajo varstvo potrošnikov, imajo končni odjemalci, ki so
potrošniki po zakonu, ki ureja varstvo potrošnikov, še pravice, določene s to
uredbo.
(2) Ne glede na prejšnji odstavek so vsi gospodinjski
odjemalci potrošniki v smislu te uredbe.
26. člen
(pogodba o dobavi)
(1) Pogodba o dobavi, ki jo skleneta dobavitelj in potrošnik,
mora vsebovati vsaj:
-       
ime in naslov dobavitelja,
-       
ime in priimek ter naslov potrošnika,
-       
vrste storitev in stopnjo njihove kakovosti,
-       
vrste morebitnih dodatnih storitev,
-       
način pridobivanja podatkov o vseh veljavnih cenah in stroških,
-       
trajanje pogodbe, pogoje za podaljšanje in prenehanje pogodbe, pravico
do odpovedi oziroma odstopa od pogodbe o dobavi,
-       
nadomestila in načine izplačil, ki se uporabljajo, če v pogodbi
predvidena raven kakovosti storitev ni dosežena,
-       
različne možnosti plačila, pri katerih so razlike v plačilnih pogojih
posledica stroškov ponudnika različnih plačilnih sistemov,
-       
način reševanja sporov.
(2) Dobavitelj, ki dobavlja zemeljski plin potrošniku, mora
pogodbene pogoje objaviti na svoji spletni strani in potrošnika z njimi
seznaniti pred sklenitvijo ali potrditvijo pogodbe. Potrošnika mora dobavitelj
predhodno seznaniti s pogodbenimi pogoji tudi, če se pogodba o dobavi sklepa po
posredniku oziroma pooblaščencu.
27. člen
(obveščanje)
(1) Dobavitelj, ki dobavlja zemeljski plin potrošniku, pisno
obvesti potrošnika o nameravani spremembi pogodbenih pogojev in pravici do
odstopa od pogodbe o dobavi, če se s spremembo pogodbenih pogojev ne strinja.
(2) Obvestilo iz prejšnjega odstavka dobavitelj pošlje
potrošniku najpozneje do vključno drugega dne v mesecu pred mesecem, ko naj bi
sprememba začela veljati.
(3) Dobavitelj, ki dobavlja zemeljski plin potrošniku, ga
pisno obvesti tudi o vsaki spremembi cene najpozneje s prvim naslednjim izdanim
računom za dobavljen zemeljski plin po spremembi cene.
(4) Dobavitelj, ki dobavlja zemeljski plin potrošniku, objavi
informacije o veljavnih cenah oziroma stroških na pregleden način v obliki
cenika, kataloga ali na drug ustrezen način, dostopen potrošniku.
(6) Če ima potrošnik pritožbo v zvezi z ravnanjem ali
delovanjem dobavitelja, o tem pisno obvesti dobavitelja. Dobavitelj preuči
navedbe v obvestilu in potrošniku pisno odgovori najpozneje v osmih delovnih
dneh od prejema obvestila.
28. člen
(nadaljnja dobava, če sta ogroženi življenje in zdravje)
(1) Dobava na podlagi drugega odstavka 76. člena zakona je
dobava zemeljskega plina potrošnikom, ki se jim dobava zemeljskega plina glede
na okoliščine (letni čas, temperaturne razmere, bivalne razmere, premoženjsko
stanje ...) ne sme znižati pod količino, ki je nujno potrebna, da nista
ogroženi življenje in zdravje potrošnika oziroma oseb, ki z njim živijo.
(2) Potrošnik iz prejšnjega odstavka, ki želi uveljavljati
pravico do dobave na podlagi drugega odstavka 76. člena zakona, mora po prejemu
obvestila o odklopu v štirinajstih dneh vložiti pri sistemskem operaterju, na
omrežje katerega je priključen, vlogo za priznanje te pravice in predložiti
potrebna dokazila. Šteje se, da potrošnik izpolnjuje pogoj glede slabega
premoženjskega stanja, če je prejemnik denarne socialne pomoči.
(3) Sistemski operater, na katerega omrežje je priključen
potrošnik iz prejšnjega odstavka, temu potrošniku prizna pravico do dobave
zemeljskega plina samo v obdobju od 1. 10. do 30. 4., vendar le za čas, za
katerega je izkazano slabo premoženjsko stanje.
(4) Sistemski operater o odločitvi glede priznanja in
trajanja pravice do dobave potrošniku iz drugega odstavka nemudoma obvesti
potrošnika in njegovega dobavitelja.
(5) Dobavitelj za nastale stroške zaradi nadaljnje dobave
zemeljskega plina izda račun sistemskemu operaterju, na katerega omrežje je
priključen potrošnik.
VI. KAZENSKE DOLOČBE
29. člen
(1) Z globo od 30.000 do 100.000 eurov se kaznuje za prekršek
sistemski operater prenosnega omrežja zemeljskega plina, ki:
-       
ravna v nasprotju s prvim odstavkom člena 3(1) uredbe št. 1775/2005;
-       
ravna v nasprotju s členom 4(1)(a) uredbe št. 1775/2005;
-       
ravna v nasprotju s členom 4(2) uredbe št. 1775/2005;
-       
ravna v nasprotju s členom 4(3) uredbe št. 1775/2005;
-       
ravna v nasprotju s členom 5(1) uredbe št. 1775/2005;
-       
ravna v nasprotju s členom 5(3) uredbe št. 1775/2005;
-       
ravna v nasprotju s členom 5(4) uredbe št. 1775/2005;
-       
ravna v nasprotju s členom 5(5) uredbe št. 1775/2005;
-       
ravna v nasprotju s členom 7(1) uredbe št. 1775/2005;
-       
ravna v nasprotju s členom 7(2) uredbe št. 1775/2005;
-       
ravna v nasprotju s členom 7(3) uredbe št. 1775/2005;
-       
ravna v nasprotju s členom 7(5) uredbe št. 1775/2005;
-       
ravna v nasprotju s členom 8 uredbe št. 1775/2005.
(2) Z globo od 2000 do 4000 eurov se kaznuje za prekršek tudi
odgovorna oseba sistemskega operaterja prenosnega omrežja zemeljskega plina, ki
stori prekršek iz prejšnjega odstavka.
(3) Z globo od 20.000 do 50.000 eurov se kaznuje za prekršek
sistemski operater prenosnega omrežja zemeljskega plina, ki:
-       
ravna v nasprotju s členom 3(2) uredbe št. 1775/2005;
-       
ravna v nasprotju s členom 4(1)(b) uredbe št. 1775/2005;
-       
ravna v nasprotju s členom 4(1)(c) uredbe št. 1775/2005;
-       
ravna v nasprotju s členom 5(2) uredbe št. 1775/2005;
-       
ravna v nasprotju s členom 6(1) uredbe št. 1775/2005;
-       
ravna v nasprotju s členom 6(2) uredbe št. 1775/2005;
-       
ravna v nasprotju s členom 6(3) uredbe št. 1775/2005;
-       
ravna v nasprotju s členom 6(6) uredbe št. 1775/2005;
-       
ravna v nasprotju s členom 7(6) uredbe št. 1775/2005.
(4) Z globo od 1000 do 2000 eurov se kaznuje za prekršek tudi
odgovorna oseba sistemskega operaterja prenosnega omrežja zemeljskega plina, ki
stori prekršek iz prejšnjega odstavka.
(5) Z globo od 10.000 do 25.000 eurov se kaznuje za prekršek
sistemski operater prenosnega omrežja zemeljskega plina, ki:
-       
ne vodi, posodablja in javno objavlja evidence nosilcev bilančnih skupin
in nosilcev bilančnih podskupin v skladu s 16. členom te uredbe;
-       
ne vodi in posodablja evidence pogodb o dobavi v skladu s 17. členom te
uredbe;
-       
ne zagotavlja informacij v skladu z 19. členom te uredbe.
(6) Z globo od 1000 do 2000 eurov se kaznuje za prekršek tudi
odgovorna oseba sistemskega operaterja prenosnega omrežja zemeljskega plina, ki
stori prekršek iz prejšnjega odstavka.
(7) Z globo od 10.000 do 25.000 eurov se kaznuje za prekršek
sistemski operater distribucijskega omrežja zemeljskega plina, ki:
-       
ne vodi in posodablja evidence pogodb o dobavah v skladu s 17. členom te
uredbe;
-       
ne zagotavlja informacij v skladu z 19. členom te uredbe;
-       
ne določa odjema po bilančnih skupinah in podskupinah v skladu z 20.
členom te uredbe;
-       
ne sporoči novemu dobavitelju podatkov skladno z 22. členom te uredbe;
-       
ne odčita ali ne sporoči odčitka merilne naprave v skladu s 23. členom
te uredbe;
-       
ne izvaja določb glede nadaljnje dobave, če sta ogroženi življenje in
zdravje, v skladu z 28. členom te uredbe.
(8) Z globo od 1000 do 2000 eurov se kaznuje za prekršek tudi
odgovorna oseba sistemskega operaterja distribucijskega omrežja zemeljskega
plina, ki stori prekršek iz prejšnjega odstavka.
(9) Z globo od 10.000 do 25.000 eurov se kaznuje za prekršek
dobavitelj zemeljskega plina, ki:
-       
ne ustanovi bilančne skupine v skladu s prvim odstavkom 8. člena te
uredbe;
-       
ne dobavlja zemeljskega plina na podlagi priznane pravice odjemalcu iz
tretjega odstavka 28. člena te uredbe.
(10) Z globo od 1000 do 2000 eurov se kaznuje za prekršek
tudi odgovorna oseba dobavitelja zemeljskega plina, ki stori prekršek iz
prejšnjega odstavka.
VII. KONČNA DOLOČBA
30. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00713-31/2007/4
Ljubljana, dne 11. oktobra 2007
EVA 2007-2111-0026
Vlada Republike Slovenije
Janez Janša l.r. 
Predsednik