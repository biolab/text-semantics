I. SPLOŠNE DOLOČBE
1. člen
(vsebina)
Ta pravilnik podrobneje določa način
prevoza in varovanja denarja (v nadaljnjem besedilu: gotovina) ter drugih
vrednostnih pošiljk z namenom, da se preprečijo in zmanjšajo nevarnosti
odtujitve in poveča varnost oseb, ki prevažajo vrednostne pošiljke.
2. člen
(posedovanje licence)
Naloge prevoza in varovanja denarja ter
drugih vrednostnih pošiljk v skladu s tem pravilnikom lahko opravljajo le
gospodarske družbe ali samostojni podjetniki posamezniki (v nadaljnjem
besedilu: imetniki licenc), ki so pridobili licenco za prevoz in varovanje
denarja ter drugih vrednostnih pošiljk v skladu z zakonom, ki ureja zasebno
varovanje.
3. člen
(opredelitev pojmov)
(1) Posamezni izrazi, uporabljeni v
tem pravilniku, imajo naslednji pomen:
1.    
Predmet kulturne dediščine je predmet, ki je kot tak določen s
predpisom, ki ureja določitev zvrsti predmetov kulturne dediščine, nacionalno
bogastvo po predpisu, ki določa varovanje in hrambo nacionalnega bogastva in
muzejsko gradivo po predpisu, ki določa varovanje in hrambo muzejskega gradiva.
2.    
Prevoz pošiljke je varovan prevoz z različnimi prevoznimi sredstvi
(vozili v cestnem prometu, letalom, ladjo, vlakom) od prevzemnega do oddajnega
mesta. V prevoz se vštevajo tudi prevzem in oddaja varovane pošiljke in prenos
do prevoznega sredstva (npr. pobiranje gotovine od trgovine do trgovine, banke,
pošte, hranilnice, igralnice na srečo, poslovalnice, ki se ukvarjajo z vplačili
iger na srečo, menjalnice, bencinske črpalke, trgovinske organizacije,
veleblagovnice, muzeja, galerije, arhiva, knjižnice itd.).
3.    
Prenos varovane pošiljke 1., 2. in 3. razreda je prenos pošiljke od uporabnika ali naročnika storitve do vozila za prevoz pošiljke oziroma od vozila
do uporabnika, naročnika, trezorja, sefa ali bančnega okenca, na razdalji do 300 m.
4.    
Tveganje predstavlja nevarnost odtujitve ali uničenja, kateremu je
izpostavljena varovana pošiljka na poti med prevzemnim in oddajnim mestom.
5.    
Prirejeno vozilo je vozilo, ki je opremljeno v skladu z veljavnimi
tehničnimi predpisi in ima še dodano opremo glede na razred varovane pošiljke.
Prirejeno vozilo se lahko uporablja le za prevoze varovanih pošiljk iz prvih
dveh razredov.
6.    
Neprebojno vozilo je vozilo, ki ustreza minimalnim tehničnim in
varnostnim standardom, je homologirano v skladu s predpisi, ki urejajo pogoje
za homologacijo neprebojnih vozil, in je namenjeno za prevoz varovane pošiljke.
Vozilo mora ustrezati standardom SIST EN 1522:2000.
7.    
Komunikacijski sistem je sistem, ki omogoča neprekinjeno in neposredno
komunikacijo med varnostniki, ki opravljajo prevoz varovane pošiljke in
varnostno-nadzornim centrom (v nadaljnjem besedilu: VNC).
8.    
Nadzorni sistem je sistem, preko katerega je možno iz VNC neprekinjeno
spremljati gibanje vozil v območju opravljanja storitve in je možno z njim ob
vsakem času natančno določiti lokacijo varovane pošiljke.
9.    
Komunikacijski sistem in nadzorni sistem za neprekinjeno spremljanje
varovane pošiljke morata ustrezati veljavnim standardom. 
10.  Vrednostna
pošiljka je pošiljka, ki vsebuje drage kovine, drago kamenje, umetniške predmete,
predmete kulturne dediščine, vrednostne papirje itd.
11.  Varovana
pošiljka je pošiljka, ki vsebuje gotovino ali vrednostno pošiljko in je
varovana v skladu s tem pravilnikom.
12.  - pošiljka 1.
razreda, katere vrednost ne presega protivrednosti 30.000 eurov;
- 
pošiljka 2. razreda, do protivrednosti 200.000 eurov po prevoznem
sredstvu;
- 
pošiljka 3. razreda, do protivrednosti 800.000 eurov po prevoznem
sredstvu;
- 
pošiljka 4. razreda, do protivrednosti 4.000.000 eurov po prevoznem
sredstvu;
- 
pošiljka 5. razreda, do protivrednosti 8.000.000 eurov po prevoznem
sredstvu;
- 
pošiljka 6. razreda, do protivrednosti nad 8.000.000 eurov po prevoznem
sredstvu.
(2) Če se v varovani pošiljki iz 11.
točke prejšnjega odstavka nahaja več pošiljk, se za opredelitev razreda pošiljke
upošteva skupna vrednost pošiljk.
4. člen
(sodelovanje policije)
(1) Naročnik prevoza varovane pošiljke
4., 5. in 6. razreda lahko pri prevozu in varovanju varovane pošiljke predlaga
sodelovanje policije. Predlog, v katerem navede okoliščine tveganja, pošlje
Generalni policijski upravi (v nadaljnjem besedilu: GPU) najmanj 10 dni pred
prevozom. Policija oceni stopnjo tveganja pri prevozu in varovanju varovane
pošiljke ter o načinu sodelovanja obvesti naročnika oziroma imetnika licence.
(2) Medsebojne obveznosti in plačilo
stroškov prevoza in varovanja uskladita naročnik in policija in o tem skleneta
pogodbo.
(3) V primeru sodelovanja policije pri
prevozu in varovanju pošiljke se imetnik licence in policija dogovorita o
obliki medsebojnega sodelovanja.
5. člen
(strožji pogoji)
(1) Naročnik prevoza varovane pošiljke
lahko določi tudi strožje pogoje za izvedbo prevoza, kot so navedeni v tem
pravilniku. Medsebojne obveznosti uredita naročnik in imetnik licence v
pogodbi.
(2) Če je prevoz denarja in drugih
vrednostnih pošiljk dodatno varovan s certificiranim sistemom za barvanje
oziroma uničevanje gotovine, lahko izvajalec prevoza opravlja prevoz po zahtevah
neposredno nižje kategorije prevozov od sicer predpisane.
6. člen
(sklepanje zavarovanj za prevoze varovanih
pošiljk)
Zavarovalnice pri sklepanju zavarovanj in
izplačilu odškodnin oziroma zavarovalnin upoštevajo določbe in pogoje, ki so
določeni s tem pravilnikom.
6.a člen
(oprema za prenos in prevoz varovanih
pošiljk)
Oprema in sredstva ter tehnični sistemi
varovanja za prenos in prevoz denarja in drugih vrednostnih pošiljk morajo
imeti certifikat proizvajalca oziroma atest pristojnega organa ali organizacije
v Republiki Sloveniji, izdan na podlagi predpisov, ki urejajo to področje.
II. VARNOSTNI UKREPI – UKREPI PRED PREVOZOM
7. člen
(varnostni ukrepi)
Varnostni ukrepi za varovanje vrednostnih
pošiljk so:
1.    
preventivni varnostni ukrepi in sistem tehničnega varovanja,
2.    
spremstvo varnostnikov,
3.    
kombinirana uporaba tehničnega varovanja in spremstva varnostnikov,
4.    
izdelava operativnega načrta prevoza.
8. člen
(zmanjšanje tveganja)
(1) Imetnik licence in naročnik
prevoza si morata prizadevati za odpravo nevarnosti, ki izvirajo iz tveganja,
tako da sprejmeta ustrezne ukrepe za zmanjšanje nevarnosti (arhitektonske,
tehnične, operativne itd.).
(2) Pred začetkom uporabe objekta kot
prevzemnega oziroma odjemnega mesta naročnik in odgovorna oseba imetnika
licence opravita ogled objekta in o tem sestavita zapisnik.
(3) Imetnik licence pred podpisom pogodbe
seznani naročnika z razredi prevozov varovanih pošiljk in okoliščinami, ki
zmanjšujejo varnost prevozov pošiljk.
9. člen
(preventivni varnostni ukrepi)
(1) Na prevzemnem in oddajnem mestu za
varovane pošiljke 4., 5. in 6. razreda morajo biti nameščeni tehnični sistemi
za varovanje, s katerimi je mogoče spremljati dogajanje v neposredni okolici
objekta.
(2) Finančne ustanove, kot so Banka Slovenije, banke in njihove poslovalnice, menjalnice in pošte, morajo imeti nameščen
videonadzorni sistem, ki omogoča shranjevanje in naknadno pregledovanje
posnetkov.
(3) Posnetki se hranijo najmanj deset
dni.
(4) Uporaba videonadzornih sistemov in
hranjenje podatkov potekata v skladu z zakonom, ki ureja zasebno varovanje, in
zakonom, ki ureja varstvo osebnih podatkov.
(5) Prevzem in predaja vrednostnih
pošiljk 4., 5. in 6. razreda morata potekati v prostorih, ki so fizično ločeni
od okolice in nepooblaščene osebe nimajo dostopa do teh prostorov.
10. člen
(načrt prevoza)
(1) O prevozu varovane pošiljke 1., 2.
in 3. razreda se izdela načrt prevoza v obliki delovnega naloga, ki se izroči
varnostniku neposredno pred začetkom prevoza.
(2) Za prevoz varovane pošiljke 4., 5.
in 6. razreda mora biti predhodno izdelan operativni načrt ravnanja
varnostnikov pred prevzemom, med prevozom, med morebitnimi postanki in pri
oddaji varovane pošiljke.
(3) Načrti prevozov se hranijo najmanj
leto dni. 
11. člen
(vsebina operativnega načrta za pošiljke
4., 5. in 6. razreda)
(1) Vsebina operativnega načrta
obsega:
-      
osnovne in rezervne smeri vožnje,
-      
število varnostnikov, ki izvajajo prevoz, in njihova osebna imena,
-      
način komunikacije z VNC – šifrant,
-      
kraj prevzema in oddaje varovane pošiljke,
-      
morebitne postanke, ravnanje in ukrepanje varnostnikov ob postankih,
-      
ravnanje posameznega varnostnika ob nepredvidenih okoliščinah (zastoji
ali ovire na cesti, prometne nesreče, okvara vozila, napad na vozilo, bolezen,
poškodba itd.),
-      
način komunikacije s policijo,
-      
ukrepe in dejavnosti v primeru kaznivega dejanja.
(2) Z vsebino operativnega načrta
morajo biti pred prevozom seznanjeni vsi varnostniki, ki sodelujejo pri prevozu
varovane pošiljke. Seznanitev z načrtom potrdijo s podpisom.
(3) Operativni načrti se hranijo najmanj
eno leto.
12. člen
(vozila)
(1) Vozila, s katerimi se opravlja
prevoz ali spremstvo varovanih pošiljk, morajo biti pred začetkom prevoza
vizualno pregledana, redno vzdrževana in preskrbljena z zadostno količino
goriva.
(2) Vozila iz prejšnjega odstavka morajo
biti vedno pod nadzorom imetnika licence, tako da je nepooblaščenim osebam
onemogočen dostop do vozil tudi v času, ko so parkirana in se ne uporabljajo za
prevoz.
13. člen
(nadzor varnostnega menedžerja nad
prevozi)
(1) Varnostni menedžer imetnika licence
je dolžan najmanj enkrat tedensko organizirati nadzor nad spoštovanjem določb
pravilnika in internih navodil o prevozu varovanih pošiljk na terenu in to
ustrezno evidentirati v obliki poročila o izvedenem nadzoru.
(2) Poročila o izvedenem nadzoru se
hranijo najmanj eno leto.
14. člen
(usposabljanje)
(1) Imetniki licence so dolžni
varnostnike usposabljati in seznanjati z novostmi na področju prevoza gotovine
in vrednostnih pošiljk. Dolžni so evidentirati vsebino, čas usposabljanja, prisotnost
varnostnikov in podatke o izvajalcu usposabljanja.
(2) (črtan)
III. PRENOS VAROVANE POŠILJKE
15. člen
(prenos varovane pošiljke)
(1) Varovana pošiljka, ki jo prenaša
varnostnik, ne sme biti mehanično vezana na varnostnika.
(2) Skupna teža posamezne varovane
pošiljke, ki jo prenaša en varnostnik, ne sme presegati 20 kg.
(3) Prenos varovane pošiljke se mora
opraviti na čim krajši razdalji, največ do 300 metrov, po poti, ki je v vidnem polju nadzora in ponoči osvetljena, da se zmanjša tveganje
odtujitve ali napada na varnostnika.
(4) Varovana pošiljka 1. razreda mora
biti med prenosom shranjena v prirejenem kovčku, kaseti ali torbi, ki je
konstruirana tako, da otežuje nasilno odpiranje in odtujitev javlja z zvočnim,
svetlobnim, dimnim ali tehničnim signalom. Ponoči (med 22.00 uro in 06.00 uro)
oziroma v razmerah zmanjšane vidljivosti prenos varovane pošiljke 1. razreda
opravljata najmanj dva oborožena varnostnika.
(5) Varovana pošiljka 2. in 3. razreda mora
biti med prenosom shranjena v prirejenem kovčku, kaseti ali torbi, ki je
opremljena s certificiranim sistemom za barvanje oziroma uničevanje gotovine in
je konstruirana tako, da otežuje nasilno odpiranje in odtujitev javlja z
zvočnim, svetlobnim, dimnim ali tehničnim signalom. Prenos varovanih pošiljk 2.
in 3. razreda opravljata najmanj dva oborožena varnostnika.
IV. PREVOZ VAROVANE POŠILJKE
16. člen
(prevoz varovane pošiljke 1. razreda)
(1) Prevoz varovane pošiljke 1.
razreda se izvaja z dvema oboroženima varnostnikoma.
(2) Prevoz se izvaja s prirejenim
vozilom z naslednjo opremo:
-      
fizično ločen potniški in tovorni del vozila s fiksno in trdo pregradno
steno, ki omogoča shranjevanje varovane pošiljke iz potniškega v tovorni del;
-      
tovorni del brez stekel;
-      
vgrajeno blagajno iz pločevine v tovornem delu, ki omogoča, da se pošiljka
lahko oddaja vanjo skozi režo oziroma odprtino iz potniškega dela;
-      
alarmno napravo, ki se sproži ob nasilnem vstopu;
-      
blokado motorja, ki preprečuje odvoz vozila;
-      
komunikacijski in nadzorni sistem.
(3) Ne glede na določbo tretje alinee
prejšnjega odstavka se prevoz varovane pošiljke lahko opravlja, če je pošiljka
tehnično varovana, tako, da je shranjena v prirejenem kovčku, kaseti ali torbi,
ki je posebej označena in konstruirana, da otežuje nasilno odpiranje in
odtujitev javlja z zvočnim, svetlobnim, dimnim ali tehničnim signalom.
Prevažati se mora v tovornem delu vozila.
(4) Ne glede na prvi odstavek tega člena,
se prevoz varovane pošiljke lahko varuje z enim oboroženim varnostnikom, če je
pošiljka varovana s certificiranim sistemom za barvanje oziroma uničevanje
gotovine.
(5) Varnostniki so opremljeni z
neprebojnimi jopiči ali neprebojnimi srajcami.
17. člen
(prevoz varovane pošiljke 2. razreda)
(1) Prevoz varovane pošiljke 2.
razreda se izvaja z dvema oboroženima varnostnikoma.
(2) Prevoz se izvaja s prirejenim
vozilom z naslednjo opremo:
-      
fizično ločen potniški in tovorni del vozila s fiksno in trdo pregradno
steno;
-      
tovorni del brez stekel;
-      
vgrajeno blagajno v tovornem delu, izdelano iz neprebojne pločevine, v
katero je oteženo vrtati in rezati in je pritrjena z notranje strani na šasijo
vozila in omogoča, da se gotovina lahko oddaja vanjo skozi režo oziroma
odprtino iz potniškega dela;
-      
alarmno napravo, ki se sproži ob nasilnem vstopu;
-      
blokado motorja, ki preprečuje odvoz vozila;
-      
komunikacijski in nadzorni sistem.
(3) Ne glede na določbo tretje alinee
prejšnjega odstavka se prevoz varovane pošiljke lahko opravlja, če je pošiljka
tehnično varovana, tako, da je shranjena v prirejenem kovčku, kaseti ali torbi,
ki je posebej označena in konstruirana, da otežuje nasilno odpiranje in
odtujitev javlja z zvočnim, svetlobnim, dimnim ali tehničnim signalom.
Prevažati se mora v tovornem delu vozila.
(4) Varnostniki so opremljeni z
neprebojnimi jopiči ali neprebojnimi srajcami.
17.a člen
(prevoz varovane pošiljke 3. razreda)
(1) Prevoz varovane pošiljke 3. razreda se
izvaja z najmanj dvema oboroženima varnostnikoma.
(2) Prevoz se opravlja z neprebojnim
vozilom z naslednjo opremo:
-      
ločen prostor za posadko in prostor za tovor;
-      
prostor za posadko, zaščiten s protibalistično zaščito FB 3 z vseh
štirih strani;
-      
prostor za tovor neprodorno zaprt in zunanja vrata, dodatno zaklenjena s
prečno zaporo – ključavnico;
-      
alarmna naprava;
-      
vgrajen sistem za daljinsko blokiranje vozila oziroma motorja z
možnostjo aktiviranja iz VNC;
-      
sistem za komunikacijo brez odpiranja vrat (domofon);
-      
komunikacijski in nadzorni sistem.
(3) Varnostniki so opremljeni z
neprebojnimi jopiči.
18. člen
(prevoz varovane pošiljke 4. razreda)
(1) Prevoz varovane pošiljke 4.
razreda se izvaja z najmanj tremi oboroženimi varnostniki.
(2) Prevoz se opravlja z neprebojnim
vozilom z naslednjo opremo:
-      
ločen prostor za posadko in prostor za tovor,
-      
prostor za posadko, zaščiten s protibalistično zaščito FB 3 z vseh
štirih strani,
-      
prostor za tovor brez stekel in zunanja vrata, dodatno zaklenjena s
prečno zaporo – ključavnico,
-      
alarmna naprava,
-      
vgrajen sistem za daljinsko blokiranje vozila oziroma motorja z
možnostjo aktiviranja iz VNC,
-      
sistem za komunikacijo brez odpiranja vrat (domofon),
-      
komunikacijskim in nadzornim sistemom.
(3) Varnostniki so opremljeni z
neprebojnimi jopiči.
19. člen
(prevoz varovane pošiljke 5. razreda)
(1) Prevoz varovane pošiljke 5.
razreda se izvaja z najmanj tremi oboroženimi varnostniki.
(2) Varnostniki so opremljeni z
zaščitnimi sredstvi, in sicer najmanj z:
-      
neprebojnimi jopiči in
-      
varnostnimi čeladami.
(3) Prevoz se izvaja z neprebojnim
vozilom z naslednjo opremo:
-      
ločeni prostori za tovor, voznika in varnostnika,
-      
vozilo mora biti neprebojno najmanj v kategoriji FB 3 z vseh štirih
bočnih strani,
-      
prostor za tovor brez stekel z vrati z zadnje strani in zagotovljenim
dostopom do pošiljk iz prostora za posadko,
-      
alarmna naprava,
-      
sistem za komunikacijo brez odpiranja vrat /domofon/,
-      
videonadzorni sistem na zadnjem delu vozila z monitorjem v vozniški
kabini,
-      
komunikacijskim sistemom,
-      
nadzorni sistem, preko katerega je možno iz VNC neprekinjeno spremljanje
gibanja pošiljke, in sicer on line na periode najmanj do 1 minute v območju opravljanja
storitve, in s katerim je možno ob vsakem času natančno določiti lokacijo
varovane pošiljke,
-      
vgrajen sistem za daljinsko blokiranje vozila oziroma motorja vozila, ki
ga ni mogoče deaktivirati iz vozila.
(4) Pošiljka se spremlja z osebnim
vozilom, v katerem sta dva oborožena varnostnika. V spremljevalnem vozilu mora
biti nameščena oprema za neposredno komunikacijo z VNC.
20. člen
(prevoz varovane pošiljke 6. razreda)
(1) Prevoz varovane pošiljke 6.
razreda se izvaja z najmanj tremi oboroženimi varnostniki.
(2) Varnostniki so opremljeni z
zaščitnimi sredstvi, in sicer najmanj z:
-      
neprebojnimi jopiči in
-      
varnostnimi čeladami.
(3) Prevoz se izvaja z neprebojnim
vozilom, ki mora imeti poleg opreme, določene v tretjem odstavku prejšnjega
člena, še protibalistično zaščito za izstrelke večjih moči razreda FB 4.
(4) Pošiljka se spremlja z neprebojnim
vozilom najmanj kategorije FB 3 z vseh štirih bočnih strani, v katerem so trije
oboroženi varnostniki. V spremljevalnem vozilu mora biti nameščena oprema za
neposredno komuniciranje z VNC.
21. člen
(obveščanje policije)
(1) Pred izvajanjem prevoza pošiljke 5.
in 6. razreda mora varnostna služba obvestiti operativno-komunikacijski center
generalne policijske uprave (v nadaljnjem besedilu: OKC GPU). Obvestilo mora
biti poslano v pisni obliki najmanj 12 ur pred načrtovanim prevozom.
(2) Obvestilo vsebuje naslednje
podatke:
1.    
kraj in čas začetka prevoza,
2.    
firma in sedež varnostne službe, ki opravlja prevoz,
3.    
podatki o znamki, registrski številki in vrsti vozil, ki opravljajo in
spremljajo prevoz,
4.    
telefonska številka VNC,
5.    
podatki o vodji prevoza,
6.    
kraj in predvideni čas prihoda oziroma končanje prevoza,
7.    
okvirna smer prevoza in drugi pomembnejši podatki.
22. člen
(specifične okoliščine)
Če se prevaža predmet kulturne dediščine
ali druga vrednostna pošiljka, katere zaradi specifičnih okoliščin (različnih
dimenzij in teže, lastnosti varovane pošiljke ali drugih podobnih okoliščin,
npr. zahteva za posebne klimatske razmere) ni mogoče opraviti z neprebojnim
vozilom, se spremstvo opravi z najmanj dvema neprebojnima voziloma s po dvema
oboroženima varnostnikoma.
V. POSEBNE VRSTE PREVOZOV
23. člen
(zračni prevoz)
(1) V primeru zračnega prevoza se
prevoz opravlja v skladu s predpisi, ki urejajo letalstvo in varnost na
letališčih.
(2) Raztovarjanje in natovarjanje
varovane pošiljke je treba opraviti na varovanem območju letališča, tj. na območju,
kamor je dostop omejen in kontroliran.
(3) Raztovarjanje varovanih pošiljk in
natovarjanje varovane pošiljke na letalo se opravi pod neposrednim nadzorom
varnostnikov.
(4) Natovarjanje varovanih pošiljk se
opravi potem, ko je končano vkrcavanje potnikov in prtljage ter ostalega tovora
in ko se vsi ostali udeleženci umaknejo iz okolice letala. Raztovarjanje
vrednostnih pošiljk se opravi neposredno po pristanku letala, ob tem je treba
zagotoviti, da razen nujnega osebja letališča in varnostnikov ni nikogar v
okolici letala.
24. člen
(železniški prevoz in ladijski prevoz)
(1) Varovano pošiljko, ki se prevaža
po železnici ali z ladjo, je treba naložiti v primerno blagajno, ki se zaklene
in zapečati.
(2) Raztovarjanje in natovarjanje
varovane pošiljke se opravi pod neposrednim nadzorom varnostnikov.
(3) Varovana pošiljka, ki se prevaža
po železnici, se varuje tako, da se pošiljka in spremstvo namestita v poseben
kupe. Če se pošiljka prevaža s tovornim vlakom, se spremstvo nahaja v istem ali
najbližjem vagonu, če je to možno glede na kompozicijo vlaka.
VI. RAVNANJE VARNOSTNIKOV
25. člen
(povečanje tveganja)
(1) Pred in med prevozom so
varnostniki pozorni na podatke in druge okoliščine, ki povečujejo tveganje
(sumljive osebe, parkirana vozila, zadrževanje oseb v bližini prevzemnega ali
oddajnega mesta itd.).
(2) Varnostnik, ki ugotovi okoliščine,
navedene v prejšnjem odstavku, o tem sestavi pisno poročilo. Varnostni menedžer
imetnika licence pošlje poročilo policiji, na območju katere je bila takšna
okoliščina ugotovljena, takoj ko je to možno, najkasneje pa v roku 24 ur.
(3) V primeru, da določena okoliščina
pomeni takšno tveganje, da bi bilo nevarno odlašati s poročanjem policiji,
varnostnik, operater VNC ali varnostni menedžer imetnika licence o tem takoj
obvesti policijo.
26. člen
(ravnanje voznika)
(1) Voznik vozila za prevoz varovane
pošiljke 3., 4., 5. in 6. razreda, le-tega med prevozom in postanki ne sme
zapuščati. Med postankom morajo biti vrata vozila zaklenjena, varnostnik pa
mora opazovati okolico.
(2) V primeru nepredvidenih postankov
zaradi višje sile mora varnostnik pred izstopom iz vozila preko komunikacijskih
sredstev obvestiti operaterja VNC o razlogih za postanek in dobiti njegovo
odobritev zanj.
27. člen
(ravnanje ob ogrožanju)
V primeru ogrožanja vozila za prevoz
varovane pošiljke ali napada nanj, na spremljevalno vozilo ali na prenašalca
varovane pošiljke mora varnostnik sprožiti ustrezne alarmne naprave ter
obvestiti VNC in policijo.
28. člen
(ravnanje operaterjev VNC)
(1) Operater VNC ob ugotovitvi
nepravilnosti (nepredvideni postanki, druge nepredvidene okoliščine) ali
sprožitvi alarma takoj vzpostavi komunikacijo s posadko v vozilu in aktivira
slikovno ali zvočno snemanje v vozilu ali snemanje komunikacije v VNC.
(2) Ob izgubi signala, ki omogoča
komunikacijo ali spremljanje vozila, operater vzpostavi rezervno komunikacijo.
VII. EVIDENCE VAROVANIH POŠILJK IN ZAČASNO DEPONIRANJE
29. člen
(evidenca prevzema in oddaje varovane
pošiljke)
(1) Naročnik mora varovano pošiljko
namestiti v ustrezno embalažo (plastična kaseta, vrečka itd.) in jo zaščititi
tako, da je vidno vsako nepooblaščeno odpiranje.
(2) Varovana pošiljka mora biti
označena tako, da je možna sledljivost (številka pošiljke, nazivni kartoni,
amanetna knjiga ipd.).
(3) Varovane pošiljke morajo biti
razvrščene in označene tako, da ni možnosti zamenjave, če se opravlja prevoz na
več oddajnih mest.
(4) Evidenca prevzema/predaje pošiljke
se izvede s spremno dokumentacijo, s katero prevzemnik in izročitelj dokazujeta
prevzem/predajo pošiljke. Prevzemnik in izročitelj potrdita prevzem/predajo na
spremni dokumentaciji z lastnoročnim podpisom.
(5) V primeru predaje pošiljke v
dnevno-nočni trezor (v nadaljnjem besedilu: DNT) varnostnik dokazuje predajo
varovane pošiljke s potrdilom o opravljeni oddaji v DNT.
30. člen
(začasno deponiranje pošiljke)
Če varovane pošiljke ni možno oddati na
prevzemnem mestu, se ta lahko začasno deponira v trezorju zasebnovarnostne
družbe, ločeno od drugih varovanih pošiljk ali vidno označena tako, da jo je
mogoče ločiti na prvi pogled.
VIII. OSEBE IZ DRŽAV ČLANIC EVROPSKE UNIJE
31. člen
(tuje družbe)
(1) Družbe za zasebno varovanje iz
držav Evropske unije, ki prevažajo varovane pošiljke preko ozemlja Republike
Slovenije, morajo v skladu z zakonom, ki ureja zasebno varovanje, pridobiti
pisno soglasje ministrstva, pristojnega za notranje zadeve.
(2) Tuja družba mora v primeru
prevozov 4., 5. in 6. razreda najmanj 24 ur pred vstopom v državo obvestiti OKC
GPU. Pisno obvestilo vsebuje podatke iz 21. člena tega pravilnika.
(3) V primeru, da se vrednostna
pošiljka nahaja na ozemlju Republike Slovenije le določen čas (razstava umetniških
del, predmeti kulturne dediščine itd.) in okoliščine narekujejo sprejem
posebnih operativnih ukrepov za varovanje pošiljke (organizacija varovanja,
sodelovanje policije in drugih služb itd.), je treba tako pošiljko najaviti OKC
GPU najmanj 10 dni pred prevozom.

Pravilnik
o načinu prevoza in varovanja denarja ter drugih vrednostnih pošiljk (Uradni
list RS, št. 96/05) vsebuje naslednjo prehodno in
končno določbo:
»IX. PREHODNA IN KONČNA DOLOČBA
32. člen
(uskladitev
obsega varovanja)
Imetniki licenc za fizično varovanje in
prevoz denarja in varovanja denarja ter drugih vrednostnih pošiljk morajo
uskladiti varovanje varovanih pošiljk s tem pravilnikom do 2. januarja
2006.
33. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o načinu prevoza in varovanja denarja ter drugih vrednostnih pošiljk
(Uradni list RS, št. 16/08) vsebuje naslednji prehodni in
končno določbo:
»PREHODNI DOLOČBI
18. člen
(1) Imetniki licenc za prevoz
denarja in drugih vrednostnih pošiljk morajo uskladiti prevoze varovanih
pošiljk s tem pravilnikom v šestih mesecih od uveljavitve tega pravilnika.
(2) Ministrstvo za notranje zadeve
izda imetnikom licenc nove licence po kategorijah v skladu s tem pravilnikom v
šestih mesecih od uveljavitve tega pravilnika.
KONČNA DOLOČBA
19. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o dopolnitvi Pravilnika o načinu
prevoza in varovanja denarja ter drugih vrednostnih pošiljk (Uradni list RS,
št. 81/08) vsebuje naslednjo končno določbo:
»2. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o načinu prevoza in varovanja denarja ter drugih vrednostnih pošiljk
(Uradni list RS, št. 86/09) vsebuje naslednjo prehodno in
končno določbo:
»PREHODNA DOLOČBA
14. člen
Imetniki licenc za prevoz in varovanje
denarja ter drugih vrednostnih pošiljk morajo uskladiti prevoze varovanih
pošiljk s tem pravilnikom v osmih mesecih od uveljavitve tega pravilnika.
KONČNA DOLOČBA
15. člen
Ta pravilnik začne veljati petnajsti dan po
objavi v Uradnem listu Republike Slovenije.«.