I. UVODNE DOLOČBE
1. člen
(vsebina)
(1) S tem sklepom se
ustanovi Javna agencija za znanstvenoraziskovalno in inovacijsko dejavnost
Republike Slovenije.
(2) Javna agencija za
znanstvenoraziskovalno in inovacijsko dejavnost Republike Slovenije (v nadaljnjem
besedilu: agencija) je pravna naslednica Javne agencije za raziskovalno
dejavnost Republike Slovenije (v nadaljnjem besedilu: ARRS), ki je bila
ustanovljena s Sklepom o ustanovitvi Javne agencije za raziskovalno dejavnost
Republike Slovenije (Uradni list RS, št. 103/22 in 125/22).
II. STATUSNE DOLOČBE
2. člen
(pravna osebnost in ustanoviteljstvo)
(1) Agencija je pravna
oseba javnega prava in je posredni uporabnik proračuna Republike Slovenije v
skladu s predpisi s področja javnih financ in javnih agencij.
(2) Agencija nastopa v
pravnem prometu v svojem imenu in za svoj račun, in sicer v okviru nalog,
določenih z Zakonom o znanstvenoraziskovalni in inovacijski dejavnosti (Uradni
list RS, št. 186/21 in 40/23; v nadaljnjem besedilu: Zakon o
znanstvenoraziskovalni in inovacijski dejavnosti), in nalog, določenih s tem
sklepom.
(3) Ustanovitelj
agencije je Republika Slovenija, ustanoviteljske pravice in obveznosti izvršuje
Vlada Republike Slovenije (v nadaljnjem besedilu: vlada).
(4) Agencija pridobi
pravno sposobnost z dnem vpisa v sodni register.
3. člen
(ime agencije)
(1) Ime agencije je:
Javna agencija za znanstvenoraziskovalno in inovacijsko dejavnost Republike
Slovenije.
(2) Ime agencije v
angleškem jeziku je: Slovenian Research and Innovation Agency.
(3) Skrajšano ime
agencije je: ARIS.
4. člen
(sedež agencije)
(1) Sedež agencije je v
Ljubljani. Poslovni naslov agencije je: Ljubljana, Bleiweisova cesta 30.
(2) Poslovni naslov se
lahko spremeni s statutom agencije. Sprememba poslovnega naslova ne pomeni
spremembe tega sklepa.
5. člen
(žig agencije)
Agencija uporablja pri poslovanju žig z besedilom imena
agencije. Žig lahko vsebuje tudi znak oziroma logotip agencije. Podrobno se žig
opredeli v statutu agencije.
III. NAMEN, DEJAVNOST IN NALOGE AGENCIJE
6. člen
(namen agencije)
(1) Vloga agencije je
opravljanje strokovnih, razvojnih in izvršilnih nalog v zvezi z izvajanjem
sprejete Znanstvenoraziskovalne in inovacijske strategije Slovenije oziroma
njenih posameznih delov, drugih strateških dokumentov države in Evropske unije
(v nadaljnjem besedilu: EU) ter izvajanje drugih nalog spodbujanja
znanstvenoraziskovalne in inovacijske dejavnosti v skladu z namenom, določenim
v tem sklepu, in morebitnimi usmeritvami ministrstva, pristojnega za znanost in
inovacije, ki morajo biti pri posameznih ukrepih usklajene z ministrstvi, ki
zanje zagotavljajo sredstva.
(2) Agencija opravlja z
Zakonom o znanstvenoraziskovalni in inovacijski dejavnosti določene naloge v
javnem interesu za zagotovitev trajnega, strokovnega in neodvisnega odločanja o
izbiri aktivnosti znanstvenoraziskovalne in inovacijske dejavnosti, ki se
financirajo iz državnega proračuna.
7. člen
(dejavnosti agencije)
Dejavnosti agencije so razvrščene v skladu z uredbo, ki ureja
standardno klasifikacijo dejavnosti:

J/58.1 

Izdajanje knjig,
  periodike in drugo založništvo,


J/63.1 

Obdelava podatkov
  in s tem povezane dejavnosti, obratovanje spletnih portalov,


J/63.110

Obdelava podatkov
  in s tem povezane dejavnosti,


J/63.12 

Obratovanje
  spletnih portalov,


M/70.2 

Podjetniško in
  poslovno svetovanje,


M/72 

Znanstvena
  raziskovalna in razvojna dejavnost,


M/73.2 

Raziskovanje trga
  in javnega mnenja,


N/77.4 

Dajanje pravic
  uporabe intelektualne lastnine v zakup, razen avtorsko zaščitenih del,


N/82.1 

Pisarniške
  dejavnosti,


N/82.300

Organiziranje razstav,
  sejmov, srečanj,


N/82.990

Drugje
  nerazvrščene spremljajoče dejavnosti za poslovanje,


O/84.110

Splošna dejavnost
  javne uprave,


O/84.130

Urejanje
  gospodarskih področij za učinkovitejše poslovanje,


P/85.5 

Drugo
  izobraževanje, izpopolnjevanje in usposabljanje,


P/85.59 

Drugo nerazvrščeno
  izobraževanje, izpopolnjevanje in usposabljanje,


R/91.012

Dejavnost arhivov,


R/94.120

Dejavnost
  strokovnih združenj.

8. člen
(naloge agencije na področju znanstvenoraziskovalne
dejavnosti)
Agencija na področju znanstvenoraziskovalne dejavnosti
opravlja zlasti naslednje naloge:
1.     
izvaja stabilno financiranje znanstvenoraziskovalne dejavnosti iz 1.
točke drugega odstavka 12. člena Zakona o znanstvenoraziskovalni in inovacijski
dejavnosti in z njim povezane evalvacije ter sodeluje v postopku priprave in
izvedbe pogajanj za sklenitev pogodbe o stabilnem financiranju
znanstvenoraziskovalne dejavnosti iz 28. člena Zakona o znanstvenoraziskovalni
in inovacijski dejavnosti;
2.     
na podlagi neodvisne ter po metodologiji, merilih in postopkih
mednarodno primerljive evalvacije, razen če zakon ne določa drugače, odloča o
izbiri aktivnosti znanstvenoraziskovalne dejavnosti, ki so opredeljene v 2.
točki drugega odstavka 12. člena Zakona o znanstvenoraziskovalni in inovacijski
dejavnosti, ter izvaja njihovo financiranje;
3.     
spremlja izvedbo aktivnosti znanstvenoraziskovalne dejavnosti, ki jih
financira, in v tem okviru spremlja predvsem znanstveno odličnost ter širši
družbeni in gospodarski vpliv;
4.     
nadzira zakonitost glede namenske porabe dodeljenih finančnih sredstev
za izvajanje aktivnosti znanstvenoraziskovalne dejavnosti, ki jih financira;
5.     
spodbuja in financira mednarodno sodelovanje, še posebej v okviru
evropskega raziskovalnega prostora;
6.     
sofinancira projekte, opredeljene v 5. točki drugega odstavka 12. člena
Zakona o znanstvenoraziskovalni in inovacijski dejavnosti, pri katerih je
postopek razpisa za dodelitev sredstev izveden na evropski oziroma
transnacionalni ravni in ki so bili izbrani v sofinanciranje na podlagi
mednarodnih evalvacij in finančnih uskladitev v okviru programov in sodelovanj,
h katerim je pristopila Republika Slovenija oziroma agencija v skladu z
razpoložljivimi proračunskimi sredstvi;
7.     
pripravi in izvaja instrumente iz 6. točke drugega odstavka 12. člena
Zakona o znanstvenoraziskovalni in inovacijski dejavnosti za neposredno
financiranje aktivnosti znanstvenoraziskovalne dejavnosti, ki so bile na
mednarodnih razpisih odlično ocenjene in ne financirane;
8.     
pripravi in izvaja instrumente iz 7. točke drugega odstavka 12. člena Zakona
o znanstvenoraziskovalni in inovacijski dejavnosti za neposredno financiranje
aktivnosti znanstvenoraziskovalne dejavnosti, ki so bile izbrane v
sofinanciranje v okviru centralnih programov EU in ki omogočajo dopolnjevanje z
drugimi evropskimi ali državnimi sredstvi;
9.     
pripravi in izvaja instrumente iz 8. in 9. točke drugega odstavka 12.
člena Zakona o znanstvenoraziskovalni in inovacijski dejavnosti;
10.  
vodi zbirke podatkov, določene z Zakonom o znanstvenoraziskovalni in
inovacijski dejavnosti;
11.  
vodi register zasebnih raziskovalcev;
12.  
sodeluje pri načrtovanju državne raziskovalne politike;
13.  
skladno s predpisi ministrstvu, pristojnemu za znanost, pošilja letne
programe dela in finančne načrte, kadrovske načrte, letna poročila in
periodične samoevalvacije svojega delovanja;
14.  
spodbuja sodelovanje raziskovalnih organizacij z družbo in
gospodarstvom;
15.  
razvija in vzdržuje sistem kakovosti in učinkovitosti svojega delovanja;
16.  
izvaja sofinanciranje na podlagi javnega povabila zainteresiranim
izvajalcem, ki ga izvede v skladu s tretjim odstavkom 23. člena in tretjim
odstavkom 35. člena Zakona o znanstvenoraziskovalni in inovacijski dejavnosti;
17.  
izvaja druge naloge v skladu z Zakonom o znanstvenoraziskovalni in
inovacijski dejavnosti, tem sklepom, morebitnimi usmeritvami ministrstva,
pristojnega za znanost, ter sprejetim letnim programom dela in finančnim
načrtom.
9. člen
(naloge agencije na področju inovacijske dejavnosti)
Agencija na področju inovacijske dejavnosti opravlja zlasti
naslednje naloge:
1.     
izvaja programe in ukrepe za spodbujanje tehnološkega razvoja in
inovacijske dejavnosti s kontinuiranim izvajanjem instrumentov v skladu s 14.
členom Zakona o znanstvenoraziskovalni in inovacijski dejavnosti;
2.     
izvaja promocijo tehnološkega razvoja in inovacijske dejavnosti ter prenosa
znanja med gospodarstvom, visokošolskimi zavodi, raziskovalnimi in
izobraževalnimi organizacijami, državo in drugimi deležniki;
3.     
zagotavlja svetovanje in strokovno podporo nosilcem projektov za razvoj
izdelkov, razvoj sistemskih rešitev, proizvodnih procesov in storitev pri
pridobivanju informacij in finančnih virov;
4.     
spodbuja mednarodno sodelovanje, prenos in uporabo mednarodnega
tehnološkega znanja in inovacijske dejavnosti;
5.     
spodbuja povezovanje in prenos znanja gospodarstva z visokošolskimi
zavodi, raziskovalnimi in izobraževalnimi organizacijami, državo in drugimi
deležniki;
6.     
spremlja izvajanje programov in ukrepov, vrednoti učinke inovacijske in
tehnološko razvojne politike in vlaganj v znanstvenoraziskovalno ter
inovacijsko dejavnost za povečanje konkurenčnosti gospodarstva;
7.     
zagotavlja podatke za usmerjanje in izvajanje inovacijske politike ter v
okviru svoje dejavnosti in pristojnosti sodeluje z drugimi organizacijami na
področju znanstvenoraziskovalne in inovacijske dejavnosti;
8.     
skrbi za pridobivanje dodatnih sredstev za izvajanje
Znanstvenoraziskovalne in inovacijske strategije Slovenije;
9.     
sodeluje pri načrtovanju nacionalne tehnološko razvojne in inovacijske
politike;
10.  
skladno s predpisi skrbi za redno poročanje o izvajanju letnih
programov, uresničevanju finančnih načrtov in učinkih ministrstvu, pristojnemu
za gospodarstvo in ministrstvu, pristojnemu za inovacije;
11.  
zagotavlja javnost dela in skrbi za informiranje javnosti o usmeritvah
in učinkih inovacijske politike;
12.  
opravlja druge strokovne naloge skladno z namenom, za katerega je bila
ustanovljena.
10. člen
(izvajanje nalog agencije)
(1) Za urejanje pravnih
razmerij na podlagi javnega pooblastila v Zakonu o znanstvenoraziskovalni in
inovacijski dejavnosti agencija izdaja splošne akte, ki se objavijo v Uradnem
listu Republike Slovenije.
(2) Za odločanje v
posamičnih javnopravnih stvareh agencija izdaja posamične upravne akte.
IV. NOTRANJA ORGANIZIRANOST
11. člen
(notranje organiziranje agencije)
Notranjo organiziranost agencije določata statut in splošni
akt o notranji organizaciji in sistemizaciji delovnih mest agencije.
V. ORGANI AGENCIJE
12. člen
(organi agencije)
Organi agencije so upravni odbor agencije (v nadaljnjem
besedilu: upravni odbor), direktor agencije, znanstveni svet agencije (v
nadaljnjem besedilu: znanstveni svet) in inovacijski svet agencije (v
nadaljnjem besedilu: inovacijski svet).
1. Upravni odbor
13. člen
(število članov upravnega odbora)
(1) Upravni odbor ima
devet članov. Člane upravnega odbora imenuje in razrešuje vlada.
(2) Predsednika in
namestnika izvolijo člani upravnega odbora med svojimi člani.
(3) Člane upravnega
odbora imenuje vlada za mandatno obdobje dveh let. Člani upravnega odbora so
lahko imenovani za največ dva zaporedna mandata.
14. člen
(sestava upravnega odbora)
Vlada imenuje v upravni odbor štiri člane predstavnike
ustanovitelja (in sicer dva na predlog ministrstva, pristojnega za znanost in
inovacije, enega na predlog ministrstva, pristojnega za gospodarstvo, in enega
na predlog ministrstva, pristojnega za finance), dva člana na predlog
Gospodarske zbornice Slovenije ter po enega člana na predlog Rektorske
konference Republike Slovenije, Koordinacije samostojnih raziskovalnih
inštitutov Slovenije in reprezentativnih sindikatov za področje
znanstvenoraziskovalne dejavnosti.
15. člen
(imenovanje članov upravnega odbora)
Gospodarska zbornica Slovenije predlaga v imenovanje eno
kandidatko ženskega spola in enega kandidata moškega spola. Ostali
predlagatelji iz prejšnjega člena predlagajo v imenovanje eno kandidatko ženskega
spola in enega kandidata moškega spola, izmed katerih minister, pristojen za
znanost, izbere člana na način, da je v celotni sestavi upravnega odbora
upoštevana uravnotežena zastopanost spolov skladno z zakonom, ki ureja enake
možnosti spolov.
16. člen
(pogoji za imenovanje člana upravnega odbora)
(1) Za člana upravnega
odbora je lahko imenovana oseba, ki izpolnjuje naslednje pogoje:
1.     
ima najmanj izobrazbo, pridobljeno po študijskem programu prve stopnje,
oziroma izobrazbo, ki ustreza ravni izobrazbe, pridobljene po študijskih
programih prve stopnje, in je v skladu z zakonom, ki ureja slovensko ogrodje
kvalifikacij, uvrščena na 7. raven;
2.     
je strokovnjak s področja dela oziroma dejavnosti agencije;
3.     
ni bila pravnomočno obsojena zaradi naklepnega kaznivega dejanja, ki se
preganja po uradni dolžnosti, na nepogojno kazen zapora v trajanju več kot šest
mesecev;
4.     
ni zaposlena v agenciji;
5.     
ni funkcionar v izvršilni veji oblasti;
6.     
ne opravlja dela oziroma dejavnosti na področju, na katerem obstaja
možnost konflikta med njegovimi zasebnimi in javnimi interesi agencije.
(2) Člani upravnega
odbora ne smejo biti člani poslovodstev gospodarskih družb, direktorji
raziskovalnih organizacij in njihovi pomočniki, rektorji, prorektorji, dekani,
prodekani oziroma člani upravnih odborov raziskovalnih organizacij.
(3) Član upravnega
odbora, predstavnik ustanovitelja, je lahko hkrati član v največ treh organih
nadzora ali upravljanja pravnih oseb javnega sektorja, v katerih vlogo
ustanovitelja v imenu Republike Slovenije izvršuje vlada.
(4) Član upravnega
odbora, predstavnik ustanovitelja, ki je javni uslužbenec in je zaposlen v
državnem organu, je lahko hkrati član v največ dveh organih nadzora ali
upravljanja pravnih oseb javnega sektorja, v katerih vlogo ustanovitelja v
imenu Republike Slovenije izvršuje vlada.
17. člen
(pristojnosti upravnega odbora)
(1) Upravni odbor je
organ upravljanja in ima naslednje pristojnosti:
1.     
nadzira vodenje poslov ter finančno in premoženjsko stanje agencije;
2.     
sprejema večletne strategije razvoja agencije;
3.     
sprejema periodična poročila o doseženih ciljih in rezultatih ter v
zvezi s tem oblikuje svoja poročila, pri katerih navede ugotovitve, stališča in
priporočila;
4.     
sprejema splošne akte agencije za izvrševanje javnih pooblastil;
5.     
sprejema statut;
6.     
na predlog znanstvenega sveta sprejme kriterije za izkazovanje
mednarodne primerljivosti raziskovalnih rezultatov vodje raziskovalnega
programa in projekta;
7.     
imenuje zunanjega revizorja za pregled finančnega poslovanja agencije;
8.     
lahko zahteva informacije glede katerega koli poročila ali zadeve, ki se
nanaša na poslovanje agencije;
9.     
izvede javni natečaj za imenovanje direktorja agencije;
10.  
vladi predlaga imenovanje oziroma razrešitev direktorja agencije;
11.  
v skladu s predpisi sprejema programe dela ter finančne in kadrovske načrte;
12.  
v skladu s predpisi sprejema letna poročila o delu agencije;
13.  
v skladu s predpisi odloča o uporabi presežka prihodkov nad odhodki in o
pokrivanju presežka odhodkov nad prihodki;
14.  
imenuje strokovne komisije in druga delovna telesa za izvajanje nalog iz
svoje pristojnosti;
15.  
sprejema periodične samoevalvacije delovanja agencije;
16.  
opravlja druge naloge, določene z Zakonom o znanstvenoraziskovalni in
inovacijski dejavnosti ter tem sklepom.
(2) Naloge upravnega
odbora iz prejšnjega odstavka se lahko podrobneje opredelijo v statutu
agencije.
(3) Člani upravnega
odbora morajo pri svojem delu ravnati nepristransko in s skrbnostjo dobrega
gospodarstvenika ter varovati poslovne skrivnosti agencije. Za kršitev dolžne
skrbnosti ali zaradi kršitve varovanja poslovne skrivnosti so odškodninsko
odgovorni po splošnih načelih obligacijskega prava.
(4) Člani upravnega
odbora v času opravljanja funkcije ne smejo kandidirati za sredstva agencije za
financiranje znanstvenoraziskovalne dejavnosti iz 2. točke drugega odstavka 12.
člena Zakona o znanstvenoraziskovalni in inovacijski dejavnosti oziroma za
sredstva agencije za izvajanje programov in ukrepov za spodbujanje tehnološkega
razvoja in inovacijske dejavnosti iz 1. točke drugega odstavka 44. člena Zakona o znanstvenoraziskovalni in
inovacijski dejavnosti.
(5) Način dela
upravnega odbora se določi s poslovnikom upravnega odbora.
18. člen
(odločanje upravnega odbora)
(1) Upravni odbor
sprejema odločitve z večino glasov svojih članov.
(2) Glasovanje o
predlogu za imenovanje oziroma razrešitev direktorja agencije je tajno.
19. člen
(predčasna razrešitev člana upravnega odbora)
Vlada lahko predčasno razreši člana upravnega odbora agencije
v primerih in po postopku, ki ga določa zakon, ki ureja javne agencije.
2. Direktor agencije
20. člen
(imenovanje direktorja agencije)
(1) Direktorja agencije
(v nadaljnjem besedilu: direktor) imenuje in razrešuje vlada na predlog
upravnega odbora. Za imenovanje se predhodno izvede javni natečaj. Direktor je
imenovan za pet let in je lahko vnovič imenovan.
(2) Pogodbo o
zaposlitvi ter ciljih in pričakovanih rezultatih dela z direktorjem podpiše
ustanovitelj oziroma po pooblastilu minister, pristojen za znanost in
inovacije.
21. člen
(pogoji za imenovanje direktorja)
Za direktorja je lahko imenovana oseba, ki izpolnjuje
naslednje pogoje:
1.     
ima izobrazbo, pridobljeno po študijskem programu druge stopnje, oziroma
izobrazbo, ki ustreza ravni izobrazbe, pridobljene po študijskih programih
druge stopnje, in je v skladu z zakonom, ki ureja slovensko ogrodje kvalifikacij,
uvrščena na 8. raven;
2.     
ima najmanj deset let delovnih izkušenj na področju dela agencije;
3.     
je usposobljena za vodenje, upravljanje in usklajevanje dela;
4.     
ima vodstvene izkušnje na področju znanstvenoraziskovalne in inovacijske
dejavnosti;
5.     
lahko izkaže aktivno znanje najmanj enega svetovnega jezika;
6.     
je strokovnjak na področju dela oziroma dejavnosti javne agencije;
7.     
ni bila pravnomočno obsojena zaradi naklepnega kaznivega dejanja, ki se
preganja po uradni dolžnosti, na nepogojno kazen zapora v trajanju več kot šest
mesecev;
8.     
je državljan Republike Slovenije.
22. člen
(pristojnost in odgovornost direktorja)
(1) Direktor kot
poslovodni organ vodi, zastopa in predstavlja agencijo ter je odgovoren za
zakonitost dela agencije.
(2) Direktor zagotavlja,
da agencija posluje v skladu s predpisi, tem sklepom in splošnimi akti
agencije.
(3) Direktor je za
svoje delo odgovoren upravnemu odboru in vladi.
(4) Direktor mora pri
svojem delu ravnati nepristransko in s skrbnostjo dobrega strokovnjaka ter
varovati poslovne skrivnosti agencije. Direktor odgovarja agenciji za škodo, ki
jo je povzročil s svojim nevestnim oziroma protipravnim ravnanjem, po splošnih
načelih obligacijskega prava.
23. člen
(naloge direktorja)
(1) Direktor opravlja
naslednje naloge:
1.     
upravnemu odboru predlaga v sprejetje splošne akte za izvrševanje javnih
pooblastil in statut;
2.     
sprejema akt o notranji organizaciji in sistemizaciji delovnih mest;
3.     
sprejema druge splošne akte agencije, s katerimi se urejajo vprašanja,
pomembna za delo in poslovanje agencije;
4.     
sprejema akte v posamičnih zadevah iz pristojnosti agencije, če s
predpisi ni določeno drugače;
5.     
imenuje strokovne komisije in druga delovna oziroma posvetovalna telesa
za izvajanje nalog iz svoje pristojnosti;
6.     
opravlja druge naloge, ki so določene v Zakonu o znanstvenoraziskovalni
in inovacijski dejavnosti, drugih zakonih, tem sklepu in statutu.
(2) Naloge direktorja
se podrobneje opredelijo v statutu agencije v skladu s tem sklepom.
24. člen
(prenehanje funkcije direktorja)
Če direktorju preneha funkcija, vlada na predlog upravnega
odbora do imenovanja direktorja brez javnega natečaja imenuje vršilca
dolžnosti, vendar najdalj za dobo šest mesecev.
25. člen
(predčasna razrešitev direktorja)
Direktorja lahko predčasno razreši vlada v primerih in po
postopku, ki ga določa zakon, ki ureja javne agencije.
3. Znanstveni svet
26. člen
(sestava znanstvenega sveta)
V znanstvenem svetu je šest članov, tako da so zastopana vsa
področja znanstvenih ved, upošteva pa se tudi uravnotežena zastopanost raziskovalnih
organizacij.
27. člen
(pogoji za imenovanje člana znanstvenega sveta)
(1) Člani znanstvenega
sveta so uveljavljeni raziskovalci.
(2) Člani znanstvenega
sveta v času opravljanja funkcije ne smejo kandidirati za sredstva agencije za
financiranje znanstvenoraziskovalne dejavnosti iz 2. točke drugega odstavka 12.
člena Zakona o znanstvenoraziskovalni in inovacijski dejavnosti.
28. člen
(doba in omejitve imenovanja člana znanstvenega sveta)
(1) Znanstveni svet na
predlog Razvojnega sveta Republike Slovenije imenuje vlada za dve leti, pri
čemer je posamezni član znanstvenega sveta lahko imenovan za največ en
zaporedni mandat.
(2) Direktorji
raziskovalnih organizacij in njihovi pomočniki ter namestniki, rektorji,
prorektorji in dekani ne smejo biti člani znanstvenega sveta.
29. člen
(pristojnosti znanstvenega sveta)
(1) Znanstveni svet je
najvišje strokovno telo agencije, ki oblikuje predlog finančno ovrednotenih
prednostnih seznamov za izbor raziskovalnih aktivnosti in opravlja na področju
znanstvenoraziskovalne dejavnosti tudi naslednje naloge:
1.     
sprejema strokovna izhodišča za pripravo splošnih aktov agencije za
izvrševanje javnih pooblastil;
2.     
sprejema metodologije ocenjevanja za posamezne ocenjevalne postopke;
3.     
usklajuje in organizira evalvacijske postopke agencije;
4.     
oblikuje evalvacijske ocene o raziskovalni in razvojni kakovosti;
5.     
spremlja stanje in vrednoti razvoj znanstvenoraziskovalne dejavnosti v
Republiki Sloveniji z vidika raziskovalne in razvojne kakovosti;
6.     
sprejema programe razvoja znanstvenoraziskovalne dejavnosti za posamezno
znanstveno vedo oziroma raziskovalno področje;
7.     
pripravlja predloge za oblikovanje in izvajanje ciljev ter instrumentov
znanstvenoraziskovalne politike;
8.     
pripravlja poročila o rezultatih znanstvenoraziskovalne dejavnosti;
9.     
opravlja druge naloge s področja evalvacijskih postopkov agencije.
(2) Način oblikovanja
in podrobnejša opredelitev nalog znanstvenega sveta se določita v statutu
agencije v skladu s tem sklepom.
30. člen
(stalna in občasna telesa znanstvenega sveta)
(1) Znanstveni svet
lahko ustanovi stalna strokovna telesa in zunanje ekspertne panele za izvajanje
nalog ter komisije in druga delovna telesa za izvedbo posameznih strokovnih
nalog.
(2) Stalna strokovna
telesa znanstvenega sveta so znanstvenoraziskovalni sveti za posamezne
znanstvene vede. Stalna strokovna telesa spremljajo, analizirajo in nadzorujejo
izvajanje aktivnosti znanstvenoraziskovalnih dejavnosti na svojem področju, ki
jih financira agencija.
(3) Zunanji ekspertni
paneli so ustanovljeni za izvedbo ocenjevanja prijav, prispelih na javne
razpise in javne pozive agencije, ter druge naloge v skladu z Zakonom o
znanstvenoraziskovalni in inovacijski dejavnosti in splošnimi akti agencije.
(4) Način oblikovanja
in naloge strokovnih teles se podrobneje opredelijo v splošnem aktu agencije.
4. Inovacijski svet
31. člen
(sestava inovacijskega sveta)
Inovacijski svet ima sedem članov, in sicer po enega
predstavnika razvojno inovacijskih partnerstev, podpornega okolja za inovacije,
Inženirske akademije Slovenije, SID banke, Slovenskega podjetniškega sklada in
Gospodarske zbornice Slovenije ter enega predstavnika na usklajen predlog
Rektorske konference Slovenije in Koordinacije samostojnih raziskovalnih
inštitutov Slovenije.
32. člen
(pogoji za imenovanje člana inovacijskega sveta)
(1) Člani inovacijskega
sveta so uveljavljeni strokovnjaki s področja inovacijske dejavnosti.
(2) Član poslovodstva
gospodarskih družb ne sme biti član inovacijskega sveta.
(3) Člani inovacijskega
sveta v času opravljanja funkcije ne smejo kandidirati za sredstva agencije iz
1. točke drugega odstavka 44. člena Zakona o znanstvenoraziskovalni in
inovacijski dejavnosti.
33. člen
(doba in omejitve imenovanja člana inovacijskega sveta)
Inovacijski svet na predlog Razvojnega sveta Republike
Slovenije imenuje vlada za dve leti, pri čemer je posamezni član inovacijskega
sveta lahko imenovan za največ en zaporedni mandat.
34. člen
(pristojnosti inovacijskega sveta)
Inovacijski svet je najvišje strokovno telo agencije na
področju inovacijske dejavnosti, ki obravnava vprašanja s področja inovacijske
dejavnosti in razvoja programov in ukrepov za spodbujanje tehnološkega razvoja
in inovativnosti ter opravlja na področju inovacijske dejavnosti tudi naslednje
naloge:
1.     
sprejema strokovna izhodišča za pripravo splošnih aktov agencije za
izvrševanje javnih pooblastil;
2.     
ustanavlja stalna strokovna telesa in zunanje ekspertne panele ter druga
delovna telesa za izvedbo posameznih nalog;
3.     
sprejema metodologije ocenjevanja za posamezne ocenjevalne postopke;
4.     
usklajuje in organizira evalvacijske postopke agencije;
5.     
spremlja stanje in vrednoti razvoj inovacijske dejavnosti s področja
dela agencije;
6.     
pripravlja predloge za oblikovanje in izvajanje instrumentov inovacijske
dejavnosti s področja dela agencije;
7.     
pripravlja poročila o rezultatih inovacijske dejavnosti;
8.     
druge naloge s področja evalvacijskih postopkov agencije;
9.     
druge naloge, opredeljene v statutu agencije.
35. člen
(stalna in občasna telesa inovacijskega sveta)
(1) Inovacijski svet
lahko ustanovi stalna strokovna telesa in zunanje ekspertne panele za izvajanje
nalog ter komisije in druga delovna telesa za izvedbo posameznih strokovnih
nalog.
(2) Zunanji ekspertni
paneli so ustanovljeni za izvedbo ocenjevanja prijav, prispelih na javne
razpise in javne pozive agencije, ter druge naloge skladno z Zakonom o
znanstvenoraziskovalni in inovacijski dejavnosti in splošnimi akti agencije.
(3) Način oblikovanja
in naloge strokovnih teles na področju inovacijske dejavnosti se podrobneje
opredelijo v splošnem aktu agencije.
VI. FINANCIRANJE
36. člen
(financiranje agencije)
(1) Prihodki agencije
so:
-       
sredstva državnega proračuna, pridobljena na podlagi pogodbe z
ministrstvom, pristojnim za znanost in inovacije, ter drugimi ministrstvi;
-       
prihodki, pridobljeni s prodajo blaga in storitev na trgu;
-       
donacije;
-       
drugi prihodki skladno s predpisi.
(2) Prihodki agencije
so namenjeni izvajanju dejavnosti in nalog agencije, določenih v tem sklepu,
zagotavljanju pogojev za delovanje agencije in financiranju odhodkov, povezanih
s tekočim poslovanjem agencije, kot so stroški dela, materiala in storitev,
stroški investicij in investicijskega vzdrževanja za delovanje agencije ter
drugi stroški. Sredstva za financiranje znanstvenoraziskovalne in inovacijske
dejavnosti ne štejejo za prihodek agencije in jih agencija vodi na kontih
stanja.
(3) Presežek prihodkov
nad odhodki – ob upoštevanju zakona, ki ureja fiskalno pravilo – agencija lahko
uporabi skladno s predpisi.
(4) Agencija vplača v
državni proračun presežek sredstev nad obveznostmi, ki izvira iz financiranja
znanstvenoraziskovalne in inovacijske dejavnosti, določenih v III. poglavju
tega sklepa.
(5) O uporabi presežka
prihodkov nad odhodki in o pokrivanju presežka odhodkov nad prihodki odloča
upravni odbor na predlog direktorja in v soglasju z vlado.
(6) Agencija za
nekatere svoje storitve, ki jih opravlja za posameznike in pravne osebe, lahko
v skladu z zakonom izda tarifo oziroma zaračunava upravne takse.
VII. RAZMERJA DO USTANOVITELJA IN DO DRUGIH SUBJEKTOV
37. člen
(program dela)
(1) Agencija skladno z
veljavnimi predpisi pripravi program dela ter finančni in kadrovski načrt za
prihodnje koledarsko leto in ga predloži v soglasje pristojnemu organu.
(2) Program dela
agencije določa cilje in naloge agencije, ki jih bo agencija zasledovala in
opravljala v posameznem letu, v skladu s sklepi in usmeritvami vlade in
ministrstva, pristojnega za znanost in inovacije, ter način njihovega doseganja
in uresničevanja.
(3) K programu dela
mora biti priložena kratka izjava o večletni strategiji razvoja agencije, iz
katere mora biti razviden prispevek agencije k splošnemu nacionalnemu razvoju
na področju znanstvenoraziskovalne in inovacijske dejavnosti, ukrepi za
zagotavljanje kvalitetnih storitev agencije ter ukrepi za zagotavljanje
učinkovite in namenske porabe sredstev.
38. člen
(soglasje)
Če na program dela in na finančni načrt pristojni organ ne
izda soglasja, se do izdaje soglasja uporabljata program dela in finančni načrt
za preteklo leto.
39. člen
(poročanje)
Agencija v skladu s predpisi o javnih financah in računovodstvu
najmanj enkrat letno pisno poroča ministru, pristojnemu za znanost in
inovacije, in vladi o doseženih ciljih in rezultatih, izvrševanju finančnega
načrta ter rezultatu poslovanja.
40. člen
(javnost dela)
(1) Delo agencije je
javno.
(2) Javnost dela agencija
opredeli v statutu.
(3) Agencija je dolžna
javno objaviti program dela in finančni načrt s kadrovskim načrtom, letno
poročilo o svojem delu, periodične samoevalvacije delovanja in poslovanja.
(4) Za javnost dela je
odgovoren direktor.
VIII. SPLOŠNI AKTI AGENCIJE
41. člen
(splošni akti)
(1) Splošna akta
agencije sta statut ter akt o notranji organizaciji in sistemizaciji delovnih
mest.
(2) V skladu z Zakonom
o znanstvenoraziskovalni in inovacijski dejavnosti agencija po predhodnem
soglasju ministra, pristojnega za znanost, izdaja splošne akte za izvrševanje
javnih pooblastil. Te splošne akte agencija posreduje za objavo v Uradnem listu
Republike Slovenije.
IX. NADZOR
42. člen
(nadzor nad porabo sredstev)
Nadzor nad zakonitostjo, namembnostjo ter učinkovito in
uspešno porabo sredstev agencije opravlja Računsko sodišče Republike Slovenije.
43. člen
(nadzor nad delom in poslovanjem agencije)
(1) Nadzor nad
zakonitostjo, namenskostjo, učinkovitostjo in gospodarnostjo dela agencije
opravlja ministrstvo, pristojno za znanost in inovacije.
(2) Nadzor nad
izvajanjem predpisov, ki urejajo javne finance, predpisov, ki urejajo finančno,
materialno in računovodsko poslovanje agencije, zakonitostjo, namenskostjo in
smotrnostjo uporabe sredstev, pridobljenih iz proračuna, ter nad upravljanjem s
premoženjem v lasti ali uporabi agencije opravlja ministrstvo, pristojno za
finance.
(3) Nadzor nad
izvajanjem predpisov o upravnem postopku, poslovnem času, uradnih urah,
poslovanju s strankami, poslovanju z dokumentarnim gradivom in zagotavljanju
javnosti delovanja opravlja ministrstvo, pristojno za upravo.
44. člen
(nadzor nad porabniki proračunskih sredstev)
(1) Nadzor, ki ga
opravlja agencija, vključuje nadzor nad zakonitostjo glede namenske porabe
sredstev, ki jih dodeljuje po Zakonu o znanstvenoraziskovalni in inovacijski
dejavnosti. Izvedbo nadzora lahko agencija naroči zunanji reviziji. Prejemniki
sredstev, ki jih na podlagi Zakona o znanstvenoraziskovalni in inovacijski
dejavnosti financira agencija, morajo v skladu s splošnim aktom agencije
pošiljati podatke o rezultatih znanstvenoraziskovalne dejavnosti in porabi
proračunskih sredstev.
(2) Agencija o
opravljenih nadzorih sprejme poročila, ki jih objavi na svojih spletnih
straneh.
X. ODGOVORNOST ZA OBVEZNOSTI AGENCIJE
45. člen
(odgovornost za obveznosti agencije)
(1) Agencija je
odgovorna za svoje obveznosti z vsem svojim premoženjem.
(2) Ustanovitelj je
odgovoren za obveznosti agencije v delu, ki se nanaša na izvajanje javne
službe, če agencija za poravnavo obveznosti nima premoženja in je resno
ogroženo opravljanje njenih javnih nalog.
XI. POGOJI ZA DELO IN POSLOVANJE AGENCIJE
46. člen
(materialni in finančni pogoji za delo in poslovanje)
Vlada zagotavlja agenciji materialne in finančne pogoje za
delo in poslovanje.
XII. PREHODNE IN KONČNE DOLOČBE
47. člen
(pogoji za delo in poslovanje agencije)
(1) Agencija je
univerzalni pravni naslednik ARRS in z dnem vpisa v sodni register prevzame vso
njeno dejavnost, premoženje, zaposlene, osnovna sredstva in dokumentacijo ter
nadaljuje vsa pravna razmerja ARRS.
(2) Agencija od Javne
agencije Republike Slovenije za spodbujanje podjetništva, internacionalizacije,
tujih investicij in tehnologije v štirih mesecih od uveljavitve Zakona
spremembah in dopolnitvah Zakona o znanstvenoraziskovalni in inovacijski
dejavnosti (Uradni list RS, št. 40/23) prevzame dejavnost na področju
tehnološkega razvoja in inovacij ter tema področjema pripadajoče zaposlene,
opremo, dokumentacijo, prostore in pravice proračunske porabe ter nadaljuje vsa
pravna razmerja Javne agencije Republike Slovenije za spodbujanje podjetništva,
internacionalizacije, tujih investicij in tehnologije na področju tehnološkega
razvoja in inovacij, z izjemo prevzema zaposlenih, opreme, dokumentacije in
prostorov ter drugih pravic in obveznosti iz obstoječih pravnih razmerij na
področju tehnološkega razvoja in inovacij, ki imajo podlago v Načrtu za
okrevanje in odpornost.
(3) Agencija z Javno
agencijo Republike Slovenije za spodbujanje podjetništva, internacionalizacije,
tujih investicij in tehnologije sklene pogodbo, ki bo podrobneje uredila vsebine iz prejšnjega odstavka.
(4) Agencija sprejme
statut in druge interne akte v treh mesecih od ustanovitve agencije.
(5) Do sprejema
splošnih aktov agencije veljajo in se kot splošni akti agencije uporabljajo
splošni akti ARRS.
48. člen
(naloge vršilca dolžnosti direktorja)
(1) Vršilca dolžnosti
direktorja imenuje vlada do imenovanja novega direktorja, vendar največ za šest
mesecev, brez javnega natečaja.
(2) Vršilec dolžnosti
direktorja organizira delo in poslovanje agencije ter opravlja naloge iz 23.
člena tega sklepa.
(3) Vršilec dolžnosti
direktorja je pooblaščen za vpis agencije v sodni register in druge javne
evidence v skladu s predpisi in tem sklepom.
49. člen
(konstituiranje upravnega odbora)
(1) Upravni odbor se
konstituira v enem mesecu od ustanovitve agencije. S konstituiranjem upravnega
odbora preneha mandat upravnemu odboru ARRS. Upravni odbor se konstituira, ko
je imenovanih več kot polovica članov.
(2) Konstitutivno sejo
upravnega odbora skliče vršilec dolžnosti direktorja.
(3) Do konstituiranja
upravnega odbora agencije izvaja naloge iz 17. člena tega sklepa upravni odbor
ARRS.
50. člen
(konstituiranje inovacijskega sveta)
Inovacijski svet se imenuje v dveh mesecih od ustanovitve agencije.
Konstitutivno sejo inovacijskega sveta skliče direktor.
51. člen
(nadaljevanje mandatov)
Mandati dosedanjega znanstvenega sveta ARRS ter drugih
strokovnih teles ARRS na področju znanstvenoraziskovalne dejavnosti se
nadaljujejo do njihovega izteka kot mandati znanstvenega sveta in drugih
strokovnih teles agencije. V tem obdobju za člane znanstvenega sveta ne velja
omejitev iz petega odstavka 52. člena Zakona o znanstvenoraziskovalni in
inovacijski dejavnosti.
52. člen
(prenehanje veljavnosti)
Sklep o ustanovitvi Javne agencije za raziskovalno dejavnost
Republike Slovenije (Uradni list RS, št. 103/22 in 125/22), preneha veljati z
dnem začetka veljavnosti tega sklepa, se pa uporablja še do dneva vpisa
agencije v sodni register.
53. člen
(začetek uporabe določbe tretjega odstavka 37. člena)
Določba tretjega odstavka 37. člena tega sklepa se začne
uporabljati v letu 2024.
54. člen
(začetek veljavnosti)
Ta sklep začne veljati naslednji dan po objavi v Uradnem
listu Republike Slovenije.
Št. 00704-187/2023
Ljubljana, dne 26. aprila 2023
EVA 2023-3360-0015
Vlada Republike Slovenije
dr. Robert Golob
predsednik