I. SPLOŠNE DOLOČBE
1. člen
Ta pravilnik predpisuje tehnične zahteve in
pogoje za graditev, obratovanje in vzdrževanje plinovodov z največjim delovnim
tlakom do vključno 16 barov za varno oskrbo z zemeljskim plinom.
Za izpolnjevanje predpisanih tehničnih
pogojev je treba pri načrtovanju, graditvi, preskušanju, obratovanju, začetku
in prenehanju obratovanja, vzdrževanju, obnavljanju ter drugih delih v celoti
upoštevati zahteve in pogoje tega pravilnika in standarda SIST EN 12007 ter v
njem navedene standarde.
2. člen
Ta pravilnik velja za plinovode z največjim
delovnim tlakom do vključno 16 barov od vstopnega mesta do vključno glavne
plinske zaporne pipe na priključnem plinovodu (v nadaljevanju: izstopno mesto)
končnega odjemalca.
3. člen
Plinovode po tem pravilniku sestavljajo:
glavni plinovodi, priključni plinovodi, merilno-regulacijske, regulacijske,
merilne in kompresorske postaje.
4. člen
V tem pravilniku uporabljeni pojmi imajo
naslednji pomen:
Cone eksplozijske
nevarnosti so prostori ali deli prostorov, v
katerih je potencialno prisotna eksplozijska zmes zemeljskega plina in zraka;
Deli plinovoda so:
-      
cevi (vključno s hladno oblikovanimi loki);
-      
fitingi (reducirni kosi, T-kosi, tovarniško
izdelana kolena in loki, prirobnice, cevne kape, varilni nastavki, razstavljivi
mehanski kosi idr.);
-      
konstrukcije, izdelane iz prej navedenih
elementov (razdelilni kosi, lovilniki delcev, merilne in regulacijske proge
idr.);
-      
armature (zaporni elementi, sifoni, kondenčne
cevi, odzračevalne in izpihovalne cevi, izolacijski elementi, sekcijski
izolacijski elementi idr.),
-      
elementi katodne zaščite (anodno ležišče,
merilna mesta, kabelski razvod in naprave idr.),
-      
odorirne naprave;
-      
druge naprave (merilne naprave, kompenzatorji,
regulatorji tlaka, črpalke, kompresorji idr.);
Delovni tlak (OP) je tlak zemeljskega plina, pri katerem omrežje deluje trajno pod
nadzorom regulacijskih naprav;
Distribucija plina je transport zemeljskega plina po omrežju do odjemalcev na
določenem območju;
Dodatni varnostni odmik je horizontalni odmik, ki se določi na podlagi višinske razlike
med temenom plinovoda in temenom drugega voda ali kanalizacije in ga določi
projektant glede na sestavo tal, dimenzijo vodov, značilnosti omrežja in drugih
posebnih pogojev;
Dodatna zaščita je zaščita, ki jo določi projektant glede na križanje ali
vzporedno vodenje plinovodov z drugimi komunalnimi vodi, objekti in cestami;
Družina plina določa osnovne značilnosti zemeljskega plina. Z družino plina mora
biti podana tudi pripadajoča specifikacija lastnosti plina.
Elektroenergetski vodi so nizkonapetostni vodi do 1 kV in visokonapetostni vodi nad 1 kV;
Glavni plinovod je plinovod v omrežju, na katerega so vezani priključni plinovodi;
Glavna plinska zaporna
pipa je zaporni element na koncu priključnega
plinovoda;
Izstopno mesto je mesto na koncu priključnega plinovoda z vključno glavno plinsko
zaporno pipo;
Kabelska kanalizacija je kanalizacija, v kateri so napeljani telekomunikacijski,
informacijski in elektroenergetski vodi;
Kabinetna regulacijska
postaja je inštalacija in oprema, uporabljena samo
za hišno tlačno regulacijo plina in/ali merilno opremo in drugo opremo
(omarica, premajhna za vstop osebja);
Kineta je prostor, v katerem se zaščiteno vodi komunalni vod in je
premajhen za vstop osebja;
Kolektor je prostor, v katerem so napeljani komunalni vodi in je dovolj
velik za vstop osebja;
Kompresorska postaja je postroj, sestavljen iz vstopnega in izstopnega cevovoda do
ločitvenih zapornih elementov in opreme ter se uporablja za dvig tlaka plina v
nadzorovanem procesu;
Merilna postaja je postroj, sestavljen iz vstopnega in izstopnega cevovoda do
ločitvenih zapornih elementov in opreme vgrajeno v ohišju postaje, ki se
uporablja za merjenje parametrov plina v nadzorovanem procesu;
Merilno-regulacijska
postaja je postroj, sestavljen iz vstopnega in
izstopnega cevovoda do ločitvenih zapornih elementov in opreme, ki se uporablja
za regulacijo tlaka plina, zaščito pred preseganjem nastavljenega tlaka plina
in merjenje parametrov plina v nadzorovanem procesu;
Mesto dobave je točka primopredaje zemeljskega plina;
Načrtovani koeficient (C)
je koeficient, ki se uporablja pri načrtovanju
plinovodov iz polietilena. Je vedno enak ali večji od 2, njegov izračun pa je
vezan na SIST EN 12007 – 2. del;
Načrtovani tlak (DP) je tlak, na katerem temelji projektni izračun;
Najvišji delovni tlak
(MOP) je tlak, pri katerem lahko omrežje trajno
obratuje pri normalnih obratovalnih razmerah;
Najvišji tlak v primeru
motnje (MIP) je najvišji tlak, ki ga omrežje lahko
prenese kratek čas in ga omejujejo varnostne naprave;
Normalno obratovanje je dalj časa trajajoče, neprekinjeno obratovanje znotraj območja
parametrov, za katere je bil plinovod načrtovan. Normalno obratovanje
izključuje okvaro opreme in delov plinovoda.
Notranja plinska
napeljava je napeljava z vso opremo od glavne
plinske zaporne pipe do vključno odvoda dimnih plinov;
Odjemalec je pravna ali fizična oseba na pogodbeni ravni, oskrbovana s
plinom za lastno uporabo;
Plinovod je sistem cevovodov z vso pripadajočo opremo in postajami do
izstopnega mesta;
Plinovodno omrežje je sistem plinovodov, ki ga sestavljajo cevovodi ter pripadajoče
postaje in naprave (skrajšano: omrežje);
Posebni varnostni ukrepi so ukrepi, ki jih mora upoštevati izvajalec del na omrežju
(usposobljeno strokovno osebje) na podlagi izdelanih analiz ali študij, da
doseže še sprejemljiv vpliv okolice na plinovod in obratno;
Poseg je graditev, trajno skladiščenje, sajenje dreves in drugi posegi v
varnostnem pasu plinovoda, ki bi lahko omejevali dostop, obratovanje in
vzdrževanje omrežja;
Preskusni tlak (TP) je tlak, ki se uporabi za tlačni preskus plinovoda ali tlačno
obremenitev;
Priključni plinovod je plinovod od glavnega plinovoda do izstopnega mesta;
Projektant je oseba, ki je skladno s predpisi usposobljena za načrtovanje in
projektiranje plinovodnega omrežja po veljavnih predpisih;
Regulacijska postaja je postroj, sestavljen iz vstopnega in izstopnega cevovoda do
ločitvenih zapornih elementov in opreme, ki se uporablja za regulacijo tlaka
plina in zaščito pred preseganjem nastavljenega tlaka plina v nadzorovanem
procesu;
Sistem nadzora tlaka je sistem za regulacijo tlaka plina, varovanje tlaka
pred preseganjem in po potrebi registrirni in alarmni sistemi;
Sistem za regulacijo
tlaka je sistem, ki zagotavlja, da je tlak na
izhodu v okviru zahtevanih, nastavljenih mej;
Sistem za varovanje pred
preseganjem tlaka je sistem, ki neodvisno od
sistema za regulacije tlaka zagotavlja, da izhodni tlak za regulatorjem tlaka
ne preseže predhodno nastavljene vrednosti
Široka potrošnja so
odjemalci, ki zemeljski plin uporabljajo v stanovanjskih objektih in tudi v
kotlovnicah in poslovnih objektih, kjer za obratovanje in vzdrževanje plinske
napeljave ni usposobljenega strokovnega osebja.;
Tesnostni preskus je postopek preverjanja zahtevane tesnosti cevovoda, postaje,
opreme ali postroja;
Tlak je nadtlak zemeljskega plina v omrežju pri statičnih pogojih;
Tlak preskusa trdnosti
(STP) je tlak, ki se uporabi za preskus trdnosti
plinovoda;
Tlak preskusa tesnosti je tlak, ki se uporabi za preskus tesnostni plinovoda;
Toplotno omrežje je vročevodno, parovodno ali toplovodno omrežje;
Trasiranje je načrtovanje trase plinovodov v javnih in zasebnih zemljiščih v
skladu z veljavno zakonodajo ter zahtevami glede lokacije in odmikov po tem
pravilniku ter skladno z zahtevami upravljavcev drugih komunalnih vodov;
Trdnostni preskus je postopek, ki dokaže, da cevovod, oprema, postrojenje ali
postaja izpolnjuje zahtevano mehansko trdnost;
Upravljavec plinovodnega
omrežja je pravna ali fizična oseba, ki je
pooblaščena za razvoj, načrtovanje, graditev, upravljanje, transport plina in
vzdrževanje plinovodnega omrežja;
Usposobljeno strokovno
osebje je osebje, ki ima ustrezno izobrazbo,
izkušnje in dovoljenje za opravljanje dejavnosti na plinovodnem omrežju skladno
z veljavno zakonodajo;
Varnostni odmik je svetla razdalja med dvema komunalnima vodoma ali plinovodom in
gradbenim objektom;
Varnostni pas je pas zemljišča, na katerem ima upravljavec plinovodnega omrežja
pravico nadzorovati dejavnosti in posege in v katerem ima pravico dostopa do
plinovoda. Širina pasu na vsako stran plinovoda je določena glede na delovni
tlak plina v plinovodu;
Vstopno mesto je mesto oskrbe omrežja z vključno prvim izstopnim zapornim
elementom po izstopu iz regulacijske ali merilne postaje;
Vzdrževanje so dejavnosti, ki imajo za cilj ohranitev obratovanja vsakega
posameznega dela plinovoda oziroma obnove v stanje, da lahko varno opravlja
zahtevano funkcijo;
Zemeljski plin je naravna mešanica ogljikovodikov, ki je lažja od zraka in pri
temperaturi 15 °C in absolutnem tlaku 101,325 kPa v plinastem stanju, katerega
glavna sestavina je metan.
5. člen
Za dosego potrebne kakovosti oskrbe s
zemeljskim plinom morata upravljavec omrežja in dobavitelj plina poleg določil
tega pravilnika upoštevati tudi vse druge veljavne predpise.
6. člen
Za potrebno kakovost oskrbe z zemeljskim
plinom mora upravljavec omrežja upoštevati ustrezne postopke, s katerimi
zagotavlja varno in strokovno delo na omrežju.
7. člen
Fizične in pravne osebe, ki sodelujejo pri
načrtovanju, graditvi, obratovanju in vzdrževanju plinovodnega omrežja ali
delov le-teh, morajo biti usposobljene skladno z veljavno zakonodajo upoštevaje
značilnosti omrežja, in sicer najmanj za:
-      
družino plina,
-      
lokalne razmere,
-      
načrtovani ali delovni tlak,
-      
materiale, uporabljene v omrežju,
-      
tehnike spajanja in
-      
postopke v primeru nevarnosti.
II. LASTNOSTI ZEMELJSKEGA PLINA
8. člen
Družina in kakovost zemeljskega plina
morata biti določena skladno s slovenskimi standardi. Značilnosti plina
določene s specifikacijo lastnosti plina, ki pripomorejo k varnemu obratovanju
omrežja morajo poznati dobavitelji, načrtovalci in upravljavci omrežja.
9. člen
Zemeljski plin, dobavljen odjemalcem, mora
praviloma vsebovati značilen vonj, ki se ga doseže z dodajanjem odorirnega
sredstva. Zemeljski plin, namenjen za široko potrošnjo mora biti odoriran.
Količina odorirnega sredstva mora biti tolikšna, da omogoča zaznavanje
prisotnosti plina v zraku v količini, večji od petine spodnje eksplozivne
vrednosti.
Odorirno sredstvo mora biti netoksično in
neškodljivo v koncentracijah, ki so v normalni uporabi ter ne sme povzročati
korozije. Pri zgorevanju plina mora vonj izginiti.
Odorirnega sredstva ni treba dodajati
zemeljskemu plinu, ki ni namenjen za široko potrošnjo. Če zemeljski plin ni
odoriran, mora biti zagotovljena nadomestna metoda ali sredstvo za ugotavljanje
netesnosti na notranji plinski napeljavi odjemalca.
10. člen
Ob morebitnih toksičnih učinkih sestavin
plina in tveganju pomanjkanja kisika je treba zagotoviti varnost v vseh
delovnih postopkih na plinovodnem omrežju, vezanih na vzdrževanje omrežja ter
uporabo in uhajanje plina.
III. LOKACIJA
11. člen
Plinovodi z največjim delovnim tlakom plina
do vključno 16 barov se gradijo v naseljih ali zunaj njih, v ograjenih
kompleksih in v objektih. Pri izbiri trase, načrtovanju in graditvi plinovodov
je treba zagotoviti stabilnost cevovodov, varstvo ljudi in premoženja ter
preprečiti morebitne škodljive vplive plinovodov na okolje in obratno.
1. Trasiranje
12. člen
Plinovode v javnih in zasebnih zemljiščih
je treba trasirati po zakonskih zahtevah in zahtevah glede lokacije in odmikov
po določilih tega pravilnika.
13. člen
Kjer je to možno, naj se v urbanih naseljih
glavni plinovodi položijo v javna zemljišča, in sicer v pločnike ali čim bliže
robovom cestišča.
Če se glavni plinovodi položijo v zemljišče
v zasebni lasti, mora biti med lastnikom zemljišča in upravljavcem omrežja
sklenjen sporazum o dovoljenih posegih v varnostni pas plinovoda. V sporazumu
je treba opredeliti potrebne varnostne ukrepe za varno obratovanje plinovodov
ter omogočiti upravljavcu omrežja dostop do zemljišča za obratovalne in
vzdrževalne namene.
Sporazum mora zagotavljati, da na varnostnem
pasu zemljišča ob plinovodu ne bo drugih posegov, ki bi lahko ogrožali
plinovod. V primeru, da predvidena dela v bližini plinovoda predstavljajo
nevarnost za plinovod, ima upravljavec omrežja pravico zahtevati ustrezne
spremembe načina izvajanja ali zaustavitev del v primeru, ko dela že potekajo.
14. člen
Pri načrtovanju, graditvi, preskušanju,
začetku obratovanja, obratovanju in vzdrževanju plinovodov z največjim delovnim
tlakom do 5 barov v zgradbah se obvezno upoštevajo tehnične zahteve iz standarda
SIST EN 1775.
Deli omrežja, nameščeni v zgradbah, morajo
biti načrtovani, zgrajeni in zaščiteni tako, da vpliv morebitnega plamena ne
vodi do znatnega povečanja obsega plamena v prostoru.
Vsi jaški, kanali ali votli prostori, v
katerih so v objektu vodeni plinovodi, morajo biti ustrezno prezračevani.
Plinovodov z največjim delovnim tlakom nad
5 barov ni dovoljeno voditi v zgradbah, razen za oskrbovanje energetskih
postrojev.
Za plinovode znotraj regulacijskih in
merilnih postaj je obvezna uporaba zahtev standardov SIST EN 12186 in SIST EN
1776.
15. člen
Če se plinovodi položijo nad zemljo, morajo
biti le-ti razpoznavno nameščeni in primerno zavarovani pred zunanjimi vplivi
(kot npr. vremenskimi vplivi, UV sevanjem, toplotnimi raztezki, obremenitvami,
poškodbami idr.).
2. Splošne zahteve in posebni varnostni
ukrepi
16. člen
Ob načrtovanju plinovodnega omrežja mora
biti tveganje zaradi vpliva okolice kot so drugi položeni vodi, premiki zemlje,
dreves, drugih objektov ali prometa zmanjšano na najnižjo mogočo še
sprejemljivo mejo.
Pri križanjih in vzporednem vodenju
plinovodov z drugimi komunalnimi vodi je treba upoštevati veljavne predpise ter
zahteve upravljavca plinovodnega omrežja in upravljavcev drugih komunalnih
vodov.
Izjemoma se s posebnimi varnostnimi ukrepi
in v soglasju z upravljavci komunalnih vodov razdalje med vodi lahko glede na
predpisane tudi zmanjšajo.
V zemljo položeni plinovodi ne smejo biti
nadzidani in morajo pri prečkanju skozi jaške ali kanale potekati v zaščitni
cevi.
Za zagotovitev obratovalne varnosti se
zahteva izpolnjevanje minimalnih pogojev glede odmikov in križanj, določenih od
17. do 35. člena tega pravilnika. Pri tem je treba za izračun največjega
delovnega tlaka v plinovodih ali debeline stene cevi obvezno upoštevati zahteve
standarda SIST EN 12007.
17. člen
Pri križanjih in vzporednem vodenju
komunalnih vodov s plinovodi je treba upoštevati osnovne zahteve glede kota
križanja in varnostnih odmikov med komunalnimi vodi za zagotovitev obratovalne
varnosti.
Pri plinovodih z največjim delovnim tlakom
do vključno 5 barov mora biti:
-      
kot križanja: od 30 do 90,
-      
višinski odmik pri križanju: najmanj 0,2 m,
-      
vzdolžni odmik: najmanj 0,4 m.
Globina polaganja plinovodov mora biti
tolikšna, da bo kritje nad temenom glavnih plinovodov najmanj 0,6 m, v primeru
priključnih plinovodov je kritje nad temenom plinovoda najmanj 0,5 m.
Globina polaganja plinovodov v cestiščih
mora biti določena glede na material plinovoda, debelino stene cevi ter zaščito
plinovoda in ne sme biti manjša od 1 m.
Pri plinovodih z največjim delovnim tlakom
nad 5 barov do vključno 16 barov mora biti:
-      
kot križanja: od 45 do 90,
-      
višinski odmik pri križanju: najmanj 0,5 m,
-      
vzdolžni odmik: najmanj 1,0 m.
Globina polaganja plinovodov mora biti
tolikšna, da bo kritje nad temenom glavnih in priključnih plinovodov najmanj
0,8 m.
Globina polaganja plinovodov v cestiščih
mora upoštevati vse predvidene obremenitve in biti določena glede na material
plinovoda, debelino stene cevi ter zaščito plinovoda in ne sme biti manjša od
1,2 m.
Pri določanju globine polaganja plinovoda
se mora upoštevati vse predvidene obremenitve.
V izjemnih primerih se s posebnimi
varnostnimi ukrepi varnostni odmiki in globina polaganja plinovodov lahko
zmanjšajo.
3. Posebne zahteve pri posameznih komunalnih
vodih
18. člen
Z uporabo posebnih varnostnih ukrepov je
mogoče zmanjšati predpisane varnostni odmike in globine polaganja plinovodov.
Po izvedeni analizi projektanta ali pooblaščene organizacije se uporabi
ustrezne posebne varnostne ukrepe, kot so lahko:
-      
povečanje debeline stene plinovoda ali izbira
ustreznega materiala plinovoda,
-      
prekritje plinovoda z ustreznimi elementi,
-      
zgraditev pregradnih sten,
-      
vodenje plinovoda v zaščitnih ceveh ali
kinetah,
-      
druge ustrezne ukrepe.
Mogoči so tudi drugi posebni varnostni
ukrepi, ki pa morajo biti izbrani in uporabljeni na podlagi predhodno izdelane
analize vpliva plinovoda na okolje in obratno.
Za vse uporabljene posebne varnostne ukrepe
mora projektant pridobiti pisno soglasje upravljavca plinovodnega omrežja.
19. člen
Pri križanju in vzporednem poteku
plinovodov z vodovodi morajo biti odmiki skladni z osnovnimi zahtevami po
varnostnih odmikih, določenih v 17. členu tega pravilnika.
20. člen
Pri križanju in vzporednem poteku
telekomunikacijskih vodov ali vodov TV s plinovodi morajo biti odmiki skladni z
osnovnimi zahtevami po varnostnih odmikih, določenih v 17. členu tega
pravilnika.
21. člen
Pri križanju in vzporednem poteku
plinovodov s plinovodi morajo biti odmiki skladni z osnovnimi zahtevami po
varnostnih odmikih, navedenih v 17. členu tega pravilnika.
Ob sočasni graditvi plinovodov se lahko
horizontalni varnostni odmiki pri vzporednem vodenju zmanjšajo do 50%.
22. člen
Pri križanju in vzporednem polaganju
jeklenih plinovodov z visoko in nizkonapetostnimi vodniki je za preprečitev
medsebojnega vpliva in dodatno zaščito treba upoštevati slovenske standarde.
Odmiki plinovodov z največjim delovnim
tlakom do vključno 5 barov od elektroenergetskih vodov morajo biti skladni z
osnovnimi zahtevami po varnostnih odmikih, določenih v 17. členu tega
pravilnika.
Pri križanju plinovoda z največjim delovnim
tlakom nad 5 barov do vključno 16 barov in elektroenergetskega voda mora biti
najmanjši višinski odmik 0,3 m. Pri vzporednem poteku mora biti
elektroenergetski vod oddaljen od plinovoda najmanj 0,5 m.
V izjemnih primerih se s posebnimi
varnostnimi ukrepi varnostni odmiki lahko tudi zmanjšajo.
23. člen
Pri križanju kanalizacijskega voda s
plinovodom mora plinovod potekati nad kanalizacijskim vodom. Če to ni mogoče,
je potrebna dodatna zaščita, za preprečitev prehajanja plina v kanalizacijski
vod.
Višinski varnostni odmik plinovoda od
kanalizacijskega voda mora biti v skladu z osnovnimi zahtevami za varnostne
višinske odmike, določenih v 17. členu tega pravilnika.
24. člen
Pri vzporednem poteku, ko je teme plinovoda
više ali v isti višini kot teme kanalizacijskega voda, mora biti varnostni
odmik plinovoda z največjim delovnim tlakom do 5 barov od kanalizacijskega voda
najmanj 0,5 m. V izjemnih primerih se s posebnimi varnostnimi ukrepi odmik plinovoda
od kanalizacijskega voda lahko tudi zmanjša.
Pri vzporednem poteku, ko je teme plinovoda
više ali v isti višini kot teme kanalizacijskega voda, mora biti varnostni
odmik plinovoda z največjim delovnim tlakom nad 5 barov do vključno 16 barov v
skladu z osnovnimi zahtevami po varnostnih odmikih, določenih v 17. členu tega
pravilnika.
Pri vzporednem poteku, ko je teme plinovoda
niže od temena kanalizacijskega voda, mora biti osnovni varnostni odmik povečan
za dodatni varnostni odmik. V izjemnih primerih se dodatni varnostni odmik
lahko nadomesti s posebnimi varnostnimi ukrepi.
25. člen
Pri križanju in vzporednem poteku
toplotnega omrežja s plinovodi morajo biti varnostni odmiki skladni z osnovnimi
zahtevami po odmikih, določenih v 17. členu tega pravilnika.
26. člen
Pri križanju toplotnega omrežja v kineti s
plinovodom z največjim delovnim tlakom do vključno 5 barov mora plinovod
potekati nad kineto. Če to ni mogoče, je potrebna dodatna zaščita, za
preprečitev prehajanja plina v kineto.
Višinski varnostni odmik plinovoda od
kinete mora biti v skladu z osnovnimi zahtevami za varnostne višinske odmike,
določenih v 17. členu tega pravilnika.
27. člen
Pri vzporednem poteku, ko je teme plinovoda
više ali v isti višini kot teme kinete, mora biti varnostni odmik plinovoda z
delovnim tlakom do vključno 5 barov od kinete najmanj 0,5 m. V izjemnih
primerih se s posebnimi varnostnimi ukrepi odmik plinovoda od kinete lahko tudi
zmanjša.
Pri vzporednem poteku, ko je teme plinovoda
više ali v isti višini kot teme kinete, mora biti varnostni odmik plinovoda z
delovnim tlakom nad 5 barov do vključno 16 barov v skladu z osnovnimi zahtevami
po varnostnih odmikih, določenih v 17. členu tega pravilnika.
Pri vzporednem poteku, ko je teme plinovoda
niže od temena kinete, mora biti osnovni varnostni odmik povečan za dodatni
varnostni odmik. V izjemnih primerih se dodatni varnostni odmik lahko nadomesti
s posebnimi varnostnimi ukrepi.
28. člen
Pri križanju kabelske kanalizacije s
plinovodom mora plinovod potekati nad kineto. Če to ni mogoče, je potrebna
dodatna zaščita za preprečitev prehajanja plina v kabelsko kanalizacijo.
Višinski varnostni odmik plinovoda od
kabelske kanalizacije mora biti v skladu z osnovnimi zahtevami za varnostne
višinske odmike, določenih v 17. členu tega pravilnika.
29. člen
Pri vzporednem poteku, ko je teme plinovoda
više ali v isti višini kot teme kabelske kanalizacije, mora biti varnostni
odmik plinovoda z največjim delovnim tlakom do vključno 5 barov od kabelske
kanalizacije najmanj 0,5 m. V izjemnih primerih se s posebnimi varnostnimi
ukrepi varnostni odmik plinovoda od kabelske kanalizacije lahko tudi zmanjša.
Pri vzporednem poteku, ko je teme plinovoda
više ali v isti višini kot teme kabelske kanalizacije, mora biti varnostni
odmik plinovoda z delovnim tlakom nad 5 barov do vključno 16 barov v skladu z
osnovnimi zahtevami po varnostnih odmikih, določenih v 17. členu tega
pravilnika.
Pri vzporednem poteku, ko je teme plinovoda
niže od temena kabelske kanalizacije, mora biti osnovni varnostni odmik povečan
za dodatni varnostni odmik. V izjemnih primerih se dodatni varnostni odmik
lahko nadomesti s posebnimi varnostnimi ukrepi.
30. člen
Pri križanju kolektorja s plinovodom mora
plinovod potekati nad kolektorjem. Če to ni mogoče, je potrebna dodatna zaščita
za preprečitev prehajanja plina v kolektor.
Višinski varnostni odmik plinovoda od
kolektorja mora biti v skladu z osnovnimi zahtevami za varnostne višinske
odmike, določenih v 17. členu tega pravilnika.
31. člen
Pri vzporednem poteku, ko je teme plinovoda
više ali v isti višini kot teme kolektorja, mora biti varnostni odmik plinovoda
z največjim delovnim tlakom do vključno 5 barov od kolektorja najmanj 0,5 m. V
izjemnih primerih se s posebnimi varnostnimi ukrepi varnostni odmik plinovoda
od kolektorja lahko tudi zmanjša.
Pri vzporednem poteku, ko je teme plinovoda
više ali v isti višini kot teme kolektorja, mora biti varnostni odmik plinovoda
z delovnim tlakom nad 5 barov do vključno 16 barov v skladu z osnovnimi
zahtevami po varnostnih odmikih, določenih v 17. členu tega pravilnika.
Pri vzporednem poteku, ko je teme plinovoda
niže od temena kolektorja, mora biti osnovni varnostni odmik povečan za dodatni
varnostni odmik. V izjemnih primerih se dodatni varnostni odmik lahko nadomesti
s posebnimi varnostnimi ukrepi.
32. člen
Podzemno prečkanje železniške proge (tira)
mora biti praviloma izvedeno v zaščitni cevi. Ustje zaščitne cevi mora biti
zunaj gradbenega telesa železniškega tira in ne manj kot 5 m na vsako stran od
skrajne osi tira. Teme zaščitne cevi plinovoda mora potekati najmanj 1,5 m pod
zgornjim robom železniškega praga.
Pri vzporednem poteku in približevanju
varnostni odmik med zunanjo steno plinovoda in osjo skrajnega tira ne sme biti
manjši od 8 m, oziroma 6 m od osi industrijskega tira.
33. člen
Pri križanju plinovoda z avtocestami,
hitrimi cestami, glavnimi, regionalnimi in lokalnimi cestami mora biti plinovod
ustrezno zaščiten.
Pri vzporednem poteku plinovoda z
avtocestami mora biti odmik plinovoda od skrajnega roba vozišča vsaj 5 m. V
primeru hitrih cest mora biti odmik plinovoda od roba cestišča vsaj 2,5 m.
Pri križanju plinovoda z največjim delovnim
tlakom do vključno 5 bar z avtocestami, hitrimi, glavnimi, regionalnimi,
lokalnimi cestami in javnimi potmi, mora biti višina prekritja določena glede
na material plinovoda, debelino stene cevi ter dodatno zaščito plinovoda in ne
sme biti manjša od 1 m, merjeno od nivoja cestišča.
Pri križanju plinovoda z največjim delovnim
tlakom od 5 bar do vključno 16 bar z avtocestami, hitrimi, glavnimi, regionalnimi,
lokalnimi cestami in javnimi potmi, mora biti višina prekritja določena glede
na material plinovoda, debelino stene cevi ter dodatno zaščito plinovoda in ne
sme biti manjša od 1,2 m, merjeno od nivoja cestišča.
V izjemnih primerih se s posebnimi varnostnimi
ukrepi varnostni odmiki in globina polaganja plinovodov lahko zmanjšajo.
34. člen
Pri graditvi plinovoda ob gradbenem objektu
je treba z varnostnimi odmiki zagotoviti stabilnost plinovodov in gradbenih
objektov.
Pri graditvi plinovodov z največjim
delovnim tlakom do vključno 5 barov mora biti najmanjši horizontalni varnostni
odmik med plinovodom in objektom 0,5 m. Pri graditvi plinovodov z največjim
delovnim tlakom nad 5 barov do vključno 16 barov mora biti horizontalni
varnostni odmik med plinovodom in objektom vsaj 2,5 m. V izjemnih primerih je z
uporabo posebnih varnostnih ukrepov varnostni odmik lahko manjši.
Pri graditvi objektov ob plinovodu mora
biti z ustreznim varnostnim odmikom zagotovljena stabilnost plinovoda. Ob
določevanju odmika je treba upoštevati najmanj način graditve, strukturo tal in
globino plinovoda. Varnostni odmik ne sme biti manjši od 1 m pri graditvi ob
plinovodu z največjim delovnim tlakom do vključno 5 barov in ne manjši od 5 m v
primeru graditve ob plinovodu z največjim delovnim tlakom nad 5 barov do
vključno 16 barov. V primeru predvidenih manjših varnostnih odmikov, mora biti
pred graditvijo izvedena analiza vpliva graditve na plinovod in izvedeni morajo
biti posebni varnostni ukrepi za zaščito plinovoda.
Najmanjši še dopustni varnostni odmik
plinovoda z največjim delovnim tlakom nad 5 barov do vključno 16 barov pri
upoštevanju posebnih varnostnih ukrepov od objekta znaša 2,5 m.
35. člen
Nadzemno prečkanje plinovoda z vodotokom se
lahko izvede po mostni konstrukciji in v posebnih pogojih samostojno. Plinovod
je lahko vidno obešen na mostno konstrukcijo, vendar izven svetlega profila in
pasivno zaščiten, lahko pa je vgrajen v konstrukcijo.
Pri vodenju plinovoda po votlih prostorih
konstrukcije morajo biti le-ti prezračevani ali naknadno zasuti. V vseh
primerih izvedbe s pomočjo konstrukcije je treba upoštevati statiko
konstrukcije in njeno dilatacijo. Prečkanje mora biti izvedeno z uporabo
ustrezne metode graditve.
Pri načrtovanju in polaganju podzemnega
prečkanja vodotokov morajo biti praviloma raziskane geološke razmere in
predvideni ustrezni varnostni ukrepi. Vsako podzemno prečkanje vodotoka je
treba načrtovati posebej v skladu z ustreznimi metodami iz SIST EN 12007 – 1.
del.
Najmanjše prekritje plinovoda pod vodotokom
mora biti določeno tako, da se plinovod zaščiti pred predvidljivimi aktivnostmi
v vodotokih in ne sme biti manjše od 0,5 m. Način prečkanja mora biti obdelan v
projektni dokumentaciji in potrjen s strani upravljavca vodotoka.
36. člen
Merilno-regulacijske, regulacijske in
merilne postaje morajo biti postavljene v skladu z varnostnimi odmiki od
različnih objektov, ki so določeni v Prilogi tega pravilnika, ki je njen
sestavni del. Pri upoštevanju varnostnih odmikov glede na postavitev postaje,
vstopni tlak, načrtovani pretok zemeljskega plina in vrste objektov se mora
upoštevati, da je tveganje za okoliško območje še sprejemljivo. Odmiki ne
veljajo za kabinetne regulacijske postaje.
Pri podzemni izvedbi postaje se razdalje
merijo od nadzemnih delov regulacijske postaje (prezračevalni jaški, oddušne
cevi).
Z varnostnim odmikom je mišljena najmanjša
vodoravna razdalja med zunanjostjo postaje in objektom. Če ni mogoče zadostiti
pogojem varnostnih odmikov iz Priloge, je treba na podlagi izdelane analize
uporabiti posebne varnostne ukrepe.
IV. NAČRTOVANJE
37. člen
Načrtovanje plinovodov mora potekati
skladno z veljavnimi predpisi ob upoštevanju tehniškega razvoja, pri tem je
potrebno upoštevati vse tehnične, okoljevarstvene, prostorske, varnostne in
druge vidike ter postopke.
Osnovni podatki in načini načrtovanja
morajo biti dokumentirani skupaj z dejanskimi podatki ob zgraditvi omrežja, kot
so dimenzija, material, načrtovani tlak, družina plinov in geodetski posnetek.
Dokumentacija mora biti na voljo dokler plinovodno omrežje obratuje.
38. člen
Pred začetkom načrtovanja je treba zbrati
vse podatke, potrebne za načrtovanje predvidenega dela plinovodnega omrežja.
Podatki morajo vsebovati najmanj:
-      
družino plina,
-      
pričakovani pretok plina,
-      
načrtovani tlak,
-      
premer plinovoda,
-      
material plinovoda,
-      
lokacijo obstoječega plinovodnega omrežja in
-      
regulacijo tlaka.
39. člen
Globina polaganja plinovodov je odvisna od
vrste dejavnikov, predvsem od:
-      
klimatskih pogojev,
-      
možnosti vpliva tretje osebe,
-      
razmer na zemljišču,
-      
lokacije drugih podzemnih vodov,
-      
lokacije drugih podzemnih ovir,
-      
prometnih omejitev,
-      
tehnike polaganja,
-      
najvišjega delovnega tlaka.
40. člen
Pri načrtovanju plinovodnega omrežja je
treba upoštevati naslednje parametre:
a) 
družino zemeljskega plina,
b) 
lokacijo ter število dejanskih in pričakovanih
odjemalcev, tip odjemalca, profil odjema in podnebne razmere in obseg območja,
za katero se načrtuje oskrba s plinom,
c) 
načrtovane parametre plinovoda:
-  najvišji delovni in načrtovani tlak plina,
-  zahteve za zagotovitev minimalnega tlaka v plinovodnem omrežju in
normalnega tlačnega razpona v plinovodnem omrežju za zagotovitev varne uporabe
plina,
-  hitrost plina v plinovodu,
-  dinamične spremembe v pretoku plina zaradi specifične uporabe,
-  izračun tlačnih razmer v omrežju pri določitvi premera plinovoda.
Pri bolj kompleksnih mrežah se uporabijo ustrezni modeli za izračun.
Izračun in dimenzioniranje plinovodnega omrežja
morata biti izvedena upoštevaje vse navedene parametre.
41. člen
Materiale iz katerih so izdelani plinovodi,
je treba izbrati glede na družino plina in načrtovane parametre plinovoda.
Ustrezati morajo slovenskim standardom.
Pri oblikovanju zahtev za načrtovanje,
graditev in preskušanje pri uporabi različnih materialov je obvezna uporaba
standarda SIST EN 12007 in drugih slovenskih standardov glede na vrsto
materiala.
42. člen
Najvišji delovni tlak v omrežju mora biti
manjši ali največ enak načrtovanemu tlaku ter višji ali najmanj enak najnižjemu
tlaku, ki zagotavlja normalno obratovanje plinovodnega omrežja.
Pri določevanju najvišjega tlaka pri motnji
in preskusnega tlaka, odvisno od najvišjega delovnega tlaka, se obvezno
uporablja standard SIST EN 12007.
43. člen
Pri načrtovanju plinovodov je treba
upoštevati sestavo tal in z ustreznimi varnostnimi ukrepi predvideti zaščito
plinovoda pred nevarnostmi, ki jih lahko povzroči sestava tal ali okoliški
vplivi (nestabilna tla, odnašanje materiala, posebne razmere podzemnih vod,
morebitna agresivnost tal idr.).
Pri načrtovanju morajo biti podani ustrezni
varnostni ukrepi za premostitev težav, povezanih s polaganjem plinovodov v tla
različne sestave.
44. člen
Meritve pretoka zemeljskega plina je treba
izvajati po veljavnih predpisih.
Kot osnova za določitev količine plina se
upoštevajo standardni pogoji tlaka 101,325 kPa in temperaturo plina 288,15 K
ter za določitev zgorevalne toplote temperatura plina 288,15 K.
Pri določevanju fizikalnih načinov merjenja
pretoka plina, najpogosteje uporabljane metode in odgovornost za zagotavljanje
sledljivosti, zanesljivosti in zadovoljevanje osnovnih zahtev po natančnosti,
varnosti in ekonomičnosti je obvezna uporaba standarda SIST EN 1776.
45. člen
Pri določitvi pasivnega in aktivnega
sistema za protikorozijsko zaščito je obvezna uporaba standarda SIST EN 12007.
Glavni plinovodi, priključni plinovodi ali
njihovi deli iz jekla morajo biti zaščiteni pred korozijo. Zaščita naj bo
pasivna, kjer je to potrebno, pa aktivna. Deli glavnih in priključnih
plinovodov iz jekla, nameščenih na prostem, morajo biti pasivno protikorozijsko
zaščiteni.
46. člen
V plinovode morajo biti vgrajeni zaporni
elementi, ki ločijo posamezne sekcije, odcepe ali območja plinovodnega omrežja.
Mesto vgraditve zapornih elementov določi
projektant v dogovoru z upravljavcem plinovodnega omrežja. Del zapornega
elementa na površini mora biti ustrezno zaščiten in označen.
47. člen
Sifoni in kondenčne cevi se vgrajujejo na
najnižjih mestih plinovodov ali tam, kjer lahko pride do zadrževanja vode v
plinovodnem omrežju.
Del sifona in kondenčne cevi na površini
mora biti ustrezno zaščiten in označen.
48. člen
Kjer je potrebno, se v plinovod vgradi
odzračevalna ali izpihovalna cev. Odzračevanje in izpihovanje morata biti
izvedeno tako, da je zagotovljeno varno izpihovanje omrežja.
Del odzračevalne in izpihovalne cevi na
površini mora biti ustrezno zaščiten in označen.
49. člen
Priključni plinovod je sestavni del
plinovodnega omrežja. Vsi elementi priključnega plinovoda in njihova vgradnja
morajo biti v skladu s tem pravilnikom, slovenskimi in evropskimi standardi ter
zahtevami in priporočili upravljavcev plinovodnih omrežij.
50. člen
Pri priključnih plinovodih iz jekla mora
biti vgrajen izolacijski element. Izolacijski element je lahko v sklopu glavne
plinske zaporne pipe ali neposredno za njo kot samostojen element.
Izolacijski elementi v objektih morajo biti
primerni za zemeljski plin in imeti zvečano toplotno odpornost.
Mesto vgraditve sekcijskih izolacijskih
elementov določi projektant po navodilih upravljavca plinovodnega omrežja.
51. člen
Glavna plinska zaporna pipa mora biti vedno
dostopna intervencijski skupini in skupini za ugotavljanje netesnosti in
poškodb na plinovodnem omrežju.
52. člen
Regulacijske, merilne in kompresorske
postaje morajo biti načrtovane in grajene v skladu s standardom SIST EN 12007
in v njem določenimi standardi za področje teh postaj.
53. člen
Regulacijske postaje morajo biti načrtovane
in grajene v skladu s standardom SIST EN 12186 in v njem določenimi standardi
za področje regulacijskih postaj.
Za kombinacijo regulacijskih in merilnih
postaj se morajo uporabljati dodatne zahteve standarda SIST EN 1776.
54. člen
Regulacijska postaja je lahko nameščena na
prostem, pokritem ali v zaprtem prostoru. Postaja mora biti zavarovana pred
vstopom nepooblaščene osebe. Kolikor je uporabljena zaščitna ograja, mora biti
oprema nameščena v zadostni oddaljenosti od ograje, da se preprečijo mogoči
vplivi okolice na elemente regulacijske postaje.
Postaja, katere oprema ni varovana v
zaprtem prostoru, mora imeti pred posegi tretje osebe varovane vse elemente, s
katerimi je mogoče spreminjati hidravlične parametre v omrežju (zaporni
elementi, naprave – regulatorji tlaka plina idr).
Pri določanju dodatnih zahtev glede
prostora postaje se obvezno uporablja standard SIST EN 12186.
55. člen
Cone eksplozijske nevarnosti določi
projektant na podlagi izračunov eksplozijske nevarnosti, ki morajo biti
izdelani po zakonih in predpisih.
56. člen
Regulacijska postaja mora biti načrtovana
tako, da:
-      
glede na prostorske razmere lahko pravilno
obratuje,
-      
so njeni deli lahko dostopni za upravljanje in
vzdrževanje,
-      
je mogoče dele postaje ločiti z zapornimi
elementi,
-      
vsak del postaje, vključno z vzporednimi vodi,
izpolnjuje zahteve standarda SIST EN 12186.
Pri določevanju dodatnih zahtev za
predgrevanje, izločevalnike in filtre, dovoljeni hrup, prezračevalne odprtine,
električno napeljavo, razsvetljavo, katodno zaščito, cevi, pomožne naprave,
varjenje, tlačne analize in ločitvene zaporne elemente se obvezno uporablja
standard SIST EN 12186.
57. člen
Sistem nadzora tlaka mora vzdrževati tlak v
zahtevanih mejah in mora zagotavljati, da tlak ne preseže dovoljenega nivoja.
Sistem regulacije tlaka mora vzdrževati
tlak plina v mejah, ki so sprejemljive za omrežje. Nastavljena vrednost na
regulatorju tlaka plina ne sme preseči največjega delovnega tlaka.
Sistem varovanja pred previsokim tlakom
mora delovati samodejno, da se prepreči preseganje tlaka prek dovoljenih meja.
Pri določevanju zahtev za delovanje sistema
varovanja pred previsokim tlakom in vrst naprav varovanja tlaka je obvezna
uporaba standarda SIST EN 12186.
58. člen
Vsi elementi postaje pod tlakom morajo biti
preskušeni. Preskusni postopki morajo biti izbrani skladno s SIST EN 12327. Preskušanje
mora biti v skladu z zahtevami za preskušanje v SIST EN 12186.
59. člen
Regulacijska postaja lahko začne obratovati
po opravljenih trdnostnih in tesnostnih preskusih. Začetek obratovanja mora
biti izveden po SIST EN 12327.
Obratovanje regulacijske postaje je skladno
z obratovanjem drugega plinovodnega omrežja. Pri določevanju dodatnih zahtev se
mora uporabljati standard SIST EN 12186.
Vsi deli regulacijske postaje morajo biti
primerno vzdrževani, da se zagotovi njeno zanesljivo obratovanje.
60. člen
Merilne postaje morajo biti načrtovane,
grajene in vzdrževane po standardu SIST EN 1776 in v njem navedenih standardih
za področje merilnih postaj.
61. člen
Pri določevanju funkcionalnih zahtev za
načrtovanje, graditev, obratovanje in vzdrževanje novih kompresorskih postaj se
mora upoštevati standard SIST EN 12583.
Za kompresorske postaje, ki že obratujejo,
se mora standard SIST EN 12583 uporabljti le za dele, ki se nadomestijo,
povečajo ali spremenijo skladno z zahtevami standarda.
62. člen
Vsi zaporni elementi, sifoni, katodna
zaščita, odzračevalne in izpihovalne cevi, izolacijski elementi in merilna
mesta, ki so vgrajena v plinovod, morajo biti označeni s pozicijsko tablico.
Tablica mora poleg oznake elementa plinovoda vsebovati še številko in lokacijo
vgrajenega elementa.
63. člen
Kataster plinovodov je treba po predpisih
geodetsko izmeriti in vzdrževati. Geodetske izmere morajo biti izdelane v
državnem koordinatnem sistemu in morajo vsebovati najmanj:
-      
začetek in konec plinovodov,
-      
dimenzije plinovodov in pozicije sprememb
dimenzije,
-      
material plinovodov in pozicije sprememb
materiala,
-      
odcepe za priključne plinovode,
-      
začetek in konec zaščitne cevi,
-      
višino plinovodov (absolutna višina temena
cevi),
-      
etaže,
-      
elemente katodne zaščite,
-      
točke prehoda plinovodov (vidno – zemeljsko),
-      
pozicije zapornih elementov, sifonov,
-      
križanja z drugimi vodi.
Podatki, ki jih je treba vpisati na izmeri,
so: oznaka, dimenzija in material elementov in cevi.
V. GRADITEV
64. člen
Ves čas graditve je treba namenjati posebno
pozornost varnosti osebja, okolja in bližnjega premoženja skladno s predpisi.
Pred začetkom del je treba preveriti
skladnost vseh za vgraditev predvidenih delov omrežja ter pregledati obstoječe
elemente in naprave zaradi morebitnih poškodb ali ovir, ki bi lahko ovirale
pretok plina.
65. člen
Plinovode lahko polaga le usposobljeno
strokovno osebje, ki pri tem uporablja ustrezno opremo za opravljanje del po
veljavnih standardih.
Dno jarka, v katerega se polaga plinovod,
mora biti brez ostrih predmetov, ki bi lahko poškodovali cev ali oblogo cevi. V
nasprotnem primeru mora biti plinovod položen na peščeno posteljico ali
zavarovan s posebno mehansko zaščito. Izdelavo peščene posteljice, obsipa in
zasipa cevovoda ter položaj opozorilnega traku določi projektant.
Kadar graditev izvaja ali nadzira tretja
oseba, je treba upravljavcu omrežja izdati potrdilo, da so bili deli omrežja
zgrajeni po predpisih in standardih ter v skladu s prakso.
66. člen
Pri določanju osnovnih zahtev glede
prevoza, skladiščenja in pregleda cevi in elementov se mora glede na material
plinovodov uporabljati standard SIST EN 12007.- 2. del. in SIST EN 12007 – 3.
del.
Za spajanje cevi in drugih elementov
omrežja in za priklop na obstoječe plinovodno omrežje se mora izbrati ustrezna
metoda in postopek skladno z zahtevami standardov SIST EN 12007 – 2. del. in
SIST EN 12007 – 3. del. Spajanje lahko izvaja le usposobljeno strokovno osebje.
Polaganje, vsebina zapisa o polaganju in
nadzor morajo biti opravljeni po zahtevah standardov SIST EN 12007 – 2. del. in
SIST EN 12007 – 3. del.
67. člen
Pri priklopu novega plinovoda na obstoječe
plinovodno omrežje se za skupen največji delovni tlak prevzame nižjega od obeh
delovnih tlakov. Pri načrtovanju in izvedbi povezave novega in obstoječega
omrežja se morajo upoštevati vse posebne zahteve glede materialov obstoječega
omrežja in dodatne zahteve upravljavca plinovodnega omrežja.
Pri določanju posebnih zahtev je obvezna
uporaba standarda SIST EN 12007.
VI. TLAČNI PRESKUS, ZAČETEK IN PRENEHANJE OBRATOVANJA
68. člen
Upravljavec plinovodnega omrežja je
odgovoren za zagotovitev ustreznih tlačnih preskusov na omrežju pred začetkom
obratovanja, skladno s standardom SIST EN 12327.
69. člen
Metode tlačnega preskusa določi projektant
z obvezno uporabo standarda SIST EN 12327 z nivoji preskusnega tlaka glede na
dimenzije plinovodov, material, preskusni volumen in največji delovni tlak
omrežja.
70. člen
Tlačni preskus izvaja usposobljeno
strokovno osebje, ki pri tem uporablja ustrezno opremo za izvedbo tlačnega
preskusa po izbrani metodi. Po izvedenem tlačnem preskusu mora biti narejen
zapisnik o tlačnem preskusu.
Kadar opravlja tlačni preskus tretja oseba
ali pa ga nadzira, je treba upravljavcu omrežja izdati zapisnik o tlačnem
preskusu in potrdilo, da so bili deli omrežja preskušeni po predpisih in
standardih ter v skladu s prakso.
71. člen
Upravljavec omrežja mora hraniti
dokumentacijo o preskusih na plinovodnem omrežju skupaj s podatki o datumih in
rezultatih preskušanja ves čas uporabe omrežja do njegove fizične odstranitve.
72. člen
Začetek in prenehanje obratovanja
plinovodnega omrežja mora biti skladno z zahtevami standarda SIST EN 12327.
73. člen
Ustrezna metoda mora biti izbrana za
začetek in prenehanje obratovanja glavnih in priključnih plinovodov glede na
družino plina, tlačni nivo, volumen in stopnjo odcepov. Dela morajo biti skrbno
načrtovana s pisnim postopkom in načrtom varnega opravljanja dela.
74. člen
Začetek in prenehanje obratovanja omrežja
izvede pristojna strokovna oseba, ki jo določi upravljavec omrežja (oseba upravljavca
omrežja ali druga oseba glede na lokalna pravila). Obratovanje se lahko začne,
ko se pridobi ustrezno dovoljenje, skladno z zakoni in predpisi.
Upravljavec omrežja mora poskrbeti, da bodo
vsi odjemalci, prizadeti zaradi načrtovanega začetka ali ustavitve obratovanja
omrežja, o predvidenih posegih pravočasno obveščeni.
VII. OBRATOVANJE, NADZOR IN VZDRŽEVANJE
75. člen
Upravljavec plinovodnega omrežja mora v
okviru obratovanja zagotavljati zahtevano stopnjo odoriranosti plina, skladno z
9. členom tega pravilnika, ustrezen delovni tlak in varnost omrežja.
Organizirati mora dežurno službo,
intervencijsko skupino in skupino za ugotavljanje in odpravo netesnosti in
poškodb in s tem zagotoviti varno obratovanje plinovodnega omrežja.
Spremljati in arhivirati je treba vse
dokumente v zvezi z obratovanjem plinovodnega omrežja.
76. člen
Obratovanje, nadzor in vzdrževanje
regulacijskih postaj, merilnih postaj in kompresorskih postaj mora potekati po
standardih SIST EN 12186, SIST EN 1776 in SIST EN 12583.
77. člen
Upravljavec omrežja mora vpeljati sistem
evidentiranja zgrajenih glavnih in priključnih plinovodov in zagotoviti njihovo
spremljanje tekom obratovanja. Urejeno mora imeti dokumentacijo vgrajenih
plinovodov.
Sistem evidentiranja mora v skladu s
standardom SIST EN 12007 – 1. del obsegati vsaj: družino plina, podatke o
graditvi, preskušanju in začetku obratovanja, pravice do dostopa in traso,
mesto vgraditve ter druge značilnosti plinovodnega omrežja (točka 13.2
standarda SIST EN 12007).
Kataster omrežja za lociranje plinovodov
mora biti na voljo upravljavcem komunalnih naprav, lokalnim in državnim
organom.
78. člen
Upravljavec omrežja mora organizirati
preverjanje netesnosti na plinovodnem omrežju. Pogostost preverjanja in izbira
postopka morata biti skladna s standardom SIST EN 12007 – 1. del.
79. člen
Za zagotovitev obratovalne varnosti in
zanesljivosti obratovanja mora upravljavec omrežja vpeljati stalen sistem za
kontrolo, nadzor in vzdrževanje.
80. člen
Tretje osebe morajo vsak predvideni poseg,
ki bi lahko vplival na plinovodno omrežje, vnaprej javiti upravljavcu omrežja.
Pred posegom mora tretja oseba pridobiti od upravljavca omrežja soglasje za
vsak poseg v varnostni pas plinovodov.
Varnostni pas plinovodov je določen na
podlagi največjega delovnega tlaka zemeljskega plina v plinovodu in znaša:
-      
za največji delovni tlak do vključno 5 barov: 2
m na vsako stran plinovoda in
-      
za največji delovni tlak nad 5 barov do 16
barov: 5 m na vsako stran plinovoda.
Upravljavec omrežja mora nadzirati vsa dela
v varnostnem pasu, s čimer se zagotovi varnost obratovanja plinovodnega
omrežja.
81. člen
Upravljavec omrežja mora na zahtevo tretjih
oseb, npr. mestnih javnih podjetij, cestnih podjetij in pogodbenikov, le tem
priskrbeti informacije o lokaciji glavnih in priključnih plinovodov in vse
ustrezne opreme, da bi jim bile v pomoč pri izvajanju del brez ogrožanja
varnosti plinovodnega omrežja.
Tretje osebe, ki bodo izvajale dela v
bližini plinovodnega omrežja, morajo za izvajanje predvidenih del pridobiti od
upravljavca omrežja pogoje in zahteve za graditev.
82. člen
Upravljavec omrežja mora voditi evidenco
opuščenih plinovodov in njihovih delov, ki so ločeni od plinovodnega omrežja.
83. člen
Za zagotovitev varnega in zanesljivega
obratovanja plinovodnega omrežja mora upravljavec omrežja organizirati službo
za vzdrževanje. Upravljavec mora prevzeti ustrezne ukrepe za zaščito življenj
in posesti med obratovanjem in vzdrževanjem omrežja.
Deli plinovodnega omrežja morajo biti
vzdrževani po standardih SIST EN 12007, SIST EN 12186, SIST EN 1776 in SIST EN
12583 in drugih slovenskih standardih za posamezne elemente omrežja.
Vsa vzdrževalna dela na plinovodih sme
opravljati le upravljavec omrežja ali usposobljeno strokovno osebje, ki ima z
upravljavcem sklenjeno pogodbo o vzdrževanju.
84. člen
Vzdrževalna dela, ki se ne štejejo za
rekonstrukcijo plinovoda, so dela izboljšanja pretočnih kapacitet in varnostnih
lastnosti, pri katerih se ne posega izven varnostnega pasu plinovoda.
Dela iz prejšnjega odstavka se štejejo za
vzdrževalna pod pogojem, da se ne spreminjajo osnovne konstrukcijsko tehnične
lastnosti plinovoda, ter da se ne poslabšajo razmere glede varstva okolja.
Ta dela se morajo pred začetkom izvajanja
priglasiti pristojnemu organu.
VIII. OBNOVA
85. člen
Obnova plinovodnega omrežja mora biti
načrtovana in izvedena po standardu SIST EN 12007 4. del. Pri tem je za izbiro
tehnike obnove odgovorno usposobljeno strokovno osebje, za izbiro materiala in
dimenzije pa projektant, pri čemer je obvezna uporaba določil standarda SIST EN
12007 - 1. del. Nadaljnja navodila glede načrtovanja polietilenskih in jeklenih
plinovodov so podana v standardu SIST EN 12007 – 2. in 3. del.
Na izbiro postopka obnove vplivajo:
-      
struktura obstoječega omrežja,
-      
višina delovnega tlaka v omrežju po obnovi,
-      
zahtevani pretok v omrežju,
-      
število priključnih plinovodov,
-      
obstoj in število odcepov, lokov, armatur,
-      
obstoječe stanje dela omrežja, ki se naj bi
obnovil,
-      
lega dela omrežja, ki se naj bi obnovil,
-      
število, vrsta in stanje cevnih povezav na delu
omrežja, ki se naj bi obnovil,
-      
obveznosti do odjemalcev na omrežju med obnovo
in po njej.
86. člen
Pri dviganju najvišjega delovnega tlaka
zemeljskega plina nad načrtovani tlak je obvezna uporaba določil standarda SIST
EN 12007 – 4. del.
Vso odgovornost pri povišanju delovnega
tlaka v omrežju prevzame upravljavec omrežja in zagotovi, da vsi elementi
omrežja trdnostno in tesnostno ustrezajo predvidenemu tlaku. Najvišji dovoljeni
delovni tlak se določi glede na tlačno stopnjo najneugodnejšega elementa v
omrežju.
87. člen
Pri načrtovanju del na omrežju je treba od
upravljavcev komunalnih vodov, ki so v bližini, pridobiti vse informacije
potrebne za načrtovanje predvidene obnove plinovoda.
Načrtovanje obnove mora potekati po
veljavnih predpisih.
88. člen
Pred začetkom del je treba preveriti
skladnost vseh za vgraditev predvidenih delov plinovodnega omrežja ter
pregledati obstoječe naprave zaradi morebitnih ovir, ki bi lahko ovirale pretok
plina.
Paziti je treba, da se pri ločitvi dela
omrežja, ki se obnavlja, preostali del omrežja ne poškoduje. Posebno pozornost
je treba nameniti priključnim plinovodom na delu omrežja, ki se obnavlja.
89. člen
Lega in velikost izkopa sta odvisni od
višine kritja nad temenom plinovoda, premera predvidenega plinovoda in drugih
dejavnikov. Ob izkopu je treba bližnje vode po potrebi zaščititi.
Po končanih delih je treba vzpostaviti
prvotno stanje na področju mesta izkopa.
90. člen
Kadar gre za obnovo z zgraditvijo novih
plinovodov ter opustitev starih, je treba upoštevati standard SIST EN 12007 –
2. in 3. del – odvisno od materiala novih plinovodov.
Ob vgraditvi novih plinovodov v obstoječe
(metoda “relining”), se stare plinovode pregleda in po potrebi očisti, da ne
pride do poškodb.
91. člen
Po končanih delih je treba obnovljeni del
omrežja trdnostno in tesnostno preskusiti skladno s standardom SIST EN 12327.
Če tesnostni preskus ne more biti izveden, upravljavec omrežja določi ustrezen
postopek preskusa.
92. člen
Upravljavec omrežja mora poskrbeti za zapis
podatkov o obnovi skladno z zahtevami standarda SIST EN 12007.
IX. NAČRT ZA POSREDOVANJE V PRIMERU NEVARNOSTI
93. člen
Upravljavec omrežja mora vpeljati,
preskusiti in obnavljati interni načrt za posredovanje pri nevarnostih, ki
lahko nastanejo pri oskrbi s plinom. Načrt naj po potrebi vključuje tudi druge
inštitucije (policija, gasilska brigada ipd.) in komunalne organizacije.

Priloga: Varnostni odmiki (m)

Pravilnik o tehničnih pogojih za graditev,
obratovanje in vzdrževanje plinovodov z največjim delovnim tlakom do vključno
16 barov (Uradni list RS, št. 26/02)
vsebuje naslednjo prehodno in končno določbo:
»X. PREHODNA IN KONČNA DOLOČBA
94. člen
Z dnem uveljavitve tega pravilnika
prenehajo veljati določbe pravilnika o tehničnih pogojih in normativih za varen
transport tekočih in plinastih ogljikovodikov po magistralnih naftovodih in
plinovodih za mednarodni transport (Uradni list SFRJ, št. 26/85) za tisti del,
ki velja za plinovode z najvišjim delovnim tlakom do vključno 16 barov.
Za plinovode, ki so v gradnji ali v
postopku pridobivanja upravno-tehnične dokumentacije in za katere so bili
projekti izdelani pred uveljavitvijo tega pravilnika, se uporablja določbe do
sedaj veljavnega pravilnika o tehničnih pogojih in normativih za varen
transport tekočih in plinastih ogljikovodikov po magistralnih naftovodih in
plinovodih za mednarodni transport (Uradni list SFRJ, št. 26/85).
Določbe 77. člena o sledenju in vpeljavi
sistema evidentiranja ter 93. člena glede vpeljave načrta za nevarnost se
pričnejo uporabljati 12 mesecev po uveljavitvi tega pravilnika.
95. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o tehničnih pogojih za graditev, obratovanje in vzdrževanje
plinovodov z največjim delovnim tlakom do vključno 16 barov (Uradni list RS,
št. 54/02) vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.