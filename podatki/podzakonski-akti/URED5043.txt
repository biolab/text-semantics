1. člen
(vsebina)
S to uredbo se določajo pristojni organi in odgovorne osebe,
prekrški in sankcije za izvajanje Uredbe Komisije (ES) št. 504/2008 z dne 6.
junija 2008 o izvajanju direktiv Sveta 90/426/EGS in 90/427/EGS v zvezi z
metodami za identifikacijo kopitarjev (UL L št. 149 z dne 7. 6. 2008, str. 3; v
nadaljnjem besedilu: Uredba 504/2008).
2. člen
(pristojni organi)
(1) Pristojni organi za izvajanje Uredbe 504/2008 in te
uredbe so: 
-       
Veterinarska uprava Republike Slovenije (v nadaljnjem besedilu: VURS) v
delu, ki se nanaša na identifikacijo in registracijo v zvezi z zdravstvenim
varstvom živali, vstopom v prehransko verigo, nadzorom nad izvajanjem premikov
ter prevozom kopitarjev in nadzor nad podatki o prejemanju zdravil, 
-       
Ministrstvo za kmetijstvo, gozdarstvo in prehrano v delu, ki se nanaša
na izdajanje identifikacijskih dokumentov za kopitarje ter vzdrževanje in
vodenje zbirke podatkov. 
(2) Ministrstvo za kmetijstvo, gozdarstvo in prehrano v
okviru svoje pristojnosti z odločbo prenese pooblastilo: 
-       
za izdajanje identifikacijskih dokumentov za pasmo lipicanski konj na
drugo priznano organizacijo v konjereji, Kobilarno Lipica, ter za ostale
registrirane kopitarje in kopitarje za rejo in rabo na drugo priznano
organizacijo v konjereji, Veterinarsko fakulteto Univerze v Ljubljani, 
-       
za vodenje centralnega registra kopitarjev, nakup, distribucijo in
vodenje evidence izdanih transponderjev (mikročipov) na drugo priznano
organizacijo v konjereji, Veterinarsko fakulteto Univerze v Ljubljani.
3. člen
(19. člen Uredbe 504/2008)
Za izvedbo ukrepov iz 19. člena Uredbe 504/2008 je za klavne
kopitarje odgovoren nosilec dejavnosti zakola v obratu za zakol, za poginule
kopitarje pa nosilec dejavnosti veterinarsko-higienske službe.
4. člen
(20. člen Uredbe 504/2008)
(1) Kopitarje, namenjene zakolu za prehrano ljudi, smejo
zdraviti le veterinarji veterinarskih organizacij s koncesijo (v nadaljnjem
besedilu: veterinar). 
(2) Kadar veterinar zdravi žival v okoliščinah iz tretjega
odstavka 20. člena Uredbe 504/2008, mora o razveljavitvi dela III oddelka IX
Priloge I Uredbe 504/2008 prvi delovni dan po začetku zdravljenja obvestiti
register kopitarjev.
5. člen
(nadzor)
(1) VURS izvaja uradni nadzor nad izvajanjem Uredbe 504/2008
in te uredbe v delu, ki se nanaša na označitve kopitarjev v prometu, pri
trgovanju, uvozu in tranzitu v okviru svojih pristojnosti. 
(2) Inšpektorat Republike Slovenije za kmetijstvo, gozdarstvo
in hrano v okviru svojih pristojnosti izvaja nadzor nad izvajanjem Uredbe
504/2008 in te uredbe v delu, ki se nanaša na: 
-       
označevanje kopitarjev, 
-       
vodenje registra kopitarjev in hlevskih ter rodovniških knjig, 
-       
predpisano rejsko dokumentacijo.
6. člen
(kazenske določbe)
(1) Z globo od 1.200 do 6.000 eurov se kaznuje za prekršek
pravna oseba, ki: 
1.     
ne vloži zahtevka v skladu s petim odstavkom 5. člena Uredbe 504/2008, 
2.     
ne vloži zahtevka za uvoženega kopitarja v skladu s prvim odstavkom 8.
člena Uredbe 504/2008, 
3.     
opravi zakol konja, ki ni označen v skladu s 5., 6., 8. ali 15. členom
Uredbe 504/2008, 
4.     
ne izvede ukrepov iz 19. člena Uredbe 504/2008, 
5.     
ne ravna skladno z 20. členom Uredbe 504/2008. 
(2) Z globo od 400 do 2.000 eurov se kaznuje samostojni
podjetnik posameznik, ki stori prekršek iz prejšnjega odstavka. 
(3) Z globo od 120 do 500 eurov se kaznuje odgovorna oseba
pravne osebe, ki stori prekršek iz prvega odstavka tega člena. 
(4) Z globo od 120 do 500 eurov se kaznuje odgovorna oseba
samostojnega podjetnika posameznika, ki stori prekršek iz prvega odstavka tega
člena. 
(5) Z globo od 120 do 500 eurov se kaznuje posameznik, ki
stori prekršek iz prvega odstavka tega člena. 
(6) Z globo od 400 do 2.000 eurov se kaznuje za prekršek
preglednik kopitarjev ob opustitvi ukrepov iz prvega odstavka 10. člena Uredbe
504/2008.
7. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije, uporabljati pa se začne 1. julija 2009.
Št. 00715-14/2009/4
Ljubljana, dne 30. aprila 2009
EVA 2009-2311-0014
Vlada Republike Slovenije
Borut Pahor l.r. 
Predsednik