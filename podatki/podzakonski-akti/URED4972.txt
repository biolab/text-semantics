I. SPLOŠNE DOLOČBE
1. člen
Ta uredba ureja obseg vinogradniških
površin in podpore za izkrčitev vinogradov za izvajanje:
-      
Uredbe Sveta (ES) št. 1234/2007 z dne 22. oktobra 2007 o vzpostavitvi
skupne ureditve kmetijskih trgov in o posebnih določbah za nekatere kmetijske
proizvode (»Uredba o enotni SUT«) (UL L št. 299 z dne 16. 11. 2007,
str. 1), zadnjič spremenjene z Uredbo Sveta (ES) št. 1140/2009 z dne
20. novembra 2009 o spremembah Uredbe Sveta (ES) št. 1234/2007 o vzpostavitvi
skupne ureditve kmetijskih trgov in o posebnih določbah za nekatere kmetijske
proizvode (»Uredba o enotni SUT«) (UL L št. 312 z dne 27. 11. 2009,
str. 4) (v nadaljnjem besedilu: Uredba 1234/2007/ES) in
-      
Uredbe Komisije (ES) št. 555/2008 z dne 27. junija 2008 o določitvi
podrobnih pravil za izvajanje Uredbe Sveta (ES) št. 479/2008 o skupni ureditvi
trga za vino glede podpornih programov, trgovine s tretjimi državami in obsega
vinogradniških površin ter o izvajanju nadzora v vinskem sektorju (UL L št. 170
z dne 30. 6. 2008, str. 1; v nadaljnjem besedilu: Uredba
555/2008/ES).
2. člen
Izrazi v tej uredbi pomenijo naslednje:
1.    
pridelovalec je fizična ali pravna oseba, ki obdeluje vinograd in je
vpisana v register pridelovalcev grozdja in vina (v nadaljnjem besedilu:
register), v skladu s predpisom, ki ureja register;
2.    
pridelovalec za lastno uporabo je fizična oseba, ki obdeluje vinograd za
pridelavo grozdja, vendar le za lastno uporabo, in letno pridela manj kakor 240 litrov vina na polnoletnega člana kmetijskega gospodarstva oziroma obdeluje manj kakor 0,02 ha vinograda na polnoletnega člana kmetijskega gospodarstva in ne več kakor 0,1 ha ali največ 500 trsov na kmetijsko gospodarstvo.
II. OBSEG VINOGRADNIŠKIH POVRŠIN
3. člen
(1) Obseg vinogradniških površin je
seštevek površin obstoječih vinogradov za pridelavo grozdja v Republiki
Sloveniji, vpisanih v register, obsega pravic za ponovno posaditev vinograda in
obsega pravic za posaditev vinograda iz rezerve pravic, razen vinogradov
pridelovalcev za lastno uporabo in vinogradov, namenjenih izključno
raziskovalni dejavnosti, žlahtnenju ali izključno pridelavi razmnoževalnega
materiala.
(2) Obseg vinogradniških površin,
določen na dan 23. novembra 2003, je seštevek obsega vinogradov, vpisanih
v register na dan 23. novembra 2003, in 5.609 ha vinogradov, ki so bili izkrčeni in namesto njih ni bil zasajen nov vinograd ter so v rezervi pravic za
obnovo vinogradov iz četrtega odstavka 4. člena te uredbe (v nadaljnjem
besedilu: rezerva pravic).
(3) Obseg vinogradniških površin se
uravnava s pravicami za obnovo vinogradov.
4. člen
(1) Pravice za obnovo vinograda so
pravice za ponovno posaditev vinograda, pravice za novo posaditev vinograda in
pravice iz rezerve pravic.
(2) Pravice za ponovno posaditev
vinograda se dodelijo v skladu z določbo 85.i člena Uredbe 1234/2007/ES in 62.
do 64. člena Uredbe 555/2008/ES.
(3) Pravice za novo posaditev
vinogradov se dodelijo v skladu z določbo 85.h člena Uredbe 1234/2007/ES in 60.
člena Uredbe 555/2008/ES.
(4) Ministrstvo, pristojno za
kmetijstvo, gozdarstvo in prehrano (v nadaljnjem besedilu: ministrstvo), v
skladu s 85.j členom Uredbe 1234/2007/ES in 65. členom Uredbe 555/2008/ES
oblikuje rezervo pravic, ki vsebuje:
-      
pravice, ki izhajajo iz v preteklosti izkrčenih vinogradov,
-      
neizkoriščene pravice za obnovo vinograda in
-      
pravice za obnovo vinograda, ki so se jim pridelovalci pred iztekom roka
za izkoriščenje pravice za obnovo vinograda pisno odpovedali.
5. člen
(1) Pridelovalec pridobi pravice za
obnovo vinograda na podlagi vloge za izdajo dovoljenja za obnovo vinograda v
skladu s predpisom, ki ureja register. Upravna enota, ki vodi register (v
nadaljnjem besedilu: upravna enota), pridelovalcu dodeli pravice za obnovo
vinograda hkrati z dovoljenjem za obnovo vinograda in pravice vpiše v register.
(2) Ne glede na določbo prejšnjega
odstavka pridelovalec pridobi pravice za ponovno posaditev vinograda, ko vinograd
izkrči in to prijavi v register. Upravna enota na podlagi pridelovalčeve
prijave izkrčitve vinograda dodeli pridelovalcu pravice za ponovno posaditev
vinograda in jih vpiše v register.
(3) Pravice za obnovo vinograda iz
rezerve pravic se pridelovalcu dodelijo le, če nima že dodeljenih pravic za
obnovo vinograda, ki jih še ni uveljavil.
(4) Ne glede na določbo prvega
odstavka tega člena upravna enota pravice za obnovo vinograda, ki se nanaša na
obstoječe vinograde, ki še niso vpisani v register in jih želi pridelovalec
vpisati v register, dodeli pridelovalcu tako, da pravice za obnovo vinogradov
po uradni dolžnosti vpiše v register hkrati z vpisom vinograda v register.
(5) Na površinah, kjer je bila
uveljavljena podpora za izkrčitev vinogradov iz III. poglavja te uredbe, ni
mogoče pridobiti pravic za ponovno posaditev vinograda.
(6) Če je povpraševanje po pravicah za
obnovo vinograda iz rezerve pravic tako veliko, da obstaja verjetnost, da
pravic v rezervi zmanjka, določi minister, pristojen za kmetijstvo (v
nadaljnjem besedilu: minister), da lahko pridelovalci pravice za obnovo
vinograda iz rezerve pravic dobijo le za plačilo. Način take pridobitve pravic
iz rezerve in višino plačila določi minister.
(7) Nadzor nad izkrčitvijo vinogradov,
na podlagi katere je dodeljena pravica za ponovno posaditev, izvaja v skladu z
81. členom Uredbe 555/2008/ES vinarska inšpekcija.
6. člen
Pravice za obnovo vinograda vodi
ministrstvo v registru, in sicer po pridelovalcih in v rezervi pravic, skupaj s
podatkom o obdobju veljavnosti pravice.
7. člen
(1) Pridelovalec uveljavi pravice za
obnovo vinograda, ko posadi vinograd, za katerega je na podlagi teh pravic
izdano dovoljenje za obnovo vinograda.
(2) Pravice za ponovno posaditev
vinograda lahko pridelovalec uveljavi do 31. decembra 2015.
(3) Pravice za novo posaditev
vinograda lahko pridelovalec uveljavi do izteka drugega vinskega leta po letu
dodelitve pravic za obnovo vinograda.
(4) Pravice za obnovo vinograda,
dodeljene iz rezerve pravic, lahko pridelovalec uveljavi do izteka drugega
vinskega leta po letu dodelitve pravic za obnovo vinograda.
(5) Pridelovalec se pravicam za obnovo
vinograda lahko pisno odpove pred iztekom roka iz drugega do četrtega odstavka
tega člena.
(6) Odpovedane pravice za obnovo
vinograda in tiste, ki jih pridelovalci niso uveljavili v predpisanem roku,
ministrstvo prerazporedi v rezervo pravic.
(7) Če pravice iz rezerve pravic niso
dodeljene do konca petega vinskega leta po letu, v katerem so bile dodeljene v
rezervo pravic, se obseg vinogradniških površin v Republiki Sloveniji zmanjša
za obseg teh pravic.
(8) Pravice za ponovno posaditev
vinograda lahko upravna enota prenese s pisnim soglasjem pridelovalca, ki ima
pravico do ponovne posaditve, na drugega pridelovalca, če jih ta namerava
porabiti za pridelavo kakovostnih vin, pridelanih na določenem pridelovalnem
območju, ali deželnih vin s priznano geografsko oznako.
8. člen
Pravice za posaditev vinograda iz rezerve
pravic se dodeljujejo po vrstnem redu vložitve popolnih vlog za izdajo
dovoljenja za obnovo vinograda, v skladu s predpisom, ki ureja register.
9. člen
Ne glede na določbi prvega in tretjega
odstavka 5. člena te uredbe se v posameznem letu ne dodelijo pravice za
posaditev vinogradov iz rezerve pravic, če ministrstvo za posamezen vinorodni
okoliš ali za celotno območje Republike Slovenije na podlagi podatkov iz
registra o prodaji in zalogah vina ter podatkov iz tržnoinformacijskega sistema
o cenah ugotovi, da so se:
-      
zaloge vina s slovenskim geografskim poreklom povečale za več kakor 60%
nad običajnimi zalogami (triletno povprečje) ali
-      
cene vina s slovenskim geografskim poreklom realno znižale za več kakor
30% pod običajno ceno (primerjava triletnega povprečja za isto kategorijo vin).
III. PODPORA ZA IZKRČITEV VINOGRADA
10. člen
(1) Podpora za izkrčitev vinograda se
dodeli za vinograde, ki izpolnjujejo pogoje iz 85.q člena Uredbe 1234/2007/ES in
67. člena Uredbe 555/2008/ES.
(2) Podporo iz prejšnjega odstavka
lahko uveljavlja pridelovalec, ki ima v register vpisan vinograd, ki izpolnjuje
pogoje iz prejšnjega odstavka, ali njegov naslednik v primeru smrti
pridelovalca.
(3) Izkrčitev vinograda je popolna
odstranitev vseh trsov na površini, posajeni s trto, in sicer tako, da so trsi
posekani pod cepljenim mestom ali so izruvani. Če trsi niso cepljeni, jih je
treba v celoti izruvati.
(4) Na površini, ki je predmet podpore
za izkrčitev vinograda, do 31. decembra 2015 ni možno uveljavljati podpore
za prestrukturiranje vinogradniških površin v skladu s 103.q členom Uredbe
1234/2007/ES, razen če te površine kupi ali dolgoročno zakupi drug
pridelovalec.
11. člen
(1) Vlogo za podporo za izkrčitev
vinograda mora pridelovalec posredovati na Agencijo Republike Slovenije za kmetijske
trge in razvoj podeželja (v nadaljnjem besedilu: agencija) med 1. avgustom in
15. septembrom v vinskem letu, v katerem bo izvedena izkrčitev. Vloga mora
vsebovati podatke iz obrazca, ki je kot priloga sestavni del te uredbe. Če gre
za zemljišče v lasti države, pokrajine ali občine, mora pridelovalec pred
oddajo vloge za podporo pridobiti soglasje lastnika zemljišča.
(2) Agencija na podlagi vloge iz prejšnjega
odstavka preveri izpolnjevanje pogojev za uveljavljanje podpore in v skladu s
prvim odstavkom 75. člena Uredbe 555/2008/ES z uporabo grafičnega orodja, ki
omogoča izmero v registru kmetijskih gospodarstev, določi površino, upravičeno
do podpore, če se krči cel vinograd, ali pa opravi ogled na kraju samem, pri
katerem izmeri zadevno površino, če se vinograd ne krči v celoti ali če meritve
ni mogoče opraviti z grafičnim orodjem.
(3) Agencija zavrne vloge, za katere
se pri preverjanju iz prejšnjega odstavka ugotovi, da ne izpolnjujejo pogojev
za uveljavljanje podpore.
(4) O površini, upravičeni do podpore,
in predvideni višini podpore agencija obvesti pridelovalca v treh mesecih po
oddaji popolne vloge oziroma po določitvi enotnega odstotka odobritve
prijavljenih zneskov s strani Evropske komisije, če je ta potrebna v skladu s
četrtim odstavkom 85.s člena Uredbe 1234/2007/ES.
12. člen
(1) Višina podpore za izkrčitev
vinograda se določi v skladu s prilogo XV. Uredbe 555/2008/ES, na način iz 69.
člena iste uredbe. Pri določitvi višine podpore se upošteva površina, določena
v skladu z drugim odstavkom prejšnjega člena.
(2) Če je v skladu s predpisom, ki
ureja register, pridelovalec v register prijavljal le grozdje, se pri izračunu
višine podpore upošteva 75% povprečni izplen stiskanja grozdja.
13. člen
(1) Pridelovalec izkrči vinograd po
prejemu obvestila iz četrtega odstavka 11. člena te uredbe in o opravljeni
izkrčitvi obvesti agencijo, vendar najpozneje do 15. maja v vinskem letu oddaje
vloge za podporo.
(2) Agencija opravi ogled opravljene
izkrčitve vinograda, pri katerem ugotovi, ali je bila površina iz drugega
odstavka 11. člena te uredbe dejansko izkrčena oziroma, če se vinograd ne krči
v celoti, izmeri izkrčeno površino v skladu s 75. členom Uredbe 555/2005/ES in
o tem sestavi zapisnik. Ogled ni potreben, če je bil opravljen v skladu z
drugim odstavkom 11. člena te uredbe in lahko agencija izkrčitev ugotovi z
daljinskim zaznavanjem.
(3) Podpora se izplača na podlagi
preverjene izkrčitve vinograda iz drugega odstavka tega člena in se financira
iz sredstev Evropskega kmetijskega jamstvenega sklada ter se v posameznem
proračunskem letu izplača do 15. oktobra.
13.a člen
(1) Če Evropska komisija v skladu s četrtim
odstavkom 85.s člena Uredbe 1234/2007/ES določi enoten odstotek odobritve
prijavljenih zneskov za izkrčitev vinogradov, agencija odloča o vlogah za
podporo za izkrčitev vinograda do porabe razpoložljivih sredstev po naslednjem
vrstnem redu:
-      
popolne vloge pridelovalcev, ki krčijo vse vinograde, ki jih obdelujejo,
nato
-      
popolne vloge pridelovalcev, ki so fizične osebe in so do 15. septembra
v letu oddaje vloge dopolnili najmanj 55 let starosti, nato
-      
popolne vloge iz četrtega odstavka tega člena in nato
-      
preostale popolne vloge glede na vrstni red njihove oddaje.
(2) Če je vloga za podporo za izkrčitev
vinograda iz prejšnjega odstavka nepopolna, se kot datum oddaje vloge šteje
datum predložitve popolne vloge. Vrstni red oddaje vlog se določi po datumu in
uri, ki sta razvidna iz priporočene pošiljke. Če ura oddaje pošiljke ni razvidna,
se kot čas oddaje upošteva ura 23:59. Če je več pošiljk, pri katerih ura oddaje
ni razvidna, se njihov vrstni red določi z žrebom in o tem sestavi zapisnik. Za
vloge, vložene pred 1. avgustom, se šteje, da so vložene 1. avgusta ob 00:00.
(3) Vloge za podporo za izkrčitev
vinograda, za katere sredstev zmanjka, se zavrnejo. Ne glede na določbo
prejšnjega stavka se vloga za podporo za izkrčitev vinograda, za katero
razpoložljiva sredstva ne zadoščajo za dodelitev podpore v celoti, lahko odobri
le za del izkrčene površine, do višine razpoložljivih sredstev, če se
pridelovalec s tem strinja.
(4) Vlogo za podporo za krčitev vinograda v
vinskem letu 2009/2010 oziroma 2010/2011 lahko vložijo tudi pridelovalci, ki
jim je bila podpora za krčitev vinograda v vinskem letu 2008/2009 oziroma
2009/2010 v celoti ali delno zavrnjena iz razloga, navedenega v prejšnjem
odstavku. Pri določitvi višine podpore se v teh primerih upošteva višina,
določena za vinsko leto ponovne vložitve vloge. Šteje se, da ti pridelovalci izpolnjujejo
pogoje za uveljavljanje podpore, če je agencija z ogledom na kraju samem ali z
daljinskim zaznavanjem v vinskem letu 2008/2009 oziroma 2009/2010 ugotovila, da
so v tistem vinskem letu izkrčili vinograd.
13.b člen
Pridelovalec, ki je prejel podporo za
izkrčitev vinograda, mora zaradi upoštevanja 85.t člena Uredbe 1234/2007/ES v
treh letih po letu prejema podpore vložiti zbirno vlogo v skladu s predpisom,
ki ureja izvedbo ukrepov kmetijske politike.
IV. PODATKI
14. člen
(1) Podatki o dodeljenih podporah za
izkrčitev vinogradov se vodijo v evidenci agencije. Agencija podatke o izvedenih
izkrčitvah vinogradov in dodeljenih podporah posreduje ministrstvu.
(2) Ministrstvo posredovane podatke iz
prejšnjega odstavka in podatke o pravicah za obnovo vinogradov vodi v registru
in jih posreduje Evropski komisiji.

Priloga:
Vloga za podporo za izkrčitev vinograda

Uredba o uravnavanju obsega vinogradniških
površin (Uradni list RS, št. 88/08)
vsebuje naslednje prehodne in končne določbe:
»V. PREHODNE IN KONČNE DOLOČBE
15. člen
(1) Ne glede na določbo drugega
odstavka 7. člena te uredbe lahko pridelovalec pravice za ponovno posaditev
vinograda, dodeljene v skladu z Uredbo o uravnavanju obsega vinogradniških
površin (Uradni list RS, št. 23/07 in 17/08), uveljavi v skladu z drugim
odstavkom 8. člena Uredbe o uravnavanju obsega vinogradniških površin (Uradni
list RS, št. 23/07 in 17/08).
(2) Šteje se, da so napovedi krčitve
vinograda, vložene v skladu z Uredbo o uravnavanju obsega vinogradniških
površin (Uradni list RS, št. 23/07 in 17/08), vložene kot vloge za podporo za
izkrčitev vinograda v skladu s to uredbo.
16. člen
Z dnem uveljavitve te uredbe preneha
veljati Uredba o uravnavanju obsega vinogradniških površin (Uradni list RS, št.
23/07 in 17/08), drugi odstavek 8. člena Uredbe o uravnavanju obsega
vinogradniških površin (Uradni list RS, št. 23/07 in 17/08) pa se uporablja za
pridelovalce, ki so jim bile pravice za ponovno posaditev vinograda dodeljene
pred začetkom veljavnosti te uredbe.
17. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
uravnavanju obsega vinogradniških površin (Uradni list RS, št. 5/09) vsebuje naslednjo prehodno in
končno določbo:
»6. člen
Določbe te uredbe se uporabljajo za vse
vloge za podporo za izkrčitev vinograda, ki so bile vložene na podlagi Uredbe o
uravnavanju obsega vinogradniških površin (Uradni list RS, št. 88/08).
7. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o uravnavanju
obsega vinogradniških površin (Uradni list RS, št. 62/10) vsebuje naslednjo končno določbo:
»8. člen
Ta uredba začne veljati petnajsti dan po
objavi v Uradnem listu Republike Slovenije.«.