1.     
Bankovec za 20 tolarjev je tiskan na belem varnostnem papirju z vodnim
znakom in varnostno nitjo v tehniki tribarvnega ofset tiska in tribarvnega
globokega tiska z vidno in nevidno zaščito. 
2.     
Bankovec ima dimenzijo 126 x 63 mm. 
3.     
Videz bankovca za 20 tolarjev: 
a)   
Sprednja stran 
Osnovni motiv na bankovcu je lik polihistorja Janeza Vajkarda
Valvasorja, izdelan v ročni gravuri po sodobni umetniški predlogi. Valvasorjevo
podobo dopolnjuje na njegovi levi strani senca profila portreta, izpolnjena z
mikropisavo, ki sega na svetlo rumeno polje. Ob liku je na desni strani v
tehniki globokega tiska napis "Janez Vajkard Valvasor 1641 – 1693".
Nad njim je pravokotna površina svetlo rjave barve, na kateri je v negativu
odtisnjena številka "20". 
Na levi polovici bankovca je ob zunanjem robu v svetlo rdeči
barvi odtisnjen napis "BANKA SLOVENIJE" v tehniki globokega tiska. V
sredini bele površine bankovca je v vodnem znaku lik Janeza Vajkarda
Valvasorja. Desno od vodnega znaka sta dve pravokotni polji, zgornje svetlo
zeleno, pod njim pa rdeče rumeno. Preko obeh polj sta kot simbolna pripomočka
Valvasorjevega dela odtisnjena geodetsko šestilo v črni barvi v tehniki
globokega tiska in pisateljsko pero v rumeni ofsetni barvi. 
Po robu notranjega izreza sprednjega kraka šestila teče
mikrotekst, ki je sestavljen iz imena Banke Slovenije, številčne oznake
vrednosti in skrajšanega imena denarne enote. Pod imenovanimi simboli je v
svetlo rjavi barvi s številko izražena vrednost bankovca. 
V desnem rumeno-rjavem polju je v tehniki globokega tiska
pokončno odtisnjen napis "DVAJSET TOLARJEV". 
V sredini bankovca spodaj se na svetli površini nahaja krog z
vrisano konturo Republike Slovenije, razdeljeno na štiri dele: dva dela sta
odtisnjena v negativu, dva v pozitivu v rumeni barvi. Ta risba predstavlja
sprednji del preglednega motiva. Tega dopolnjuje na hrbtni strani bankovca isti
motiv v zeleni barvi, tako da ob presvetlitvi bankovca vidimo poln krog, v
katerem se segmenti obrisov Slovenije prekrivajo. Preko cele površine levega
dela bankovca je odtisnjen segment zemljevida Slovenije in sicer tako, da
izohipse, odtisnjene v tehniki globokega tiska v temno rdeči barvi, segajo do
sence portreta na bankovcu. 
Na levi polovici bankovca je na beli površini zgoraj znak za
slepe osebe, sestavljen iz reliefnega odtisa kvadrata in kroga. 
Na sprednji strani bankovca prevladujejo rumena, zelena in
rdeča barva. 
b)   
Zadnja stran 
Osnovni motiv zadnje strani bankovca je v gravuri odtisnjena
reprodukcija zaključne vinjete dveh angelov iz knjige Janeza Vajkarda
Valvasorja "Slava Vojvodine Kranjske", ki nosita trak z napisom
"DULCIS EX LABORE FRUCTUS" (Sladek je sad minulega dela). 
Enak napis je še posebej poudarjen in odtisnjen v globokem
tisku v levem delu bankovca. 
V osrednjem delu bankovca je pokončno v globokem tisku z
besedami odtisnjena oznaka vrednosti "DVAJSET TOLARJEV". 
Leva polovica bankovca je sestavljena iz ploskev različnih
barv in vzorcev. Svetlo zelena površina ob robu bankovca se v zgornjem delu
preliva v rdeče oranžno ploskev, v sredini v živo rumeno in spodaj v rdeče
zeleno. Na tej je s številko odtisnjena oznaka vrednosti. 
Preko celotne površine bankovca je v tribarvni gravuri (v
temno sivi, rdeči in oranžni barvi) odtisnjena skupina različnih segmentov
zemljevida Slovenije, izražena v izohipsah. 
V zgornjem delu bele površine sta ob notranjem robu
odtisnjeni besedili "GUVERNER" in "ČLAN SVETA BANKE", pod
njima pa faksimile podpisov guvernerja Banke Slovenije dr. Franceta Arharja in
člana Sveta Banke Slovenije mag. Velimira Boleta. V desnem kotu je gijoširan
pravokotnik svetlo rjave barve, v katerem je v negativu s številko izražena
oznaka vrednosti. Pod njim sta eden pod drugim odtisnjena kraj in datum izdaje
bankovca "LJUBLJANA 15. JANUAR 1992". 
Ob zunanjem robu je v globokem tisku v svetlo rdeči barvi
napis "BANKA SLOVENIJE". Vzporedno z njim je v sredini belega polja
pokončno postavljena številčna oznaka bankovca, sestavljena iz dveh črk in
šestih številk, natisnjena v črni barvi. Enaka številčna oznaka v rdeči barvi
je natisnjena vodoravno na levi strani bankovca. 
Na zadnji strani bankovca prevladujeta svetlo zelena in rdeče
rjava barva. 
4.     
Ta sklep začne veljati z dnem objave v Uradnem listu Republike
Slovenije.
Št. GP-10
Ljubljana, dne 15. decembra 1992.
Predsednik
Sveta Banke Slovenije
Guverner
dr. France Arhar l. r.