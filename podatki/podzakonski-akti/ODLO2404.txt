1. člen
(1) S tem odlokom se začasno prepoveduje zbiranje ljudi v
zavodih s področja vzgoje in izobraževanja ter univerzah in samostojnih
visokošolskih zavodih (v nadaljnjem besedilu: zavod) zaradi zajezitve in
obvladovanja nalezljive bolezni COVID-19, in sicer v:
1.     
vrtcih,
2.     
osnovnih šolah, razen v oddelkih prilagojenega in posebnega programa,
3.     
glasbenih šolah,
4.     
srednjih šolah,
5.     
višjih strokovnih šolah,
6.     
dijaških domovih, razen v primeru dijakov in študentov tujcev, ki jim je
zaradi trenutnih varnostnih razmer onemogočena vrnitev v kraj stalnega
bivališča, ter mladoletnikov brez spremstva s statusom prosilca mednarodne
zaščite oziroma s priznano mednarodno zaščito,
7.     
organizacijah za izobraževanje odraslih,
8.     
študentskih domovih, razen v primeru študentov, ki imajo stalno
prebivališče v študentskem domu, študentskih družin, študentov tujcev in
gostujočih profesorjev, ki jim je zaradi trenutnih varnostnih razmer
onemogočena vrnitev v kraj stalnega bivališča,
9.     
univerzah in samostojnih visokošolskih zavodih.
(2) Zaposleni v zavodih se v času prisotnosti v zavodih
enkrat tedensko testirajo na virus SARS-CoV-2 s hitrimi antigenskimi testi (v
nadaljnjem besedilu: test HAG).
(3) Zaposlenim v zavodih testiranja ni treba opraviti, če:
-       
predložijo negativni rezultat testa na virus SARS-CoV-2 z metodo verižne
reakcije s polimerazo (v nadaljnjem besedilu: test PCR) ali testa HAG, ki ni
starejši od 48 ur,
-       
predložijo dokazilo o cepljenju zoper COVID-19, s katerim dokazujejo, da
je od prejema drugega odmerka cepiva proizvajalca Biontech/Pfizer preteklo
najmanj sedem dni ali proizvajalca MODERNA najmanj 14 dni, oziroma od prejema
prvega odmerka cepiva proizvajalca AstraZeneca najmanj 21 dni,
-       
imajo dokazilo o pozitivnem rezultatu testa HAG ali testa PCR, ki je
starejši od 21 dni, vendar ne starejši od šest mesecev, ali
-       
imajo potrdilo zdravnika, da so preboleli COVID-19 in od začetka
simptomov ni minilo več kot šest mesecev.
(4) Dokazila o testiranju iz prejšnjega odstavka se
upoštevajo, če so izdana v državah članicah Evropske unije oziroma državah
članicah schengenskega območja ali pri organizacijah oziroma pri posameznikih v
tretjih državah, ki jih Inštitut za mikrobiologijo in imunologijo in Nacionalni
laboratorij za zdravje, okolje in hrano (v nadaljnjem besedilu: NLZOH)
prepoznata kot ustrezne in so objavljeni na spletni strani NLZOH.
2. člen
(1) Ne glede na prejšnji člen prepoved zbiranja ljudi ne
velja za:
-       
zaposlene v zavodih in posameznike, ki v zavodih opravljajo delo na
drugi pravni podlagi (na primer podjemne ali avtorske pogodbe),
-       
člane organov zavodov,
-       
vrtce, za izvedbo nujnega varstva,
-       
učence od 1. do 3. razreda, za izvedbo nujnega varstva in pouka na
daljavo,
-       
izvedbo nujnih postopkov, povezanih z dokončanjem in nadaljevanjem izobraževanja.
(2) Nujno varstvo iz tretje alineje in nujno varstvo in pouk
na daljavo iz četrte alineje prejšnjega odstavka se izvede za otroke in učence,
katerih oba starša ali eden od staršev, ki je samohranilec, sta zaposlena v
sektorjih kritične infrastrukture, določenih v 4. členu Zakona o kritični
infrastrukturi (Uradni list RS, št. 75/17), v zavodih s področja vzgoje in
izobraževanja, zavodih s področja socialne varnosti, v Slovenski vojski,
Policiji ali v poklicnih gasilskih enotah. Zaposlitev se ugotavlja na podlagi
potrdila delodajalca.
3. člen
Zavodi morajo pri izvajanju dejavnosti upoštevati priporočene
smernice ministrstva, pristojnega za zdravje, in Nacionalnega inštituta za
javno zdravje za preprečevanje okužbe z virusom SARS-CoV-2.
4. člen
Vlada Republike Slovenije preverja utemeljenost ukrepov iz
tega odloka na podlagi strokovnih mnenj.
KONČNI DOLOČBI
5. člen
Z dnem uveljavitve tega odloka preneha veljati Odlok o
začasni prepovedi zbiranja ljudi v zavodih s področja vzgoje in izobraževanja
ter univerzah in samostojnih visokošolskih zavodih (Uradni list RS, št. 30/21,
35/21, 40/21 in 43/21).
6. člen
Ta odlok začne veljati 1. aprila 2021 in velja do vključno
11. aprila 2021.
Št. 00727-15/2021
Ljubljana, dne 28. marca 2021
EVA 2021-3330-0042
Vlada Republike Slovenije
Janez Janša
predsednik