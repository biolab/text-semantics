1. člen
(vsebina)
Ta uredba določa skupine uporabnikov, ki so
upravičeni do uporabe omrežnih priključnih točk s prednostjo (v nadaljnjem
besedilu: upravičenci), ter ureja določanje omrežnih priključnih točk s
prednostjo, zbiranje in hranjenje podatkov o omrežnih priključnih točkah s
prednostjo, obveščanje operaterjev, ki zagotavljajo javno telefonsko omrežje,
in druga vprašanja, povezana z omrežnimi priključnimi točkami s prednostjo.
2. člen
(pomen izrazov)
(1) Javno telefonsko omrežje je
elektronsko komunikacijsko omrežje, ki se uporablja za zagotavljanje javno dostopnih
telefonskih storitev in omogoča prenos govornih komunikacij in drugih
komunikacij, kot so faksimilne in podatkovne komunikacije, med omrežnimi
priključnimi točkami.
(2) Omrežne priključne točke s
prednostjo so tiste omrežne priključne točke v javnih telefonskih omrežjih, pri
katerih je v izjemnih stanjih omogočeno, da imajo komunikacije, ki izvirajo iz
njih, prednost pred komunikacijami iz drugih omrežnih priključnih točk.
3. člen
(upravičenci)
(1) Upravičenci so:
-       
nosilci izdelave obrambnega načrta v skladu z uredbo, ki ureja obrambno
načrtovanje;
-       
subjekti, ki so vključeni v sistem upravnih zvez v skladu z uredbo, ki
določa upravne zveze;
-       
subjekti, ki izdelujejo načrte zaščite in reševanja v skladu z uredbo,
ki določa vsebino in izdelavo načrtov zaščite in reševanja, ter
-       
subjekti, ki izdelujejo varnostni načrt v skladu z uredbo o evropski
kritični infrastrukturi.
(2) Upravičenci imajo pravico do
omejenega števila omrežnih priključnih točk s prednostjo.
4. člen
(komisija)
(1) Postopke za določitev omrežnih
priključnih točk s prednostjo vodi komisija, ki jo imenuje Vlada Republike Slovenije.
(2) Komisija po potrebi obravnava tudi
druga vprašanja, povezana z omrežnimi priključnimi točkami s prednostjo, in
daje mnenja v zvezi s temi vprašanji.
(3) Komisijo sestavljajo predstavniki
ministrstva, pristojnega za elektronske komunikacije, ministrstva, pristojnega
za obrambo, ministrstva, pristojnega za notranje zadeve, ministrstva,
pristojnega za zdravje, in Slovenske obveščevalno-varnostne agencije. Vsako od
navedenih ministrstev oziroma Slovenska obveščevalno-varnostna agencija lahko
imenuje v komisijo največ tri svoje predstavnike. Komisijo vodi predstavnik
ministrstva, pristojnega za elektronske komunikacije (v nadaljnjem besedilu:
ministrstvo).
(4) Administrativno-tehnične možnosti
za delo komisije zagotavlja ministrstvo.
(5) Komisija obvešča ministrstvo o
določitvi omrežnih priključnih točk s prednostjo.
5. člen
(podatki o omrežnih priključnih točkah s
prednostjo)
(1) Ministrstvo zbira in hrani podatke
o uporabi omrežnih priključnih točk s prednostjo, in sicer zlasti podatke o
upravičencu, številu omrežnih priključnih točk s prednostjo na upravičenca ter
številkah omrežnih priključnih točk s prednostjo. Podatkom o omrežnih
priključnih točkah s prednostjo se določi stopnja tajnosti v skladu s predpisi,
ki urejajo varovanje tajnih podatkov.
(2) Upravičenci ministrstvu sporočijo
spremembe podatkov o omrežnih priključnih točkah s prednostjo do
31. oktobra v tekočem letu oziroma ob vsaki večji spremembi.
(3) Ta člen se uporablja tudi za
varovanje podatkov o omrežnih priključnih točkah s prednostjo, ki so poslovna
skrivnost v skladu s predpisi.
(4) Ministrstvo o spremembah številk
omrežnih priključnih točk s prednostjo najmanj enkrat na leto obvesti operaterje,
ki zagotavljajo javno telefonsko omrežje. Operaterji morajo poskrbeti, da v
svojih omrežjih izvedejo sporočene spremembe v največ enem mesecu od prejetja
obvestila.
(5) Operaterji iz prejšnjega odstavka
o zagotovitvi omrežnih priključnih točk s prednostjo obvestijo ministrstvo v
60 dneh po prejemu zahtevkov za zagotovitev omrežnih priključnih točk s
prednostjo. Ministrstvo o zagotovljenih omrežnih priključnih točkah s prednostjo
obvesti komisijo in upravičence.
6. člen
(prenehanje uporabe)
Z dnem uveljavitve te uredbe se preneha
uporabljati Uredba o pravici do omrežnih priključnih točk s prednostjo (Uradni
list RS, št. 100/05 in 109/12 – ZEKom-1).
7. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.
Št. 00727-20/2013
Ljubljana, dne 26. septembra
2013
EVA 2013-3330-0094
Vlada Republike Slovenije
mag. Alenka Bratušek l.r.
Predsednica