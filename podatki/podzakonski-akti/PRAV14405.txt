I. SPLOŠNA DOLOČBA
1. člen
(1) S tem pravilnikom se določajo oznake za čine,
razrede in položajne oznake, oznake pripadnosti poveljstvom, enotam in zavodom,
oznake rodov, služb, specialnosti, usposobljenosti in vojaških šol Slovenske
vojske, druge oznake na uniformah ter nadomestne oznake za prejeta priznanja doma
in v tujini.
(2) Na uniformah Slovenske vojske se oznake nosijo v
skladu s pravilnikom, ki ureja uniforme Slovenske vojske.
II. OZNAKE ČINOV IN RAZREDOV
2. člen
(1) Oznake za čine vojakov in podčastnikov so za:
1.     
poddesetnika trikotno polje s stiliziranim lipovim listom;
2.     
desetnika trikotno polje s stiliziranim lipovim listom in lomljeno črto;
3.     
naddesetnika trikotno polje s stiliziranim lipovim listom in lomljenima
črtama;
4.     
vodnika trikotno polje s stiliziranim lipovim listom;
5.     
višjega vodnika trikotno polje s stiliziranim lipovim listom in lomljeno
črto;
6.     
štabnega vodnika trikotno polje s stiliziranim lipovim listom in
lomljenima črtama;
7.     
višjega štabnega vodnika trikotno polje s stiliziranim lipovim listom in
tremi lomljenimi črtami;
8.     
praporščaka široka črta s stiliziranim lipovim listom in lomljeno črto;
9.     
višjega praporščaka široka črta s stiliziranim lipovim listom in
lomljenima črtama;
10.  
štabnega praporščaka široka črta s stiliziranim lipovim listom in tremi
lomljenimi črtami;
11.  
višjega štabnega praporščaka široka črta s stiliziranim lipovim listom
in štirimi lomljenimi črtami.
(2) Oznake za čine častnikov so za:
1.     
poročnika ravni črti s stiliziranima lipovima listoma;
2.     
nadporočnika tri ravne črte s stiliziranimi lipovimi listi;
3.     
stotnika štiri ravne črte s stiliziranimi lipovimi listi;
4.     
majorja široka in ozka črta s stiliziranima lipovima listoma;
5.     
podpolkovnika široka in ozki črti s stiliziranimi lipovimi listi;
6.     
polkovnika široka in tri ozke črte s stiliziranimi lipovimi listi;
7.     
brigadirja poudarjeno široka črta s stiliziranim lipovim listom, ki je
obdan z vencem, in ozka črta s stiliziranim lipovim listom.
(3) Oznake za čine generalov so za:
1.     
generalmajorja poudarjeno široka črta s stiliziranim lipovim listom, ki
je obdan z vencem, in ozki črti s stiliziranima lipovima listoma;
2.     
generalpodpolkovnika poudarjeno široka črta s stiliziranim lipovim
listom, ki je obdan z vencem, in tri ozke črte s stiliziranimi lipovimi listi;
3.     
generala poudarjeno široka črta s stiliziranim lipovim listom, ki je
obdan z vencem, in štiri ozke črte s stiliziranimi lipovimi listi.
(4) Na službeni, gardni in slovesni uniformi so vse
črte, polja in stilizirani lipovi listi ter venci na oznakah činov iz prvega,
drugega in tretjega odstavka tega člena zlato rumene barve, razen za vojake so
rdeče barve.
(5) Na bojni uniformi so, razen za vojake, vse črte in
polja na oznakah činov iz prvega, drugega in tretjega odstavka tega člena temno
rjave barve, stilizirani lipovi listi ter venci pa svetlejše rjave barve. Za
vojake so vse črte in polja na oznakah činov iz prvega, drugega in tretjega
odstavka tega člena rdeče barve, stilizirani lipovi listi pa svetlejše rjave
barve.
(6) Stiliziran lipov list na poudarjeni široki črti za
označevanje brigadirskega in generalskih činov je večji kot na drugih oznakah.
(7) Grafična podoba oznak za čine po tem členu je
razvidna iz Priloge 1, ki je sestavni del tega pravilnika.
3. člen
(1) Oznake za čine mornarjev in mornariških podčastnikov
na bojni uniformi so za:
1.     
poddesetnika trikotno polje s stiliziranim sidrom;
2.     
desetnika trikotno polje s stiliziranim sidrom in lomljeno črto;
3.     
naddesetnika trikotno polje s stiliziranim sidrom in lomljenima črtama;
4.     
vodnika trikotno polje s stiliziranim lipovim listom;
5.     
višjega vodnika trikotno polje s stiliziranim sidrom in lomljeno črto;
6.     
štabnega vodnika trikotno polje s stiliziranim sidrom in lomljenima
črtama;
7.     
višjega štabnega vodnika trikotno polje s stiliziranim sidrom in tremi
lomljenimi črtami;
8.     
praporščaka široka črta s stiliziranim sidrom in lomljeno črto;
9.     
višjega praporščaka široka črta s stiliziranim sidrom in lomljenima
črtama;
10.  
štabnega praporščaka široka črta s stiliziranim sidrom in tremi
lomljenimi črtami;
11.  
višjega štabnega praporščaka široka črta s stiliziranim sidrom in
štirimi lomljenimi črtami.
(2) Oznake za čine mornariških častnikov na bojni
uniformi so za:
1.     
poročnika korvete široka črta, črta je na sredini oblikovana v pentljo;
2.     
poročnika fregate ozka in široka črta, zgornja črta je na sredini
oblikovana v pentljo;
3.     
poročnika bojne ladje široki črti, zgornja črta je na sredini oblikovana
v pentljo;
4.     
kapitana korvete široka, ozka in široka črta, zgornja črta je na sredini
oblikovana v pentljo;
5.     
kapitana fregate tri široke črte, zgornja črta je na sredini oblikovana
v pentljo;
6.     
kapitana bojne ladje štiri široke črte, zgornja črta je na sredini
oblikovana v pentljo;
7.     
kapitana črta višine treh širokih črt, na sredini je oblikovana v
pentljo.
(3) Oznake za čine admiralov na bojni uniformi so za:
1.     
kontraadmirala črta višine treh širokih črt in široka črta, zgornja črta
je na sredini oblikovana v pentljo;
2.     
viceadmirala črta višine treh širokih črt in dve široki črti, zgornja
črta je na sredini oblikovana v pentljo;
3.     
admirala črta višine treh širokih črt in tri široke črte, zgornja črta
je na sredini oblikovana v pentljo.
(4) Na službeni in slovesni uniformi so vse črte in
stilizirana sidra na oznakah činov iz prvega, drugega in tretjega odstavka tega
člena zlato rumene barve, razen za mornarje so rdeče barve.
(5) Na mornariški bojni uniformi so, razen za vojake,
vse črte in polja na oznakah činov iz prvega, drugega in tretjega odstavka tega
člena temno rjave barve, stilizirana sidra pa svetlejše rjave barve. Za vojake
so vse črte in polja na oznakah činov iz prvega, drugega in tretjega odstavka
tega člena rdeče barve, stilizirana sidra pa svetlejše rjave barve. Našitek z
izvezenim činom je izdelan iz zelene, maskirne ali modre tkanine.
(6) Oznake za čine mornarjev in mornariških podčastnikov
na službenih in slovesnih uniformah so za:
1.     
poddesetnika trikotno polje;
2.     
desetnika trikotno polje in lomljen trak;
3.     
naddesetnika trikotno polje in lomljena trakova;
4.     
vodnika trikotno polje;
5.     
višjega vodnika trikotno polje in lomljen trak;
6.     
štabnega vodnika trikotno polje in lomljena trakova;
7.     
višjega štabnega vodnika trikotno polje in trije lomljeni trakovi;
8.     
praporščaka širok trak in lomljen trak;
9.     
višjega praporščaka širok trak in lomljena trakova;
10.  
štabnega praporščaka širok trak in trije lomljeni trakovi;
11.  
višjega štabnega praporščaka širok trak in štirje lomljeni trakovi.
(7) Vsa trikotna polja in trakovi so zlato rumene barve,
razen za mornarje so rdeče barve. Našiti so na črni podlagi na spodnjem delu
obeh rokavov uniforme, epoletah ali ramenskih trakovih.
(8) Oznake za čine mornariških častnikov na službenih in
slovesnih uniformah so za:
1.     
poročnika korvete širok trak;
2.     
poročnika fregate ozek in širok trak;
3.     
poročnika bojne ladje dva široka trakova;
4.     
kapitana korvete širok, ozek in širok trak;
5.     
kapitana fregate trije široki trakovi;
6.     
kapitana bojne ladje štirje široki trakovi;
7.     
kapitana širši trak.
(9) Oznake za čine admiralov so na službenih in
slovesnih uniformah za:
1.     
kontraadmirala širši in širok trak;
2.     
viceadmirala širši in dva široka trakova;
3.     
admirala širši in tirje široki trakovi.
(10) Oznake za čine mornariških častnikov in admiralov
na službenih in slovesnih uniformah so zlato rumene barve, našite na črni
podlagi na spodnjem delu obeh rokavov uniforme, epoletah ali ramenskih
trakovih. Trakovi si sledijo v zaporedju od spodaj navzgor. Zgornji trak za
mornariške častniške in admiralske čine ima na sredini oblikovano pentljo. Pri oznakah
kapitanskega in admiralskih činov je spodnji trak širši od širokega traku na
častniških činih.
(11) Grafična podoba oznak za mornariške čine po tem
členu je razvidna iz Priloge 2, ki je sestavni del tega pravilnika.
4. člen
(1) Oznake za razrede vojaških uslužbencev so za nižje
vojaške uslužbence od I. do VIII. razreda:
1.     
oznaka za I. razred je ravna črta;
2.     
oznaka za II. razred sta ravni črti;
3.     
oznaka za III. razred so tri ravne črte;
4.     
oznaka za IV. razred je ravna in lomljena črta;
5.     
oznaka za V. razred je lomljena črta;
6.     
oznaka za VI. razred je lomljena in ravna črta;
7.     
oznaka za VII. razred je lomljena in dve ravni črti;
8.     
oznaka za VIII. razred je lomljena in tri ravne črte.
(2) Oznake za razrede vojaških uslužbencev so za višje
vojaške uslužbence od IX. do XV. razreda:
1.     
oznaka za IX. razred je ravna in prekrižani črti;
2.     
oznaka za X. razred sta prekrižani črti;
3.     
oznaka za XI. razred sta prekrižani in ravna črta;
4.     
oznaka za XII. razred sta prekrižani in ravni črti;
5.     
oznaka za XIII. razred sta prekrižani in tri ravne črte;
6.     
oznaka za XIV. razred sta prekrižani, ravna in lomljena črta;
7.     
oznaka za XV. razred sta prekrižani in lomljena črta.
(3) Na službeni in slovesni uniformi so oznake za
razrede vojaških uslužbencev sive barve. Za mornariško službeno in slovesno
uniformo so oznake za razrede vojaških uslužbencev vezene na črni podlagi na
spodnjem delu rokava suknjiča, za druge dele službene in slovesne uniforme pa
na epoletah ali ramenskih trakovih.
(4) Na bojni uniformi so oznake za razrede vojaških
uslužbencev rjave barve na izvezeni zeleni pravokotni podlagi. Našitek z
opisano izvezeno oznako je izdelan iz tkanine zelene, maskirne ali modre barve.
(5) Grafična podoba oznak za razrede vojaških
uslužbencev po tem členu je razvidna iz Priloge 1 in 2.
5. člen
Oznake za čine in razrede na gardni uniformi in uniformi
Orkestra Slovenske vojske so enake oznakam iz 2., 3. in 4. člena tega
pravilnika.
III. POLOŽAJNE OZNAKE
6. člen
(1) Položajne oznake označujejo specifične dolžnosti v
obrambnem sistemu.
(2) Položajno oznako nosijo v vojni tudi predsednik
Republike Slovenije kot vrhovni poveljnik, funkcionarji in določeni delavci
Ministrstva za obrambo, razporejeni po vojni organizaciji.
(3) Grafična podoba položajne oznake je razvidna iz
Priloge 3, ki je sestavni del tega pravilnika.
7. člen
Položajna oznaka predsednika republike kot vrhovnega
poveljnika Slovenske vojske je oblikovana kot pokončen osmerokotnik z zelenim
poljem. Na zgornjem delu oznake je znak Slovenske vojske. Na sredini polja je
grb Republike Slovenije. Spodnja tretjina oznake je obdana z vencem
stiliziranih lipovih listov zlato rumene barve.
8. člen
(1) Položajna oznaka delavcev Ministrstva za obrambo je
oblikovana kot pokončen osmerokotnik z zelenim poljem. Sredi polja je znak
Slovenske vojske, v spodnjem delu oznake je napis s kratico »MO«. Spodnji dve
tretjini oznake sta obdani z vencem stiliziranih lipovih listov zlato rumene
barve.
(2) Položajna oznaka delavcev Inšpektorata za obrambo
Republike Slovenije je oblikovana kot položajna oznaka iz prejšnjega odstavka.
Nad znakom Slovenske vojske je kratica »MO«, čez spodnji del oznake pa napis
»INŠPEKCIJA«. Oznako nosijo inšpektorji pri opravljanju inšpekcije v poveljstvih,
enotah in zavodih Slovenske vojske.
IV. OZNAKE PRIPADNOSTI ŠTABOM, POVELJSTVOM, ENOTAM,
ZAVODOM IN ŠOLAM V SLOVENSKI VOJSKI
9. člen
(1) Oznake pripadnosti označujejo pripadnost štabu,
operativnemu ali vojaškemu teritorialnemu poveljstvu, združeni sestavi enot, ki
jo določi načelnik Generalštaba Slovenske vojske, rodovski in samostojni četi,
njej enaki ali višji enoti ter zavodom in vojaškim šolam. Oznako pripadnosti
ima lahko tudi Inšpektorat Republike Slovenije za obrambo in Vojaški muzej
Slovenske vojske.
(2) Oznake pripadnosti iz prejšnjega odstavka se nosijo
na desnem rokavu uniforme na našitku in so oblikovane praviloma v obliki ščita,
ki ne sme presegati velikosti 12 × 8 cm (višina × širina)
oziroma premera 10 cm za oznake v obliki kroga. Na oznakah pripadnosti so lahko
upodobljeni različni simboli, številčne označbe in napisi.
(3) Na bojni uniformi se nosijo oznake pripadnosti v
barvnem odtenku uniforme.
(4) Pripadnost Generalštabu Slovenske vojske, njemu
podrejenim poveljstvom, enotam nivoja brigade ali samostojnih organizacijskih
enot Slovenske vojske (samostojnemu polku ali bataljonu) in zavodom, se lahko
izkazuje z oznako pripadnosti.
(5) O obliki, vsebini in uporabi oznak pripadnosti iz
tega člena odloči minister, pristojen za obrambo, na predlog načelnika
Generalštaba Slovenske vojske.
10. člen
(1) Častniki, podčastniki in vojaki Gardne enote
Slovenske vojske nosijo poleg oznake pripadnosti še oznako, oblikovano kot
pokončna elipsa, ki ima na vrhu znak Slovenske vojske, notranje polje je za
častnike in podčastnike bele barve, za vojake pa zlato rumene barve. Polje je
obdano z vencem stiliziranih lipovih listov, ki je za častnike in podčastnike
zelene, za vojake pa zlato rumene barve. Sredi polja je razvita plapolajoča
državna zastava.
(2) Oznako iz prejšnjega odstavka nosi tudi pribočnik
predsednika Republike Slovenije.
(3) Oznako iz tega člena nosijo častniki, podčastniki,
vojaki in vojaški uslužbenci na desnem naprsnem žepu uniforme.
(4) Grafična podoba oznake iz tega člena je razvidna iz Priloge
4, ki je sestavni del tega pravilnika.
V. OZNAKE RODOV, SLUŽB, SPECIALNOSTI, USPOSOBLJENOSTI IN
VOJAŠKIH ŠOL
11. člen
(1) Oznake rodov in služb Slovenske vojske so iz kovine
in se nosijo na obeh straneh ovratnika suknjiča službene uniforme. Podrobnejši
opis vrst, oblik, tehničnih zahtev in način nošenja oznak minister za obrambo
uredi z navodilom, ki ureja oznake rodov in služb, in ga objavi na spletni
strani Ministrstva za obrambo.
(2) Pripadniki Slovenske vojske s činom brigadirja in
višje nosijo pas šivanih ali tkanih lipovih listov na levi in desni strani
ovratnika službene uniforme. Grafična podoba šivanih in tkanih lipovih listov
po tem členu je razvidna iz Priloge 5, ki je sestavni del tega pravilnika.
12. člen
(1) Oznaka specialnosti ali usposobljenosti označuje
specialnost ali usposobljenost posameznika za ustrezno vojaško veščino,
pridobljeno v Republiki Sloveniji ali tujini.
(2) Oznaka vojaške šole označuje pripadnost ali
vključenost posameznika v program vojaške šole.
(3) Oznaka specialnosti ali usposobljenosti se pridobi
in nosi na podlagi opravljenega funkcionalnega vojaškega izobraževanja in
usposabljanja. Oznaka specialnosti, usposobljenosti in vojaških šol se določi s
programi vojaškega izobraževanja in usposabljanja.
(4) Vsak pripadnik Slovenske vojske ali delavec
Ministrstva za obrambo, ki opravlja vojaško službo, nosi le eno oznako rodu,
službe ali vojaške šole.
VI. NADOMESTNA OZNAKA ZA PREJETA PRIZNANJA DOMA IN V
TUJINI
13. člen
(1) Na uniformah Slovenske vojske se nadomestne oznake
za prejeta priznanja doma nosijo skladno s pravilnikom, ki ureja priznanja
ministrstva, pristojnega za obrambo.
(2) Nadomestne oznake za prejeta priznanja, pridobljena
v tujini, se nosijo tako, da so povezane po dolžini v niz treh nadomestnih
oznak, ki so razvrščene po pomembnosti od zgoraj navzdol, od najvišje do
najnižje nad desnim prsnim žepom službene uniforme nad napisom imena in
priimka. Na mornariški službeni uniformi se nadomestni trakovi za prejeta
odlikovanja in priznanja, pridobljena v tujini, nosijo na desni strani nad
napisom imena.
(3) Na slovesni uniformi se na levi strani uniforme v
višini prsi nosijo tri najvišja prejeta priznanja v Republiki Sloveniji, na
desni strani pa eno priznanje, prejeto v tujini.
VII. DRUGE OZNAKE
14. člen
Ne glede na 9. in 12. člen tega pravilnika se na
uniformah z oznakami pripadnosti lahko nosijo tudi naslednje oznake:
1.     
pripadniki, ki imajo po splošnih predpisih priznan status vojnega
veterana, lahko nosijo oznako v obliki polkrožnega našitka z napisom »VETERAN«
na službeni in bojni uniformi. Oznaka se nosi nad oznako pripadnosti enoti na
desnem rokavu uniforme;
2.     
pripadniki, ki so nosilci priznanja Manevrske strukture narodne zaščite,
lahko nosijo oznako v obliki okroglega našitka, na katerem so na levi in desni
strani zeleni lipovi listi, v sredini pa par rok, ki objema rumeno sonce.
Ozadje oznake je svetlo modre barve. Nad krogom je napis »VETERAN«, pod krogom
pa je napis »MSNZ«. Ta oznaka se lahko nosi na službeni uniformi namesto oznake
pripadnosti enoti;
3.     
pripadniki, ki so bili udeleženci prvega rednega vojaškega usposabljanja
v Pekrah in na Igu leta 1991, lahko nosijo oznako v obliki našitka, ki je po
obliki in barvi enak našitku z oznako pripadnosti Slovenski vojski, le da je
sredi polja številka »1«. Ta oznaka se lahko nosi na desnem rokavu službene in
bojne uniforme.
VIII. PREHODNA IN KONČNI DOLOČBI
15. člen
Oznake za čin admirala, ki so bile podeljene pred
uveljavitvijo tega pravilnika, ostanejo v veljavi.
16. člen
Z dnem uveljavitve tega pravilnika preneha veljati Pravilnik
o oznakah v Slovenski vojski (Uradni list RS, št. 3/95, 95/02, 83/04,
62/05 in 19/17).
17. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-23/2021-9
Ljubljana, dne 21. oktobra 2021
EVA 2021-1911-0014
Mag. Matej Tonin
minister 
za obrambo

Priloga
1: Oznake činov za vojake, podčastnike, častnike in generale ter za
razrede vojaških uslužbencev v Slovenski vojski – bojna uniforma
Priloga
2: Oznake činov za mornarje, mornariške podčastnike in častnike ter
admirale in za razrede vojaških uslužbencev na mornariških uniformah 
Priloga
3: Položajne oznake
Priloga
4: Oznake pripadnosti Gardni enoti Slovenske vojske
Priloga
5: Oznake na ovratniku službene uniforme Slovenske vojske za brigadirje in
generale