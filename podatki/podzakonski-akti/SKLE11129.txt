1. člen
(vsebina sklepa)
Ta sklep določa podrobnejša pravila obveščanja o izboru
matične države članice po 2. točki drugega odstavka, tretjem odstavku ali
devetem odstavku 102. člena Zakona o trgu finančnih instrumentov (Uradni list
RS, št. 108/10 – ZTFI-UPB3, 78/11, 55/12, 105/12 – ZBan-1J, 63/13 – ZS-K, 30/16
in 9/17; v nadaljevanju: ZTFI).
2. člen
(pojmi)
(1) Pojmi, uporabljeni v tem sklepu, imajo enak pomen
kot v določbah ZTFI.
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
3. člen
(obvestilo o izboru matične države članice)
(1) Javna družba, ki v skladu z 2. točko drugega
odstavka, tretjim odstavkom ali devetim odstavkom 102. člena ZTFI izbere
matično državo članico, je o tem izboru dolžna obvestiti Agencijo za trg
vrednostnih papirjev (v nadaljevanju: Agencija), v kolikor:
(a)   
ima javna družba sedež v Republiki Sloveniji,
(b)   
je Republiko Slovenijo izbrala za matično državo članico ali
(c)   
je Republika Slovenija država članica gostiteljica.
(2) Javna družba obvesti Agencijo o izboru matične
države članice na standardnem obrazcu, ki je priloga tega sklepa.
(3) Najkasneje tretji dan po obvestilu Agenciji mora
javna družba z objavo enakih informacij, kot jih je posredovala Agenciji, obvestiti
tudi javnost na način, kot je predpisan z ZTFI za objavo nadzorovanih
informacij.
4. člen
(razveljavitev predpisa)
Z dnem uveljavitve tega sklepa preneha veljati Sklep o
podrobnejših pravilih za izbiro Republike Slovenije kot matične države članice
glede obveznosti razkrivanja nadzorovanih informacij (Uradni list RS, št.
106/07).
5. člen
(začetek veljavnosti sklepa)
Ta sklep začne veljati naslednji dan po objavi v Uradnem
listu Republike Slovenije.
Št. 00700-4/2017-3
Ljubljana, dne 2. junija 2017
EVA 2017-1611-0067
Predsednik Sveta
Agencije za trg vrednostnih papirjev
mag. Miloš Čas l.r.

Priloga: Standardni
obrazec za obveščanje o izboru matične države članice