1. člen
Ta pravilnik določa način vzpostavitve, upravljanja in
vzdrževanja enotnega informacijskega sistema iz devetega do trinajstega
odstavka 77. člena Zakona o javnem naročanju (Uradni list RS, št. 91/15, 14/18,
121/21, 10/22, 74/22 – odl. US, 100/22 – ZNUZSZS in 28/23; v nadaljnjem
besedilu: ZJN-3), način, nabor in dinamiko prevzemanja podatkov iz uradnih
evidenc, način in nabor predložitve drugih dokazil, način zavarovanja osebnih
podatkov ter način določanja pooblaščenosti za vpogled ali prenos podatkov.
2. člen
(1) Enotni informacijski sistem iz devetega do trinajstega
odstavka 77. člena ZJN-3 se upravlja v elektronski obliki in je umeščen v
nacionalni osnovni funkcionalni sistem za elektronsko javno naročanje.
Sestavljata ga dva dela:
-       
orodje za elektronsko pridobivanje podatkov iz uradnih evidenc, vpogled
vanje in razkritje s prenosom pridobljenih podatkov (v nadaljnjem besedilu:
orodje za elektronsko pridobivanje podatkov iz uradnih evidenc) ter
-       
zbirka podatkov o ponudnikih in njihovih ponudbah, v katero ponudnik
oziroma kandidat deponira dokazila, znake, potrdila in druge dokumente,
potrebne za njegovo preveritev ali preveritev njegove ponudbe oziroma prijave
(v nadaljnjem besedilu: zbirka podatkov).
(2) Orodje za elektronsko pridobivanje podatkov iz uradnih
evidenc naročnik uporablja izključno za preveritev prijav ali ponudb oziroma
pogodb o izvedbi javnega naročila ali okvirnega sporazuma. Z uporabo orodja za
elektronsko pridobivanje podatkov iz uradnih evidenc lahko naročnik pridobi le
tiste podatke iz uradne evidence, ki so potrebni za preverjanje ponudbe ali
prijave v posameznem postopku javnega naročanja ali za preverjanje pogodbe o
izvedbi javnega naročila ali okvirnega sporazuma. Preveritev v skladu s tem
odstavkom lahko naročnik izvede za gospodarski subjekt, ki sodeluje pri oddani
ponudbi, prijavi ali pri izvedbi pogodbe o izvedbi javnega naročila ali
okvirnem sporazumu, kot ponudnik, kandidat, subjekt, na katerega kapacitete se
sklicuje ponudnik ali kandidat ali kot podizvajalec (v nadaljnjem besedilu:
gospodarski subjekt).
(3) Podatki za preveritev prijav ali ponudb, ki se v enotni
informacijski sistem pridobijo iz uradnih evidenc z uporabo orodja za
elektronsko pridobivanje podatkov iz uradnih evidenc, se v njem vodijo po naročniku
in številki objave obvestila o javnem naročilu na portalu javnih naročil. Če
naročnik ni objavil obvestila o javnem naročilu, se vodijo po naročniku in
referenčni številki javnega naročila, ki jo je določil naročnik. Podatki za
preverjanje pogodbe o izvedbi javnega naročila ali okvirnega sporazuma, ki se v
enotni informacijski sistem pridobijo iz uradnih evidenc z uporabo orodja za
elektronsko pridobivanje podatkov iz uradnih evidenc, se v njem vodijo po
naročniku in številki pogodbe o izvedbi javnega naročila ali okvirnega
sporazuma, ki jo je določil naročnik. Podatki o ponudniku in njegovi ponudbi
oziroma o kandidatu in njegovi prijavi, ki jih je v zbirko podatkov deponiral
ponudnik oziroma kandidat, se vodijo po firmi in matični številki ponudnika oziroma
kandidata.
3. člen
Podatki iz uradnih evidenc iz desetega odstavka 77. člena
ZJN-3 se prevzemajo v skladu s pisnim dogovorom o tehničnih pogojih za njihovo
prevzemanje in razmejitvi odgovornosti pri pošiljanju, prevzemanju in obdelavi
podatkov iz uradnih evidenc, ki ga skleneta ministrstvo, pristojno za javna
naročila, in upravljavec posamezne uradne evidence. Podatki se iz uradnih
evidenc prevzemajo na podlagi vsakokratne zahteve naročnika, pri čemer se za ta
namen evidence prekrškov na področju delovnih razmerij in zaposlovanja na črno
ne povezujejo z enotnim informacijskim sistemom.
4. člen
(1) V zbirki podatkov lahko gospodarski subjekt deponira
katero koli dokazilo, potrebno na podlagi dokumentacije v zvezi z oddajo
javnega naročila, kot na primer dokazila o neobstoju razlogov za izključitev,
dokazila o izpolnjevanju pogojev za sodelovanje, dokazila o izpolnjevanju
pogojev za ugotavljanje sposobnosti, znake, potrdila o upoštevanju standardov
za zagotavljanje kakovosti in standardov za okoljsko ravnanje, dokazila o
izpolnjevanju tehničnih specifikacij in meril za oddajo javnega naročila, o
katerih se ne vodi uradna evidenca.
(2) Gospodarski subjekt lahko s kvalificiranim digitalnim
potrdilom v nacionalnem osnovnem funkcionalnem sistemu za elektronsko javno
naročanje oziroma v zbirki podatkov privoli, da naročnik za preveritev podatkov
uporabi dokazila, ki jih je deponiral v tej zbirki.
(3) Gospodarski subjekt lahko obdeluje le podatke, ki jih je
v zbirki podatkov deponiral sam.
(4) Dokazila, znaki, potrdila in drugi dokumenti, ki jih v
zbirko podatkov deponira gospodarski subjekt, se v tej zbirki hranijo dokler
jih gospodarski subjekt iz nje ne izloči.
5. člen
(1) Dostop do obeh delov enotnega informacijskega sistema je
za naročnike urejen na podlagi sistema za avtentikacijo in avtorizacijo
uporabnikov prek enotne vstopne točke nacionalnega osnovnega funkcionalnega
sistema za elektronsko javno naročanje z uporabo kvalificiranih digitalnih
potrdil. Naročnik do obeh delov enotnega informacijskega sistema dostopa s
kvalificiranim digitalnim potrdilom, ki ga uporablja izključno fizična oseba,
ki je zaposlena pri naročniku in ji je digitalno potrdilo izdano.
(2) Dostop do dela enotnega informacijskega sistema, v
katerem gospodarski subjekt deponira dokazila, znake, potrdila in druge
dokumente, je za gospodarski subjekt urejen na podlagi sistema za avtentikacijo
in avtorizacijo uporabnikov prek enotne vstopne točke nacionalnega osnovnega
funkcionalnega sistema za elektronsko javno naročanje z uporabo kvalificiranih
digitalnih potrdil. Gospodarski subjekt dostopa do navedenega dela zbirke
podatkov s kvalificiranim digitalnim potrdilom, ki je bilo izdano njemu,
njegovemu zastopniku ali osebi, pooblaščeni z njegove strani.
(3) Sistem za avtentikacijo in avtorizacijo je zbirka
podatkov o vseh uporabnikih nacionalnega osnovnega funkcionalnega sistema za
elektronsko javno naročanje in pravicah do dostopa posameznih imetnikov
kvalificiranih digitalnih potrdil. Pravice do dostopa se nanašajo na dodelitev,
odvzem in ukinitev dostopa do obeh delov enotnega informacijskega sistema
oziroma do podatkov v njem. Pravice do dostopa osebam, zaposlenim na ministrstvu,
pristojnem za javna naročila, ki opravljajo naloge nadzora in upravljanja
enotnega informacijskega sistema, in osebam, zaposlenim pri naročnikih,
dodeljuje pooblaščena oseba upravljavca tega sistema.
(4) Kvalificirano digitalno potrdilo se ne sme posojati
tretjim osebam, lastno kvalificirano digitalno potrdilo se ne sme uporabljati
za pridobivanje podatkov namesto tretjih oseb, tudi če ima tretja oseba enake
pravice do dostopa, kakor jih ima imetnik kvalificiranega digitalnega potrdila,
in se ga ne sme uporabljati skupinsko.
(5) Imetnik kvalificiranega digitalnega potrdila mora pri
dostopanju do obeh delov enotnega informacijskega sistema ravnati v skladu s
predpisi, ki urejajo varstvo osebnih podatkov, tajnih podatkov in poslovnih
skrivnosti, ter s tem pravilnikom.
6. člen
(1) Pooblaščena oseba upravljavca, zadolžena za nadzor in
upravljanje enotnega informacijskega sistema, dvakrat letno pripravi seznam
naključnih dostopov, za katere mora naročnik preveriti upravičenost dostopov. O
ugotovitvah odgovorna oseba naročnika poroča pooblaščeni osebi upravljavca.
(2) Dvakrat letno se preveri najmanj 40 programsko naključno
izbranih dostopov.
7. člen
Enotni informacijski sistem za vsak dostop in delo v sistemu
zagotavlja možnost naknadnega preverjanja časa, avtorja in vsebine posegov ter
vpogledov v sistem pet let od opravljenega posega ali vpogleda.
PREHODNA IN KONČNI DOLOČBI
8. člen
(1) Do vzpostavitve tehničnih možnosti, ki bodo omogočile
deponiranje podatkov, se 4. člen tega pravilnika ne uporablja.
(2) Datum vzpostavitve tehničnih možnosti iz prejšnjega
odstavka objavi minister, pristojen za javna naročila, v Uradnem listu
Republike Slovenije.
9. člen
Z dnem uveljavitve tega pravilnika preneha veljati Pravilnik
o enotnem informacijskem sistemu na področju javnega naročanja (Uradni list RS,
št. 37/18).
10. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-456/2023/12
Ljubljana, dne 21. junija 2023
EVA 2023-3130-0011
Sanja Ajanović Hovnik
ministrica
za javno upravo