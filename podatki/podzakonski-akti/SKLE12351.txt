1. SPLOŠNE DOLOČBE
1. člen
(Vsebina sklepa in namen sklepa)
(1) Zaradi vpliva in posledic epidemije COVID-19 na realno
gospodarstvo in finančni sistem Banka Slovenije, s ciljem povečanja odpornosti
finančnega sistema na finančne šoke in ohranjanja finančne stabilnosti ter
preprečitve nastanka motenj v finančnem sistemu in zmanjšanja kopičenja
sistemskih tveganj, uvaja začasno omejitev razdelitev dobičkov bank.
(2) Določbe tega sklepa se uporabljajo za banke in hranilnice
(v nadaljevanju: banke), ki imajo sedež v Republiki Sloveniji in so pridobile
dovoljenje za opravljanje bančnih storitev v skladu z Zakonom o bančništvu
(Uradni list RS, št. 25/15 in 44/16 – ZRPPB, 77/16 – ZCKR, 41/17, 77/18 –
ZTFI-1, 22/19 – ZIUDSOL in 44/19 – odl. US; v nadaljevanju: ZBan-2) na
posamični podlagi.
(3) Kadar se ta sklep sklicuje na določbe drugih predpisov,
se te določbe uporabljajo v njihovem vsakokrat veljavnem besedilu.
2. člen
(Opredelitve pojmov)
Pojmi, uporabljeni v tem sklepu, imajo enak pomen kot v
ZBan-2 oziroma Uredbi (EU) št. 575/2013 Evropskega parlamenta in Sveta z dne
26. junija 2013 o bonitetnih zahtevah za kreditne institucije in investicijska
podjetja ter o spremembi Uredbe (EU) št. 648/2012 (UL EU L št. 176 z dne 27. junija
2013, str. 1) ter Zakonu o gospodarskih družbah (Uradni list RS, št. 65/09 –
uradno prečiščeno besedilo, 33/11, 91/11, 32712, 57/12, 44/13 – odl. US, 82/13,
55/15, 15/17 in 22/19 – ZPosS; v nadaljevanju: ZGD-1).
2. OMEJITEV RAZDELITEV DOBIČKOV BANK
3. člen
(Omejitev razdelitev dobičkov bank)
(1) V obdobju veljavnosti tega sklepa banki ni dovoljeno:
(a)   
izplačilo dividend v denarju ali prevzem nepreklicne obveznosti za
izplačilo dividend,
(b)   
odkup ali nakup lastnih delnic ali drugih kapitalskih instrumentov iz točke
(a) prvega odstavka 26. člena Uredbe (EU) št. 575/2013,
(c)   
uporaba bilančnega dobička za druge namene iz šestega odstavka 230.
člena ZGD-1, razen za izplačila variabilnega dela prejemkov zaposlenim, katerih
poklicne dejavnosti pomembno vplivajo na profil tveganosti banke (v
nadaljevanju opredeljeni zaposleni) na podlagi Delegirane uredbe Komisije (EU)
št. 604/2014 z dne 4. marca 2014 o dopolnitvi Direktive 2013/36/EU Evropskega
parlamenta in Sveta glede regulativnih tehničnih standardov v zvezi s kvalitativnimi
in ustreznimi kvantitativnimi merili za opredelitev kategorij zaposlenih,
katerih poklicne dejavnosti pomembno vplivajo na profil tveganosti institucij.
(2) Ne glede na prvi odstavek tega člena banka lahko izvede
aktivnosti iz prvega odstavka tega člena, če je kumulativni dobiček banke v
prvem četrtletju 2021 pozitiven, vendar pri tem ne sme preseči nižje od
naslednjih omejitev:
-       
15 % kumulativnega dobička banke na posamični podlagi iz poslovnih let
2019 in 2020 ali
-       
0,2 % količnika navadnega lastniškega temeljnega kapitala banke na
posamični podlagi po stanju konec leta 2020.
(3) Banka, ki je v letu 2020 izvedla katero koli od
aktivnosti iz prvega odstavka tega člena, za namen drugega odstavka tega člena
upošteva samo dobiček iz poslovnega leta 2020.
(4) Banka, ki namerava izvesti aktivnosti iz prvega odstavka
tega člena, pisno obvesti Banko Slovenije o predvideni višini izplačila
dividende oziroma o predvideni vrednosti drugih aktivnosti iz prvega odstavka
tega člena vsaj trideset dni pred objavo sklica skupščine, na kateri se bo
odločalo o izplačilu. Če je na dan uveljavitve tega sklepa do nameravane objave
sklica skupščine banke manj kot trideset dni, mora banka o aktivnosti iz prvega
odstavka 3. člena tega sklepa Banko Slovenije obvestiti najkasneje v dveh
delovnih dneh od začetka veljavnosti tega sklepa.
(5) Banki ni dovoljeno izplačilo vmesnih dividend po 232.
členu ZGD-1.
3. IZPLAČILO VARIABILNEGA DELA PREJEMKOV OPREDELJENIM
ZAPOSLENIM
4. člen
(Izplačilo variabilnega dela prejemkov)
(1) Bankam se priporoča, da v obdobju veljavnosti tega
sklepa, ne izvajajo naslednjih aktivnosti:
(a)   
izplačila variabilnega dela prejemkov iz 170. člena ZBan-2 opredeljenim
zaposlenim,
(b)   
uporabe bilančnega dobička iz šestega odstavka 230. člena ZGD-1 za
namene izplačila variabilnega dela prejemkov opredeljenim zaposlenim.
(2) V primeru, da se banka odloči za izplačilo variabilnega
dela prejemkov opredeljenim zaposlenim iz prvega odstavka tega člena, mora vsaj
trideset dni pred potrditvijo odločitve o izplačilu obvestiti Banko Slovenije.
(3) Obvestilo banke iz drugega odstavka tega člena se nanaša
na izplačilo variabilnega dela prejemkov opredeljenih zaposlenih dodeljenih v
preteklih letih in v letu 2021.
4. KONČNE DOLOČBE
5. člen
(Veljavnost sklepa)
(1) Ta sklep velja do 30. septembra 2021.
(2) Banka Slovenije lahko ob pomembnem zmanjšanju tveganj
ukrep predčasno prekliče ali ob porastu tveganj podaljša njegovo veljavnost.
6. člen
(Uveljavitev sklepa)
(1) Ta sklep začne veljati petnajsti dan po objavi,
uporabljati pa se začne 10. aprila 2021.
(2) Ne glede na prejšnji odstavek se četrti odstavek 3. člena
uporablja od začetka veljavnosti sklepa naprej.
(3) Z začetkom uporabe tega sklepa, to je 10. aprila 2021,
preneha veljati Sklep o makrobonitetni omejitvi razdelitev dobičkov bank,
objavljen v Uradnem listu RS, št. 49/20.
Ljubljana, dne 9. februarja
2021
Primož Dolenc
namestnik predsednika
Sveta Banke Slovenije