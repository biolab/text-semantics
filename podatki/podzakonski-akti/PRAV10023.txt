I. SPLOŠNE DOLOČBE
1. člen
(vsebina)
Ta pravilnik v skladu z Direktivo Sveta 2007/33/ES z dne 11.
junija 2007 o obvladovanju krompirjevih ogorčic in razveljavitvi Direktive
69/465/EGS (UL L št. 156 z dne 16. 6. 2007, str. 12) določa stalni in posebni
nadzor evropskih populacij rumene in bele krompirjeve ogorčice (Globodera
rostochiensis (Wollenweber) Behrens in Globodera pallida (Stone) Behrens (v
nadaljnjem besedilu: krompirjeve ogorčice), sistematično raziskavo krompirjevih
ogorčic, fitosanitarne ukrepe za preprečevanje širjenja in zatiranje
krompirjevih ogorčic, vodenje evidenc ter obveščanje.
2. člen
(pomen izrazov)
Izrazi, uporabljeni v tem pravilniku, imajo naslednji pomen:
-       
»uraden« ali »uradno« je vse, kar je vzpostavljeno, odobreno ali
izvedeno s strani odgovornih uradnih organov v skladu z zakonom, ki ureja
zdravstveno varstvo rastlin;
-       
gostiteljske rastline krompirjevih ogorčic so krompir (Solanum tuberosum
L.) in rastline iz 1. točke Priloge 1, ki je sestavni del tega pravilnika;
-       
nadzorovane rastline so rastline za pridelavo jedilnega in semenskega
krompirja in rastline iz Priloge 1 tega pravilnika, namenjene za saditev;
-       
polje je nadzorovano zemljišče, kjer rastejo ali se shranjujejo nadzorovane
rastline in je opredeljeno kot grafična enota rabe kmetijskega zemljišča (GERK)
s pripadajočo identifikacijsko številko ali kot njen del (poljina) v skladu z
zakonom, ki ureja kmetijstvo; za polje se ne šteje zemljišče v zavarovanem prostoru,
če se za gojenje nadzorovanih rastlin, razen semenskega krompirja, uporabi
originalno zapakiran in deklariran rastni substrat ali substrat, ki je v celoti
sestavljen iz šote;
-       
posebno nadzorovano območje je celotno ozemlje Republike Slovenije, kjer
se na predpisan način zagotavlja zdravstveno varstvo gostiteljskih rastlin in
izvajanje programa posebnega nadzora krompirjevih ogorčic;
-       
žarišče napada je polje, kjer je bila uradno potrjena in razglašena
najdba krompirjevih ogorčic;
-       
varnostno območje je območje okoli žarišča napada, določeno na podlagi
ocene tveganja širjenja krompirjevih ogorčic v skladu z zakonom, ki ureja
zdravstveno varstvo rastlin;
-       
razmejeno območje je območje, kjer se ugotovi navzočnost krompirjevih
ogorčic in vključuje žarišče napada in pripadajoče varnostno območje; seznam
razmejenih območij se objavlja na krajevno običajen način in je dosegljiv pri
Fitosanitarni upravi Republike Slovenije (v nadaljnjem besedilu: uprava) in na
njeni spletni strani;
-       
območje ustalitve je tisti del razmejenega območja, kjer so krompirjeve
ogorčice navzoče več zaporednih let in v takem obsegu, da ni mogoče pričakovati
njihovega izkoreninjenja;
-       
odporna sorta krompirja je sorta, ki pri gojenju znatno zavira razvoj določene
populacije krompirjevih ogorčic;
-       
uradna preiskava je uradni sistematični postopek ugotavljanja
navzočnosti krompirjevih ogorčic na polju in je v primeru laboratorijskega
testiranja del sistematične raziskave;
-       
sistematična raziskava je uradni postopek ugotavljanja zdravstvenega
stanja rastlin z vzorčenjem in uradnimi pregledi, ki se izvaja v določenem
časovnem obdobju z namenom, da se določi razširjenost in značilnosti populacije
krompirjevih ogorčic na posameznem območju oziroma državi.
II. UGOTAVLJANJE ZDRAVSTVENEGA STANJA
3. člen
(sum na napad)
Na napad s krompirjevimi ogorčicami se sumi, če se na krompirjevih
rastlinah opazi zakrnelost, počasnejšo rast in če so rastline videti, kot da
trpijo pomanjkanje hranil ali vlage. Pri začetnih napadih se zakrnelost rastlin
pojavlja le v določenih predelih krompirišča, v obliki krogov. Listi ostanejo
majhni, lahko rumenijo in kasneje porjavijo, se zvijejo in propadejo. Gomolji
so majhni in slabo razviti. V drugi polovici junija se na koreninskem sistemu
krompirja pojavi večje število majhnih bradavičastih izrastkov (zrele samice
ogorčic), ki imajo velikost bucikinih glavic in proti koncu junija odpadejo s
korenin (ciste). Pri ostalih gostiteljskih rastlinah so znamenja napada s
krompirjevimi ogorčicami manj izražena.
4. člen
(stalni in posebni nadzor)
Navzočnost krompirjevih ogorčic na ozemlju Republike Slovenije
se ugotavlja:
-       
s stalnim nadzorom v skladu s predpisom, ki ureja postopke za
preprečevanje vnosa, širjenja in zatiranje škodljivih organizmov rastlin,
rastlinskih proizvodov in nadzorovanih predmetov;
-       
s sistematično raziskavo na podlagi programa posebnega nadzora
krompirjevih ogorčic v skladu s predpisom, ki ureja varovana območja in
izvajanje uradnih sistematičnih raziskav na posebno nadzorovanih območjih;
-       
z uradnimi preiskavami polj za pridelavo nadzorovanih rastlin.
5. člen
(sistematična raziskava)
(1) Uprava sprejme program posebnega nadzora krompirjevih ogorčic,
v katerem opredeli sistematično raziskavo poti vnosa, odkrivanje napadov in
biologije krompirjevih ogorčic. S to raziskavo se ugotavlja navzočnost
krompirjevih ogorčic in meje njihove razširjenosti, pojav zmanjšane odpornosti sort
krompirja v skladu s 13. členom tega pravilnika ter se zagotavlja obvladovanje
krompirjevih ogorčic v skladu s predpisom, ki ureja varovana območja in
izvajanje uradnih sistematičnih raziskav na posebno nadzorovanih območjih.
(2) Sistematična raziskava obsega vizualne preglede rastlin krompirja
ter vzorčenje in laboratorijsko testiranje zemlje na poljih, kjer se pridelujejo
nadzorovane rastline, pa tudi na drugih poljih, opredeljenih z načrtom ukrepov
za obvladovanje krompirjevih ogorčic iz četrtega odstavka 9. člena tega pravilnika.
(3) Vizualne preglede in vzorčenje v okviru sistematične raziskave
izvajajo fitosanitarni inšpektorji in pooblaščeni pregledniki z javnim
pooblastilom, pridobljenim v skladu z zakonom, ki ureja zdravstveno varstvo
rastlin.
(4) Laboratorijsko testiranje krompirjevih ogorčic opravljajo
pooblaščeni laboratoriji v skladu s predpisom, ki ureja tehnične in
organizacijske pogoje, ki jih morajo izpolnjevati laboratoriji za izvajanje
diagnostičnih preiskav na področju zdravstvenega varstva rastlin.
6. člen
(uradna preiskava)
(1) Uradna preiskava glede navzočnosti krompirjevih ogorčic
se opravi na polju, kjer se bodo pridelovale ali skladiščile rastline iz
Priloge 1 tega pravilnika, namenjene za saditev, ali krompir za pridelavo
semenskega krompirja.
(2) Uradna preiskava iz prejšnjega odstavka se opravi v času
od spravila zadnjega pridelka s polja do sajenja rastlin iz prejšnjega
odstavka. Izjemoma se lahko uradna preiskava opravi pred spravilom zadnjega
pridelka, če je na voljo dokazna dokumentacija o rezultatih predhodnih uradnih
preiskav na polju, ki potrjujejo odsotnost krompirjevih ogorčic ter da krompir
in rastline iz 1. točke Priloge 1 tega pravilnika med preiskavo in po njej na
polju niso bile navzoče.
(3) Če uprava ugotovi, da ni nevarnosti za širjenje krompirjevih
ogorčic, uradna preiskava ni potrebna pri pridelavi:
-       
rastlin iz Priloge 1 tega pravilnika, namenjenih za saditev, ki se bodo
uporabile na istem mestu pridelave;
-       
semenskega krompirja, ki se bo uporabil na istem mestu pridelave;
-       
rastlin iz 2. točke Priloge 1 tega pravilnika, namenjenih za saditev, če
se za te rastline nameravajo izvesti uradno odobreni ukrepi iz točke a) III.
poglavja Priloge 3, ki je sestavni del tega pravilnika.
(4) Za namene izvajanja uradnih preiskav na poljih morajo
pridelovalci rastlin iz Priloge 1 tega pravilnika, namenjenih za saditev,
prijaviti pridelavo teh rastlin najpozneje tri mesece pred načrtovano pridelavo
na način, ki je določen s predpisom, ki ureja registracijo pridelovalcev,
predelovalcev, uvoznikov in distributerjev rastlin, rastlinskih proizvodov in drugih
nadzorovanih predmetov in izdajanje rastlinskih potnih listov. Za namene
izvajanja uradnih preiskav na poljih morajo pridelovalci semenskega krompirja
prijaviti njegovo pridelavo v roku in na način, ki sta določena s predpisom, ki
ureja trženje semenskega krompirja.
7. člen
(vzorčenje in laboratorijsko testiranje)
(1) Na poljih, kjer se bodo pridelovale ali skladiščile rastline
iz 1. točke Priloge 1 tega pravilnika, namenjene za saditev, ali se bo
prideloval semenski krompir, se kot del uradne preiskave opravi vzorčenje in
laboratorijsko testiranje v skladu s Prilogo 2, ki je sestavni del tega
pravilnika.
(2) Na poljih, kjer se bodo pridelovale ali skladiščile rastline
iz 2. točke Priloge 1 tega pravilnika, namenjene za saditev, se kot del uradne
preiskave opravi vzorčenje in laboratorijsko testiranje v skladu s Prilogo 2
tega pravilnika ali preverjanje iz I. poglavja Priloge 3 tega pravilnika.
(3) Na poljih za pridelavo jedilnega krompirja se izvajajo sistematične
raziskave v skladu z II. poglavjem Priloge 3 tega pravilnika, katerih del je
vzorčenje in laboratorijsko testiranje v skladu z 2. točko Priloge 2 tega
pravilnika.
III. FITOSANITARNI UKREPI
8. člen
(razmejitev napada)
(1) Če se pri izvajanju sistematične raziskave ugotovi in z
laboratorijsko analizo potrdi navzočnost krompirjevih ogorčic, predstojnik
uprave z odločbo razmeji žarišče napada in pripadajoče varnostno območje.
Krompir in rastline iz Priloge 1 tega pravilnika, namenjene za saditev, ki so
bili gojeni v žarišču napada ali so bili v stiku z zemljo, v kateri so bile
odkrite krompirjeve ogorčice, se z odločbo določijo kot napadeni (v nadaljnjem
besedilu: napadene rastline).
(2) Uprava o razmejitvah iz prejšnjega odstavka obvesti ostale
izvajalce programa posebnega nadzora, imetnike nadzorovanih rastlin ter lokalno
skupnost na krajevno običajen način in na spletni strani uprave.
9. člen
(ukrepi za razmejeno območje)
(1) Za žarišče napada pristojni fitosanitarni inšpektor odredi
naslednje ukrepe:
-       
prepoved pridelave semenskega krompirja,
-       
prepoved pridelave ali skladiščenja rastlin iz Priloge 1 tega
pravilnika, namenjenih za saditev.
(2) Ne glede na določbo druge alineje prejšnjega odstavka se
lahko v žarišču napada pridelujejo rastline iz 2. točke Priloge 1 tega
pravilnika, namenjene za saditev, če se za te rastline izvedejo uradno odobreni
ukrepi iz točke a) III. poglavja Priloge 3 tega pravilnika in če ni nevarnosti
za širjenje krompirjevih ogorčic.
(3) Žarišča napada in varnostna območja, ki so namenjena pridelavi
jedilnega krompirja, so pod uradnim nadzorom fitosanitarnega inšpektorja in se
na njih izvajajo najmanj ukrepi za zatiranje krompirjevih ogorčic v skladu z
načrtom ukrepov za obvladovanje krompirjevih ogorčic.
(4) Uprava pripravi in na svoji spletni strani objavi načrt ukrepov
iz prejšnjega odstavka, pri čemer upošteva kolobar, uporabo odpornih sort
krompirja iz 12. člena tega pravilnika, sistem pridelave in trženja
gostiteljskih rastlin krompirjevih ogorčic, značilnosti prisotne populacije
krompirjevih ogorčic, higienske in morebitne druge ukrepe.
10. člen
(ukrepi za območje ustalitve)
Na območju ustalitve je prepovedana pridelava semenskega krompirja
ter pridelava ali skladiščenje rastlin iz Priloge 1 tega pravilnika, namenjenih
za saditev. Pri pridelavi jedilnega krompirja se izvajajo ukrepi za zatiranje
krompirjevih ogorčic v skladu z načrtom ukrepov iz četrtega odstavka prejšnjega
člena.
11. člen
(ukrepi za napadene rastline)
Za napadene rastline pristojni fitosanitarni inšpektor odredi
uničenje ali izpolnjevanje naslednjih zahtev:
-       
semenski krompir in rastline iz 1. točke Priloge 1 tega pravilnika se
lahko sadijo samo, če so bili pod njegovim nadzorom razkuženi na način, določen
z ustrezno metodo, za katero je znanstveno dokazano, da izključi vsakršno tveganje
za širjenje krompirjevih ogorčic, in je bila kot taka sprejeta s strani
Evropske komisije;
-       
krompir, namenjen industrijski predelavi ali sortiranju, mora biti
podvržen uradno odobrenim ukrepom v skladu s točko b) III. poglavja Priloge 3
tega pravilnika;
-       
rastline iz 2. točke Priloge 1 tega pravilnika se lahko sadijo le, če so
bile podvržene uradno odobrenim ukrepom iz točke a) III. poglavja Priloge 3
tega pravilnika.
12. člen
(odporne sorte krompirja)
(1) V načrt ukrepov za obvladovanje krompirjevih ogorčic iz
četrtega odstavka 9. člena tega pravilnika se vključijo odporne sorte krompirja
z največjimi stopnjami odpornosti, kot so navedene v I. poglavju Priloge 4, ki
je sestavni del tega pravilnika.
(2) Stopnja odpornosti sort krompirja se določi v skladu s
tabelo standardnih vrednosti iz I. poglavja Priloge 4 tega pravilnika.
Odpornost se testira v skladu s postopkom iz II. poglavja Priloge 4 tega
pravilnika.
(3) Seznam odpornih sort krompirja, ki imajo dovoljenje za
trženje v Republiki Sloveniji, je dosegljiv pri upravi in na njeni spletni
strani.
13. člen
(pojav zmanjšane odpornosti sort krompirja)
V primeru suma ali potrjenega pojava krompirjevih ogorčic
zaradi zmanjšane ali spremenjene učinkovitosti odporne sorte krompirja, ki se
kaže z nenavadno spremembo sestave vrste ogorčic, biološke rase ali virulentne
skupine, mora pooblaščen laboratorij z ustreznimi metodami, sprejetimi s strani
Evropske komisije, raziskati in potrditi zadevno vrsto krompirjeve ogorčice in,
kadar je to primerno, biološko raso ali virulentno skupino.
14.
(dodatni ukrepi)
Uprava lahko z odločbo iz prvega odstavka 8. člena tega
pravilnika določi dodatne ali strožje ukrepe, potrebne za zatiranje
krompirjevih ogorčic ali za preprečevanje njihovega širjenja, v skladu z
zakonom, ki ureja zdravstveno varstvo rastlin.
15. člen
(preklic ukrepov)
Uprava ukrepe iz 8. in 9. člena tega pravilnika prekliče, če
se po izvedbi uradno odobrenih ukrepov iz točke c) III. poglavja Priloge 3 tega
pravilnika potrdi odsotnost vitalnih krompirjevih ogorčic.
16. člen
(izjeme za znanstvene namene)
Uprava lahko dovoli odstopanje od ukrepov iz 8., 9., 10. in
11. člena tega pravilnika za raziskovalne ali znanstvene namene in
žlahtniteljsko delo, če so odstopanja v skladu z zakonom, ki ureja zdravstveno
varstvo rastlin, in pravilnikom, ki ureja uvoz ali premeščanje določenih
škodljivih organizmov, rastlin, rastlinskih proizvodov in nadzorovanih predmetov
za poskusne, raziskovalne ali razvojne namene in za delo pri žlahtnjenju
rastlin.
IV. VODENJE EVIDENC IN OBVEŠČANJE
17. člen
(obveščanje uprave in vodenje evidenc)
(1) Izvajalci sistematične raziskave sproti poročajo upravi
podatke o ugotovljeni navzočnosti ali odsotnosti krompirjevih ogorčic na poljih
ter o sumu ali potrditvi pojava krompirjevih ogorčic zaradi zmanjšane
odpornosti sort iz 13. člena tega pravilnika. Uprava te podatke redno
evidentira v obliki uradnih evidenc, ki so na zahtevo na voljo tudi Evropski
komisiji.
(2) Uprava uradne evidence iz prejšnjega odstavka redno
vzdržuje in sproti posodablja.
18. člen
(obveščanje Evropske komisije)
Uprava obvešča Evropsko komisijo in države članice Evropske
unije o:
-       
opredelitvi pojma polje iz četrte alineje 2. člena tega pravilnika;
-       
rezultatih sistematične raziskave iz 5. člena tega pravilnika in
uvedenih ukrepih zoper krompirjeve ogorčice iz 8., 9. in 11. člena tega
pravilnika, in sicer najpozneje do 1. aprila za preteklih dvanajst mesecev;
-       
načrtu ukrepov za obvladovanje krompirjevih ogorčic iz četrtega odstavka
9. člena tega pravilnika;
-       
seznamu vseh novih odpornih sort krompirja iz 12. člena tega pravilnika,
za katere je bilo z uradnim testiranjem ugotovljeno, da so odporne proti
krompirjevim ogorčicam; pri tem se navedejo vrste, biološke rase, virulentne skupine
ali populacije, proti katerim so sorte odporne, ter stopnjo odpornosti in leto
določitve odpornosti; obvešča se vsako leto najpozneje do 31. januarja;
-       
pojavih zmanjšane odpornosti sort iz 13. člena tega pravilnika, in sicer
vsako leto najpozneje do 31. decembra;
-       
sprejetih dodatnih in strožjih ukrepih iz 14. člena tega pravilnika;
-       
seznamu nenapadenih območij iz 6. točke Priloge 2 tega pravilnika.
V. PREHODNA IN KONČNI DOLOČBI
19. člen
(prehodna določba)
(1) Rezultat uradne preiskave, ki je bila opravljena pred 1.
julijem 2010, se lahko šteje kot dokazna dokumentacija iz drugega odstavka 6.
člena tega pravilnika.
(2) Rezultati uradnih preiskav, opravljenih pred 1. julijem 2010,
se štejejo za uradne preiskave iz točke 3.b) in c) Priloge 2 tega pravilnika.
(3) Odločbe o razmejitvah območij napada in ukrepih za zatiranje
rumenih krompirjevih ogorčic, izdane pred 1. julijem 2010, ostanejo v veljavi
do preklica oziroma do izdaje novih odločb.
(4) Za odporne sorte krompirja iz 12. člena tega pravilnika se
štejejo tudi sorte krompirja, ki so bile pred uveljavitvijo tega pravilnika
uradno evidentirane kot odporne v skladu z Odredbo o ukrepih za preprečevanje
širjenja in zatiranje krompirjevega raka (Synchytrium endobioticum (Schilb.)
Perc.) in krompirjevih ogorčic (Globodera rostochiensis Woll. in Globodera
pallida Stone) (Uradni list RS, št. 51/98 in 45/01 – ZZVR-1).
20. člen
(prenehanje veljavnosti)
Z dnem uveljavitve tega pravilnika se prenehajo uporabljati določbe
Odredbe o ukrepih za preprečevanje širjenja in zatiranje krompirjevega raka
(Synchytrium endobioticum (Schilb.) Perc.) in krompirjevih ogorčic (Globodera
rostochiensis Woll. in Globodera pallida Stone) (Uradni list RS, št. 51/98 in
45/01 – ZZVR-1), v delu, ki se nanašajo na krompirjeve ogorčice.
21. člen
(začetek veljavnosti)
Ta pravilnik začne veljati 1. julija 2010.
Št. 007-315/2009
Ljubljana, dne 25. maja 2010
EVA 2010-2311-0087
mag. Dejan Židan l.r.
Minister
za kmetijstvo,
gozdarstvo in prehrano

Priloga
1: Seznam rastlin
Priloga
2: Vzorčenje in laboratorijsko testiranje
Priloga
3: Preiskava
Priloga
4: Testiranje odpornosti