I. SPLOŠNA DOLOČBA
1. člen
Ta poslovnik določa način dela Odbora Republike Slovenije za
podelitev nagrade in priznanj na področju prostovoljstva (v nadaljnjem
besedilu: odbor) in posebnih strokovnih komisij za posamezna področja
prostovoljskega dela (v nadaljnjem besedilu: komisije).
II. ODBOR
2. člen
(1) Odbor opravlja naloge, ki so določene z zakonom o
prostovoljstvu in predpisi, izdanimi na njegovi podlagi.
(2) V okviru časovnega razpona, določenega s 5. in 7.
členom Uredbe o nagradi in priznanjih za prostovoljstvo (Uradni list RS, št.
62/11), odbor določi datum objave javnega poziva ter rok za vložitev predlogov
kandidatov za Nagrado Republike Slovenije za prostovoljstvo (v nadaljnjem
besedilu: nagrada) in Priznanja Republike Slovenije za prostovoljstvo (v
nadaljnjem besedilu: priznanje).
3. člen
Odbor sklepa z večino glasov navzočih članov, o podelitvi
nagrade in priznanj pa odloča z dvotretjinsko večino.
4. člen
(1) Predsednika odbora in njegovega namestnika (v
nadaljnjem besedilu: predsednik, namestnik) izvolijo člani odbora izmed sebe z
večino glasov vseh članov.
(2) Mandat predsednika in namestnika je štiri leta. Ob
prvi izvolitvi po imenovanju odbora se mandat predsednika in namestnika veže na
mandat njunega članstva v odboru.
(3) Odbor predstavlja in zastopa predsednik. V času
njegove odsotnosti ga predstavlja in zastopa namestnik.
5. člen
(1) Pravice in obveznosti predsednika odbora:
-       
sklicuje strokovne seje odbora in jih vodi;
-       
pripravlja predlog dnevnega reda z ustreznimi gradivi;
-       
podpisuje sklepe, predloge in druge akte, ki jih sprejme odbor, in skrbi
za njihovo izvrševanje in
-       
izvršuje druge naloge, ki so potrebne za zagotavljanje strokovnega, učinkovitega
in transparentnega delovanje odbora.
(2) V primeru odsotnosti predsednika ga v obsegu vseh
pravic in obveznosti nadomešča namestnik.
6. člen
(1) Pravice in obveznosti članov odbora:
-       
se redno udeležujejo sklicanih sej odbora;
-       
v primeru odsotnosti zagotovijo prisotnost nadomestnega člana odbora (v
nadaljnjem besedilu: namestnik);
-       
sprejemajo dnevni red seje;
-       
na seji razpravljajo in odločajo o zadevah, ki so na dnevnem redu;
-       
ustno ali pisno predlagajo obravnavo posameznih vprašanj;
-       
določijo področja dela in predlagajo predsednika in kandidate za člane
komisij in
-       
opravljajo druge naloge, ki so potrebne za zagotavljanje strokovnega,
učinkovitega in transparentnega delovanje odbora.
(2) V primeru odsotnosti člana odbora ga v obsegu vseh
pravic in obveznosti nadomešča njegov namestnik.
7. člen
Pravice in obveznosti tajnika odbora:
-       
sodeluje s predsednikom pri pripravi dnevnega reda in gradiv seje
odborov;
-       
sodeluje s predsednikom pri izvrševanju sklepov odbora;
-       
sodeluje s predsedniki komisij pri pripravi in izvedbi sej komisij;
-       
vodi zapisnik sej odbora;
-       
skrbi za strokovna, administrativna in tehnična opravila odbora;
-       
vodi arhiv in dokumentacijo;
-       
opravlja druge naloge, ki mu jih poveri predsednik in za katere ga
zadolži odbor.
8. člen
(1) Odbor deluje in odloča na sejah.
(2) Predsednik mora sklicati sejo odbora, če to zahteva
vsaj tretjina njegovih članov, ki hkrati z zahtevo predložijo predlog dnevnega
reda.
(3) Seja mora biti sklicana najmanj teden dni pred
zasedanjem, v izjemnih primerih pa se lahko skliče v krajšem roku.
(4) Sklic seje mora vsebovati datum, kraj, čas seje in
predlog dnevnega reda. 
(5) Sklicu seje mora biti predložen zapisnik prejšnje
seje odbora.
(6) V primeru nujnih zadev lahko predsednik skliče
dopisno sejo, o kateri mora poročati na naslednji seji odbora.
(7) Član odbora, ki se seje ne more udeležiti, mora
svojo odsotnost sporočiti vsaj dva dni pred sejo. V istem roku mora sporočiti,
ali se bo seje udeležil njegov namestnik.
9. člen
(1) Predsednik na začetku seje ugotovi, če je seja
odbora sklepčna, kar pomeni, da ji prisostvuje več kot polovica članov odbora.
(2) Če seja ni sklepčna, jo predsednik preloži in se s
prisotnimi dogovori za ponoven sklic.
(3) Če seja postane nesklepčna zaradi odhoda posameznega
člana odbora, jo mora predsednik prekiniti.
(4) Prekinjena seja se lahko nadaljuje, ko je
zagotovljena sklepčnost oziroma jo skliče predsednik.
10. člen
(1) Na začetku seje odbor sprejme predlog dnevnega reda.
Člani odbora lahko predlagajo širitev dnevnega reda, o čemer odloča odbor.
(2) Predsednik odbora daje besedo članom odbora, kot se
prijavljajo k besedi.
(3) Ko se konča obravnava posamezne točke dnevnega reda,
predsednik oblikuje sklepe in jih predlaga v sprejem.
11. člen
(1) O seji odbora se vodi zapisnik, ki ga podpišeta
tajnik odbora in predsednik.
(2) Zapisnik mora vsebovati zaporedno številko seje,
datum, kraj in čas seje, sprejeti dnevni red, kratko vsebino razprave, sprejete
sklepe pri posameznih točkah dnevnega reda ter imena navzočih in odsotnih članov
odbora ter imena navzočih namestnikov.
(3) Predlog zapisnika se posreduje članom in nadomestnim
članom odbora najkasneje v roku 14 dni po seji odbora. Zapisnik se potrdi na
naslednji seji odbora.
III. KOMISIJE
12. člen
(1) Člani odbora ne morejo biti člani komisij.
(2) Delo komisije vodi njen predsednik.
(3) Mandat predsednika je štiri leta. Ob prvi izvolitvi
po imenovanju komisije se mandat predsednika veže na mandat njegovega članstva
v odboru.
(4) Komisijo predstavlja in zastopa njen predsednik. V
času njegove odsotnosti jo predstavlja in zastopa njen namestnik, ki ga
komisija določi na prvi seji.
13. člen
(1) Komisija opravlja delo v prostorih Ministrstva za
javno upravo.
(2) Komisija dela na sejah, ki jih sklicuje in vodi njen
predsednik, v njegovi odsotnosti pa njegov namestnik.
(3) Na prvi seji komisija določi tudi zapisnikarja.
(4) Komisija je sklepčna, če je na seji navzočih več kot
polovica njenih članov.
14. člen
(1) Komisija zagotavlja strokovno obravnavo pravočasno
prispelih predlogov kandidatov za dobitnike nagrade in priznanj, sprejme
strokovno mnenje in opravi strokovno oceno izjemnosti dosežkov predlaganih
kandidatov (v nadaljnjem besedilu: strokovna ocena).
(2) Strokovna mnenja in ocene komisija sprejme z večino
glasov vseh članov.
(3) Strokovne ocene, ki so jim priložena strokovna
mnenja, na katerih ocene temeljijo, skupaj s predlogom ožjega izbora kandidatov
za nagrado in priznanja, komisija v roku, ki ga določi odbor, predloži odboru v
odločanje.
IV. KONČNA DOLOČBA
15. člen
Ta poslovnik začne veljati naslednji dan po objavi v Uradnem
listu Republike Slovenije.
Št. 007-1018/2009
Ljubljana, dne 20. oktobra 2011
EVA 2011-3111-0032
Vanda Remškar Pirc l.r.
predsednica odbora