I. SPLOŠNI DOLOČBI
1. člen
(1) Ta pravilnik določa:
-       
obliko, vsebino, izdajo in veljavnost kartice zdravstvenega zavarovanja
(v nadaljnjem besedilu: KZZ) in profesionalne kartice (v nadaljnjem besedilu:
PK);
-       
namen uporabe KZZ in PK;
-       
način dostopa do podatkov ter pooblastila za branje in zapisovanje
podatkov v zalednih sistemih.
(2) Izdajatelj KZZ in PK je Zavod za zdravstveno
zavarovanje Slovenije (v nadaljnjem besedilu: Zavod).
2. člen
Izrazi, uporabljeni v tem pravilniku, pomenijo:
-       
delodajalec imetnika PK je Zavod, izvajalec zdravstvenih storitev ali
upravljavec iz 5. člena tega pravilnika, ki je v skladu s tem pravilnikom
pooblaščen podeliti svojemu delavcu in delavcu svojega pogodbenega partnerja
pooblastila za dostop do podatkov v zalednem sistemu, do katerih je delavec
upravičen zaradi narave svojega dela kot imetnik PK;
-       
imetnik KZZ je oseba, ki ji je bila v skladu z zakonom, ki ureja
zdravstveno varstvo in zdravstveno zavarovanje, priznana lastnost zavarovane
osebe, in oseba, ki je v skladu s pravnim redom Evropske unije (v nadaljnjem
besedilu: EU) oziroma mednarodno pogodbo z njo izenačena glede uveljavljanja
pravic iz navedenega zakona, ter ji je bila zato izdana KZZ;
-       
imetnik PK je zdravstveni delavec, zdravstveni sodelavec ali drug
delavec delodajalca ali njegovega pogodbenega partnerja, ki ga je delodajalec
pooblastil, da pri svojem delu uporablja PK za dostop do podatkov v zalednem
sistemu, do katerih je upravičen zaradi narave svojega dela. Kot delavec v
smislu tega pravilnika se šteje oseba, ki pri delodajalcu ali njegovem
pogodbenem partnerju opravlja delo na podlagi pogodbe o zaposlitvi ali na
kakršni koli drugi pravni podlagi;
-       
izvajalec zdravstvenih storitev je skupni izraz za izvajalca in
dobavitelja, kot sta izraza opredeljena v pravilih, ki urejajo obvezno
zdravstveno zavarovanje;
-       
KPEP na PK je kvalificirano potrdilo za elektronski podpis, zapisano na
PK, ki se uporablja z osebnim geslom in imetniku PK omogoča kvalificiran
elektronski podpis;
-       
PEP na KZZ je (nekvalificirano) potrdilo za elektronski podpis, zapisano
na KZZ, ki se uporablja brez osebnega gesla in sočasno z uporabo PK omogoča
dostop do podatkov v zalednem sistemu;
-       
PEP na PK je (nekvalificirano) potrdilo za elektronski podpis, zapisano
na PK, ki se uporablja z osebnim geslom in imetniku PK omogoča elektronski
podpis in dostop do podatkov v zalednem sistemu;
-       
personalizacija KZZ in PK je zapis podatkov v mikroprocesor ter na
zunanjost KZZ in PK;
-       
zaledni sistemi so zbirke podatkov Zavoda in drugih upravljavcev iz
5. člena tega pravilnika, do katerih je mogoč dostop s PK v skladu s
podeljenimi pooblastili;
-       
ZZZS številka je enolična identifikacijska številka zavarovane osebe in
enolična identifikacijska številka tuje zavarovane osebe, določena v skladu s
predpisi, ki urejajo obvezno zdravstveno zavarovanje.
II. NAMEN UPORABE KZZ IN PK
3. člen
(1) KZZ je javna listina, s katero se dokazuje lastnost
zavarovane osebe pri uveljavljanju pravic iz obveznega zdravstvenega zavarovanja
in s katero se dostopa do podatkov, ki so potrebni za uveljavljanje pravic iz
zdravstvenega zavarovanja, če tako določa posebni zakon, pa tudi do drugih
podatkov.
(2) Izvajalci zdravstvenih storitev in pooblaščeni
delavci Zavoda lahko zaradi preverjanja istovetnosti imetnika KZZ zahtevajo od
zavarovane osebe tudi osebno izkaznico ali drug osebni dokument.
4. člen
(1) S PK se zagotavlja dostop do osebnih in drugih
podatkov v zalednih sistemih v skladu s podeljenimi pooblastili.
(2) Dostop do osebnih podatkov v zalednih sistemih je
dovoljen le ob sočasni uporabi KZZ in PK.
(3) Ne glede na prejšnji odstavek, je dostop do osebnih
podatkov, brez sočasne uporabe KZZ in le z uporabo PK, izjemoma dovoljen v
primerih in v obsegu, kot je določeno v Prilogi 1, ki je sestavni del tega
pravilnika.
5. člen
(1) KZZ in PK se uporabljata za dostop do podatkov v
zbirkah podatkov prostovoljnega zdravstvenega zavarovanja (v nadaljnjem
besedilu: PZZ) na podlagi pogodbe med Zavodom in zavarovalnicami, ki izvajajo
PZZ in so upravljavke teh zbirk.
(2) PK se uporablja za dostop do podatkov o zdravstvenih
delavcih v Evidenci gibanja zdravstvenih delavcev in mreže zdravstvenih
zavodov, katere upravljavec je Nacionalni inštitut za javno zdravje na podlagi
zakona, ki ureja zbirke podatkov s področja zdravstvenega varstva.
(3) PK se uporablja za dostop do podatkov v zbirki
podatkov o opredeljenih darovalcih, katere upravljavec je Zavod Republike Slovenije
za presaditve organov in tkiv Slovenija–Transplant na podlagi zakona, ki ureja
pridobivanje in presaditev delov človeškega telesa zaradi zdravljenja.
(4) KZZ in PK se lahko v skladu z zakonom in drugimi predpisi
uporabljata za dostop do podatkov v zalednih sistemih upravljavcev zbirk
podatkov, ki niso navedeni v prvem, drugem in tretjem odstavku tega člena.
(5) KZZ in PK se lahko s pisnim soglasjem Zavoda
uporabljata v eZdravju in informacijskih sistemih izvajalcev zdravstvenih storitev
za potrebe drugih storitev.
III. OBLIKA IN VSEBINA KZZ
6. člen
KZZ je pametna kartica pravokotne oblike, dolžine
85,6 mm in širine 54 mm (format ID-1), z reliefno oznako »0« za slepe v
spodnjem desnem kotu in ima mikroprocesor.
7. člen
(1) Na sprednji strani KZZ so zapisani naslednji vidni
podatki:
-       
oznaka, da gre za KZZ;
-       
šifra izdajatelja KZZ;
-       
ZZZS številka;
-       
številka izvoda KZZ;
-       
osebno ime imetnika KZZ, ki se zaradi tehničnih omejitev okrajšata, če
sta daljša od 31 znakov;
-       
rojstni datum imetnika KZZ;
-       
datum poteka veljavnosti KZZ.
(2) Na hrbtni strani KZZ so zapisani napotki o načinu
ravnanja v primeru izgube ali najdbe KZZ, opozorilo o prepovedi zlorabe KZZ in
druga obvestila Zavoda.
(3) Na območju občin, kjer je poleg slovenskega jezika
uradni jezik tudi italijanski oziroma madžarski jezik, so podatki iz prvega in
drugega odstavka tega člena zapisani tudi v italijanskem oziroma madžarskem
jeziku.
8. člen
(1) V mikroprocesorju KZZ so zapisani naslednji podatki,
ki so prosto dostopni z uporabo čitalnika pametnih kartic in ustrezne
aplikacije:
-       
ZZZS številka;
-       
številka izvoda KZZ;
-       
osebno ime imetnika KZZ.
(2) V mikroprocesorju KZZ je zapisan PEP z naslednjimi
podatki, ki so prosto dostopni z uporabo čitalnika pametnih kartic in spletnega
brskalnika:
-       
ZZZS številka;
-       
številka izvoda KZZ;
-       
osebno ime imetnika KZZ;
-       
rojstni datum imetnika KZZ;
-       
spol imetnika KZZ;
-       
identifikacijska številka nosilca (območne enote Zavoda);
-       
številka izdajatelja KZZ.
IV. IZDAJA IN VELJAVNOST KZZ
9. člen
Za izdajo KZZ se uporabljajo podatki iz evidenc Zavoda.
10. člen
(1) Zavod izda KZZ osebi, ko ji je prvič priznana
lastnost zavarovane osebe oziroma osebi, ko je v skladu s pravnim redom EU
oziroma mednarodno pogodbo z njo izenačena glede uveljavljanja pravic iz zakona,
ki ureja zdravstveno varstvo in zdravstveno zavarovanje.
(2) Če KZZ ni mogoče izdati takoj ali če je treba izdati
novo KZZ zaradi razlogov iz prvega odstavka 11. člena tega pravilnika,
Zavod izda začasno potrdilo za največ tri tedne, ki v času njegove veljavnosti
nadomešča KZZ.
(3) Potrdilo iz prejšnjega odstavka vsebuje naslednje
podatke:
-       
naziv izdajatelja potrdila (območna enota oziroma izpostava Zavoda);
-       
številko izdanega potrdila;
-       
zapis, da potrdilo začasno nadomešča KZZ;
-       
datum, do katerega velja potrdilo;
-       
datum izdaje potrdila;
-       
ZZZS številka;
-       
osebno ime imetnika KZZ;
-       
rojstni datum imetnika KZZ;
-       
žig Zavoda in podpis odgovorne osebe Zavoda.
(4) Potrdilo iz drugega odstavka tega člena, ki ga
imetnik KZZ prejme v elektronski obliki ob naročilu nove KZZ na podlagi
spletnega naročila iz četrte alineje drugega odstavka 11. člena tega
pravilnika, vsebuje naslednje podatke:
-       
naziv izdajatelja potrdila;
-       
številko izdanega potrdila;
-       
zapis, da potrdilo začasno nadomešča KZZ;
-       
osebno ime imetnika KZZ;
-       
datum, do katerega velja potrdilo;
-       
datum izdaje potrdila;
-       
elektronski faksimile žiga Zavoda in podpisa odgovorne osebe Zavoda.
(5) KZZ in potrdilo iz drugega odstavka tega člena nista
prenosljiva.
11. člen
(1) Zavod izda imetniku KZZ novo KZZ:
-       
če se spremeni ime ali priimek na KZZ;
-       
če jo izgubi ali kako drugače ostane brez nje;
-       
če je KZZ uničena ali poškodovana tako, da njena uporaba ni več mogoča;
-       
avtomatično pred potekom veljavnosti KZZ iz 16. člena tega
pravilnika.
(2) Razen v primeru iz četrte alineje prejšnjega odstavka
Zavod izda imetniku KZZ novo KZZ na podlagi njegove pisne zahteve, ki jo
posreduje Zavodu:
-       
osebno na katerikoli območni enoti ali izpostavi Zavoda;
-       
na elektronski naslov Zavoda, pod pogojem, da je zahteva podpisana s
KPEP in vsebuje vse podatke, potrebne za izdajo KZZ;
-       
pisno po pošti v primeru spremembe imena ali priimka, ko lahko Zavod
uraden podatek o spremembi pridobi iz Centralnega registra prebivalstva ali
-       
prek spletnega naročila na spletni strani Zavoda.
12. člen
Imetnik KZZ izgubo KZZ sporoči Zavodu takoj, ko je to mogoče.
13. člen
(1) Stroške izdaje KZZ, ki jo mora Zavod izdati, ker je
njen imetnik predhodno KZZ izgubil, uničil ali kako drugače poškodoval, krije
njen imetnik. V ostalih primerih stroške izdaje KZZ krije Zavod.
(2) Cena KZZ, ki ustreza dejanskim stroškom, povezanim z
izdajo kartic imetnikom KZZ, se določi s cenikom listin Zavoda, ki se objavi na
spletnih straneh Zavoda.
14. člen
(1) KZZ, ki jo je treba nadomestiti z novo, in KZZ
umrlih oseb, Zavod uvrsti na seznam neveljavnih KZZ.
(2) Na seznamu neveljavnih KZZ se za posamezno KZZ
vodijo podatki o ZZZS številki imetnika KZZ in o številki izvoda KZZ.
15. člen
Zavod o vsaki izdani KZZ vodi evidenco s podatki o:
-       
številki izvoda KZZ za imetnika KZZ;
-       
personalizaciji in distribuciji KZZ njenemu imetniku (datum, naslov za
pošiljanje);
-       
statusih v življenjskem ciklu KZZ, datumih in vzrokih za nastanek
statusov (KZZ naročena, v izdelavi, v depoju, preklicana, uničena in podobno);
-       
PEP na KZZ in njegovi veljavnosti.
16. člen
Veljavnost KZZ je enaka veljavnosti na njej zapisanega PEP,
ki je deset let od izdaje PEP na KZZ.
V. OBLIKA IN VSEBINA PK
17. člen
PK je pametna kartica pravokotne oblike, dolžine 85,6 mm
in širine 54 mm (format ID-1), z reliefno oznako »0« za slepe v spodnjem desnem
kotu in ima mikroprocesor.
18. člen
(1) Na sprednji strani PK so zapisani naslednji vidni
podatki:
-       
oznaka, da gre za PK;
-       
šifra izdajatelja PK;
-       
ZZZS številka imetnika PK;
-       
številka izvoda PK;
-       
osebno ime imetnika PK, ki se zaradi tehničnih omejitev okrajšata, če
sta daljša od 31 znakov;
-       
datum poteka veljavnosti PK.
(2) Na hrbtni strani PK so zapisani napotki o načinu
ravnanja v primeru izgube ali najdbe PK, opozorilo o prepovedi zlorabe PK in
druga obvestila Zavoda.
19. člen
(1) V mikroprocesorju PK so zapisani naslednji podatki:
-       
ZZZS številka imetnika PK;
-       
številka izvoda PK;
-       
osebno ime imetnika PK.
(2) V mikroprocesorju PK je poleg podatkov iz prejšnjega
odstavka zapisano PEP, na PK zdravnikov, farmacevtov in zdravstvenih delavcev,
ki izvajajo naloge v zvezi z darovanjem krvi, pa tudi KPEP.
(3) V potrdilih iz prejšnjega odstavka so zapisani
naslednji podatki, ki so prosto dostopni z uporabo čitalnika pametnih kartic in
spletnega brskalnika:
-       
ZZZS številka imetnika PK;
-       
številka izvoda PK;
-       
osebno ime imetnika PK;
-       
rojstni datum imetnika PK;
-       
spol imetnika PK;
-       
davčna številka imetnika PK (samo v KPEP);
-       
številka zdravstvenega delavca, ki je imetnik PK, če podatek obstaja v
evidenci iz drugega odstavka 5. člena tega pravilnika;
-       
šifra izdajatelja PK.
20. člen
(1) Imetnik PK prejme poleg PK tudi svojo rezervno PK,
ki se uporablja, ko uporaba PK ni mogoča zaradi okvare, izgube ali zaklenitve
PK.
(2) Rezervna PK ima enaka pooblastila kot PK.
(3) Istočasna uporaba PK in rezervne PK ni mogoča.
Rezervna PK se aktivira ob prvi uporabi, istočasno pa se avtomatično deaktivira
PK.
(4) Določbe 17. do 19. in 21. do 27. člena tega
pravilnika se uporabljajo tudi za rezervno PK, ki ima na sprednji strani
zapisano tudi besedilo »REZERVNA KARTICA«.
VI. IZDAJA IN VELJAVNOST PK
21. člen
(1) Za izdajo PK se uporabljajo podatki iz evidenc
Zavoda.
(2) Zavod izda imetniku PK prvo PK na podlagi skupne
prijave imetnika PK in njegovega delodajalca, novo PK pa na podlagi same
zahteve imetnika PK iz 23. člena tega pravilnika.
(3) Imetnik PK s KPEP (zdravnik, farmacevt ali
zdravstveni delavec, ki izvaja naloge v zvezi z darovanjem krvi) za vsako
izdajo PK odda tudi vlogo za pridobitev KPEP v skladu s splošnim aktom Zavoda
iz 31. člena tega pravilnika.
22. člen
(1) Imetnik PK je odgovoren za svojo PK. Ta odgovornost
vključuje:
-       
navedbo pravilnih osebnih podatkov pri vložitvi prijave za PK na
obrazcu, ki je opredeljen v splošnem aktu Zavoda iz 31. člena tega
pravilnika;
-       
sporočanje sprememb podatkov o imetniku PK na Zavod v osmih dneh od
nastanka spremembe na obrazcu, ki je opredeljen v splošnem aktu Zavoda iz
31. člena tega pravilnika;
-       
sporočanje okvare, poškodbe ali izgube PK Zavodu takoj, ko je to mogoče,
telefonsko v Službo za poslovanje s karticami ali na obrazcu, ki je opredeljen
v splošnem aktu Zavoda iz 31. člena tega pravilnika;
-       
preklic PK in KPEP v primeru zlorabe takoj, ko je to mogoče, telefonsko
v Službo za poslovanje s karticami ali na obrazcu, ki je opredeljen v splošnem
aktu Zavoda iz 31. člena tega pravilnika;
-       
vračilo PK Zavodu ali uničenje PK takoj, ko je to mogoče v primeru
spremembe vidnih podatkov iz prvega odstavka 18. člena tega pravilnika,
zaklenjene, okvarjene ali poškodovane PK. PK se vrne Službi za poslovanje s
karticami;
-       
skrb za gesla za uporabo PK ves čas njene veljavnosti.
(2) PK lahko uporablja le imetnik PK, na čigar ime se
glasi. Uporaba PK je mogoča z osebnim geslom – PIN, ki je znan le imetniku PK.
23. člen
(1) Zavod izda imetniku PK na njegovo zahtevo novo PK:
-       
če se spremeni ime ali priimek na PK;
-       
če jo izgubi ali kako drugače ostane brez nje;
-       
če je PK okvarjena ali poškodovana tako, da njena uporaba ni več mogoča;
-       
če imetnik PK izgubi geslo za uporabo PK ali zaklene PK.
(2) Zavod avtomatično izda imetniku PK novo PK pred
potekom njene veljavnosti iz 27. člena tega pravilnika, imetnika PK s KPEP
(zdravnika, farmacevta ali zdravstvenega delavca, ki izvaja naloge v zvezi z
darovanjem krvi) pa 72 dni pred potekom veljavnosti PK pisno pozove k oddaji
vloge za pridobitev KPEP.
24. člen
(1) Zavod krije stroške izdaje PK, razen za imetnike PK
skupine 16 – Referent PZZ, opredeljene v Prilogi 2, ki je sestavni del tega
pravilnika. Cena PK, ki ustreza dejanskim stroškom, povezanim z izdajo kartic
imetnikom PK, se določi s cenikom listin Zavoda, ki se objavi na spletnih
straneh Zavoda.
(2) Ne glede na prejšnji odstavek lahko Zavod zaračuna
izdajo testnih PK, ki jih uporabljajo razvijalci programske opreme in imetniki
PK za razvoj in vzdrževanje programskih rešitev za dostop do testnih podatkov v
zalednem sistemu.
25. člen
(1) PK, ki jo je treba nadomestiti z novo, in PK umrlih
oseb Zavod uvrsti na seznam neveljavnih PK.
(2) Na seznamu neveljavnih PK se za posamezno PK vodijo podatki
o ZZZS številki imetnika PK in o številki izvoda PK.
26. člen
Zavod o vsaki izdani PK vodi evidenco s podatki o:
-       
dokumentih za pridobitev PK v skladu s splošnim aktom Zavoda iz
31. člena tega pravilnika;
-       
številki izvoda PK za imetnika PK;
-       
personalizaciji in distribuciji PK njenemu imetniku (datum, naslov za
pošiljanje);
-       
statusih v življenjskem ciklusu PK, datumih in vzrokih za nastanek
statusov (PK naročena, v izdelavi, v depoju, preklicana, uničena in podobno);
-       
PEP in KPEP na PK in njihovi veljavnosti;
-       
podeljenih in odvzetih pooblastilih.
27. člen
PK, na kateri je zapisan KPEP, je veljavna pet let od izdaje
KPEP, sicer pa deset let od izdaje PEP na PK.
VII. POOBLASTILA ZA BRANJE IN ZAPISOVANJE PODATKOV V
ZALEDNIH SISTEMIH
28. člen
(1) Imetnik PK ima glede na naravo svojega dela v
sistemu zdravstvenega varstva in zdravstvenega zavarovanja opredeljena
pooblastila v Prilogi 2 tega pravilnika.
(2) Delodajalec imetnika PK je odgovoren za postopke v
zvezi z dodeljevanjem in odvzemom pooblastil imetniku PK, in sicer:
-       
odgovarja za pravilnost podatkov o pooblastilih pri dodeljevanju in
odvzemanju pooblastil;
-       
Zavodu sporoča vsako spremembo pooblastil (pri prenehanju zaposlitve in
podobno) v osmih dneh od njenega nastanka na obrazcu, ki je opredeljen v
splošnem aktu Zavoda iz 31. člena tega pravilnika;
-       
imetnika PK seznani s pogoji uporabe PK, ki so opredeljeni v splošnem
aktu Zavoda iz 31. člena tega pravilnika.
29. člen
(1) Zavod po uradni dolžnosti odvzame pooblastila
imetniku PK v naslednjih primerih:
-       
če ugotovi, da je bila zdravstvenemu delavcu odvzeta licenca;
-       
če izvajalcu zdravstvenih storitev ali upravljavcu iz 5. člena
tega pravilnika preneha pogodba z Zavodom;
-       
če je imetniku PK podeljeno pooblastilo v nasprotju s prvim odstavkom
prejšnjega člena;
-       
na podlagi sodne ali upravne odločbe;
-       
v primeru zaznane zlorabe PK;
-       
v drugih primerih, ko Zavod ugotovi, da imetnik PK ni upravičen
dostopati do podatkov v zalednem sistemu.
(2) Zavod odvzame pooblastila imetniku PK tudi na
njegovo pisno zahtevo.
30. člen
(1) Imetniki PK v zalednem sistemu v skladu s
podeljenimi pooblastili uporabljajo naslednje funkcije oziroma berejo in
zapisujejo naslednje sklope podatkov:
1.        
branje osnovnih osebnih podatkov zavarovane osebe;
2.        
branje podatkov o obveznem zdravstvenem zavarovanju zavarovane osebe;
3.        
branje podatkov o dopolnilnih PZZ (doplačila);
4.        
branje podatkov o nadstandardnih PZZ;
5.        
zapis podatkov o izbiri osebnega zdravnika;
6.        
branje podatkov o izbranih osebnih zdravnikih;
7.        
zapis podatkov o nosečnosti;
8.        
branje podatkov o nosečnosti;
9.        
zapis podatkov o predpisanih medicinskih pripomočkih;
10.     
zapis podatkov o izdanih medicinskih pripomočkih;
11.     
branje podatkov o izdanih medicinskih pripomočkih;
12.     
branje podatkov o predpisanih medicinskih pripomočkih;
13.     
zapis podatkov o opravljenem postopku oploditve z biomedicinsko pomočjo;
14.     
branje podatkov o postopkih oploditve z biomedicinsko pomočjo;
15.     
zapis podatkov o izdaji zdravila;
16.     
branje podatkov o izdanih zdravilih;
17.     
branje podatkov o izjavi za darovanje organov;
18.     
branje podatkov o dobi zavezanosti za doplačila;
19.     
branje podatkov o dopolnilnih PZZ pri ostalih zavarovalnicah;
20.     
preverjanje delovanja sistema;
21.     
branje podatkov o mobilnih preverjanjih zavarovanj;
22.     
zapis podatkov o tuji zavarovani osebi;
23.     
branje podatkov o tuji zavarovani osebi;
24.     
branje seznama zavarovanih oseb, ki imajo izposojen medicinski
pripomoček;
25.     
zapis seznama zavarovanih oseb, ki imajo izposojen medicinski
pripomoček;
25.a   zapis
podatkov elektronskega potrdila o upravičeni zadržanosti od dela;
25.b   branje podatkov elektronskega potrdila o upravičeni
zadržanosti od dela;
26.     
zapis pošiljke podatkov;
27.     
branje odgovora o poslani pošiljki podatkov;
28.     
branje seznama pošiljk podatkov;
29.     
branje podatkov o zdravstvenih delavcih;
30.     
urejanje pooblastil imetnikov PK in KPEP, naročanje PK;
31.  
branje podatkov iz Centralne baze zdravil;
32.  
zapis podatkov zdravstvenega dela elektronske prijave nezgode in
poškodbe pri delu;
33.  
branje podatkov splošnega in zdravstvenega dela elektronske prijave
nezgode in poškodbe pri delu;
34.  
zapis podatkov elektronskega potrdila o darovanju krvi;
35.  
branje podatkov elektronskega potrdila o darovanju krvi.
(2) Natančnejša opredelitev podatkov iz 1. do 25.b točke
in iz 29. točke prejšnjega odstavka je določena v navodilih za uporabo sistema
on-line zdravstvenega zavarovanja, ki so objavljena na spletni strani Zavoda.
(3) Natančnejša opredelitev podatkov iz 26. do 28. točke
in iz 31. točke prvega odstavka tega člena je določena v navodilih o beleženju
in obračunavanju zdravstvenih storitev in izdanih materialov, ki so objavljena
na spletni strani Zavoda.
(4) Natančnejša opredelitev podatkov iz 30. točke prvega
odstavka tega člena je določena v splošnem aktu Zavoda iz 31. člena tega
pravilnika.
(5) Natančnejša opredelitev podatkov iz 32. in 33. točke
prvega odstavka tega člena je določena v Navodilu za elektronsko prijavo ali
preklic prijave nezgode in poškodbe pri delu, natančnejša opredelitev podatkov
iz 34. in 35. točke pa v Navodilu za izdajo in preklic elektronskega potrdila o
darovanju krvi, ki sta objavljena na portalu SPOT.
(6) Imetniki PK z dodeljenim pooblastilom »1 – Splošni,
družinski, šolski, IOZ v DSO, pediater« lahko uporabljajo PEP ali KPEP na svoji
PK za branje neosebnih podatkov o kakovosti predpisovanja zdravil (število
izdanih receptov, celotna vrednost izdanih receptov in podobno).
31. člen
Generalni direktor Zavoda s splošnim aktom, ki se objavi na
spletni strani Zavoda, natančneje določi:
-       
postopek izdaje, vračila in uničenja PK in rezervne PK;
-       
podelitev pooblastil imetnikom PK;
-       
pogoje uporabe PK in rezervne PK;
-       
pravice in odgovornosti imetnikov PK, rezervnih PK in njihovih
delodajalcev;
-       
dokumente za pridobitev PK.

Priloga
1: Izjemni primeri dostopa brez KZZ
Priloga
2: Seznam pooblastil za branje in zapisovanje podatkov v zalednih sistemih

Pravilnik o kartici zdravstvenega zavarovanja,
profesionalni kartici in pooblastilih za branje in zapisovanje podatkov v
zalednem sistemu (Uradni list RS, št. 12/17) vsebuje naslednje prehodne in
končne določbe:
»VIII. PREHODNE IN KONČNE DOLOČBE
32. člen
(1) Ne glede na drugi odstavek 8. člena tega
pravilnika je na KZZ zapisano tudi osebno PEP, ki se uporablja z osebnim
geslom, ki ga je bilo mogoče pridobiti med 24. oktobrom 2008 in
1. decembrom 2015, in omogoča imetniku KZZ dostop do njegovih osebnih
podatkov v zalednem sistemu. Osebno PEP vsebuje naslednje podatke, ki so prosto
dostopni z uporabo čitalnika pametnih kartic in spletnega brskalnika:
-       
ZZZS številka;
-       
številka izvoda KZZ;
-       
osebno ime imetnika KZZ;
-       
rojstni datum imetnika KZZ;
-       
spol imetnika KZZ;
-       
identifikacijska številka nosilca (območne enote Zavoda);
-       
številka izdajatelja KZZ.
(2) Z osebnim geslom iz prejšnjega odstavka se lahko na
KZZ namestijo dodatna lastna PEP ali KPEP imetnika KZZ.
33. člen
Ne glede na 16. člen tega pravilnika so KZZ, izdane pred
24. oktobrom 2008, veljavne časovno neomejeno.
34. člen
Ne glede na 20. člen tega pravilnika na rezervnih PK, ki
so izdane pred 1. januarjem 2017, ni zapisanega KPEP.
35. člen
Ne glede na 27. člen tega pravilnika je PK, izdana do
10. julija 2013, veljavna pet let od izdaje PEP na PK.
36. člen
Pristojna oseba Zavoda izda navodila iz drugega in tretjega odstavka
30. člena tega pravilnika v štirih mesecih od uveljavitve tega pravilnika.
37. člen
Generalni direktor Zavoda izda splošni akt iz 31. člena
tega pravilnika v šestih mesecih od uveljavitve tega pravilnika.
38. člen
Z dnem uveljavitve tega pravilnika prenehajo veljati
Pravilnik o kartici zdravstvenega zavarovanja (Uradni list RS, št. 89/08,
12/09, 91/09, 39/12 in 27/14) in dane izjave zavarovanih oseb o prepovedi
dostopa do podatkov o izdanih zdravilih.
39. člen
(1) Določbi sedme alineje prvega odstavka 7. člena
in šeste alineje prvega odstavka 18. člena tega pravilnika se začneta
uporabljati 1. januarja 2018.
(2) Določba 30. točke prvega odstavka 30. člena
tega pravilnika se začne uporabljati z dnem vzpostavitve tehničnih možnosti za
njeno izvedbo, ki ga Zavod objavi na svoji spletni strani.
40. člen
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembah in dopolnitvah Pravilnika
o kartici zdravstvenega zavarovanja, profesionalni kartici in pooblastilih za
branje in zapisovanje podatkov v zalednem sistemu (Uradni list RS, št. 57/18) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
Novi 25.a in 25.b točka prvega odstavka 30. člena
pravilnika se začneta uporabljati z dnem začetka zapisovanja podatkov o začasni
zadržanosti od dela v zaledni sistem, ki se določi z navodilom, ki ureja
uresničevanje pravice zavarovancev do začasne zadržanosti od dela in do
nadomestila plače, in se objavi na spletnih straneh Zavoda. 
4. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah Pravilnika
o kartici zdravstvenega zavarovanja, profesionalni kartici in pooblastilih za
branje in zapisovanje podatkov v zalednem sistemu (Uradni list RS, št. 43/19) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
Spremenjeni 25.a in 25.b točka prvega odstavka 30. člena
pravilnika ter novi Priloga 1 in Priloga 2 pravilnika se začnejo uporabljati od
vzpostavitve tehničnih možnosti, ki bodo izvajalcem zdravstvenih storitev
omogočale zapis podatkov v zaledne sisteme, katere datum generalni direktor
Zavoda objavi na spletnih straneh Zavoda.
4. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembi Pravilnika o kartici
zdravstvenega zavarovanja, profesionalni kartici in pooblastilih za branje in
zapisovanje podatkov v zalednem sistemu (Uradni list RS, št. 79/19) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik
o spremembi Pravilnika o kartici zdravstvenega zavarovanja, profesionalni
kartici in pooblastilih za branje in zapisovanje podatkov v zalednem sistemu
(Uradni list RS, št. 179/20) vsebuje naslednjo končno določbo:
»Končna določba
2. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik
o spremembah Pravilnika o kartici zdravstvenega zavarovanja, profesionalni
kartici in pooblastilih za branje in zapisovanje podatkov v zalednem sistemu
(Uradni list RS, št. 87/22)
vsebuje naslednjo končno določbo:
»KONČNA DOLOČBA
3. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o kartici zdravstvenega zavarovanja, profesionalni kartici in
pooblastilih za branje in zapisovanje podatkov v zalednem sistemu (Uradni list
RS, št. 106/23) vsebuje naslednjo prehodno in
končno določbo:
»PREHODNA IN KONČNA DOLOČBA
6. člen
Spremenjeni drugi odstavek 19. člena,
spremenjeni tretji odstavek 21. člena,
spremenjeni drugi odstavek 23. člena,
novi 34. in 35. točka prvega odstavka 30. člena,
nov peti odstavek 30. člena pravilnika v
delu, ki se nanaša na elektronsko potrdilo o darovanju krvi, spremenjeni šifri
10 in 12 v Prilogi 1 pravilnika, ki se nanašata na branje podatkov elektronskega
potrdila o darovanju krvi, nova šifra 29 in nova opredelitev kratice ePODK v
Prilogi 1 pravilnika, nova pooblastila farmacevta, farmacevtskega tehnika in
izdajatelja MP vključno z opisom oznake 13 v Prilogi 2 pravilnika ter
pooblastila nove podskupine »Zdravstveni delavci – darovanje krvi« v skupini
»Drugi zdravstveni delavci« v Prilogi 2 pravilnika se začnejo uporabljati 1.
januarja 2024.
7. člen
Ta pravilnik začne veljati petnajsti dan po objavi v Uradnem
listu Republike Slovenije.«.