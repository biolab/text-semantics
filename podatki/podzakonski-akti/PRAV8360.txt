1. člen
(vsebina pravilnika)
S tem pravilnikom se za izvajanje poglavja I oddelka IV
Priloge III Uredbe (ES) št. 853/2004 Evropskega parlamenta in Sveta z dne 29.
aprila 2004 o posebnih higienskih pravilih za živila živalskega izvora (UL L
št. 139 z dne 30. 4. 2004, str. 55) (v nadaljnjem besedilu: Uredba
853/2004/ES), zadnjič spremenjene z Uredbo Sveta (ES) št. 1791/2006 z dne 20.
novembra 2006 o prilagoditvi nekaterih uredb ter odločb in sklepov na področjih
prostega pretoka blaga, prostega gibanja oseb, prava družb, politike
konkurence, kmetijstva (vključno z veterinarsko in fitosanitarno zakonodajo),
prometne politike, obdavčitve, statistike, energetike, okolja, sodelovanja na
področjih pravosodja in notranjih zadev, carinske unije, zunanjih odnosov, skupne
zunanje in varnostne politike ter institucij zaradi pristopa Bolgarije in
Romunije (UL L št. 363 z dne 20. decembra 2006, str. 1) določa način
usposabljanja lovcev, vsebino programa ter opravljanje izpita za pridobitev
statusa usposobljene osebe za prvi pregled uplenjene divjadi.
2. člen
(usposobljena oseba)
(1) Status usposobljene osebe lahko pridobi lovec, če opravi
usposabljanje in izpit v skladu z določbami tega pravilnika. 
(2) Šteje se, da imajo status usposobljene osebe tudi lovci,
ki so doktorji veterinarske medicine.
3. člen
(usposabljanje)
(1) Usposabljanje in izpite organizira lovska organizacija,
ki zagotovi predavatelje in program v skladu z določbami tega pravilnika. 
(2) Predavatelj mora biti doktor veterinarske medicine.
Predavatelj za vsebine iz točke (d) četrtega odstavka poglavja I oddelka IV
Priloge III Uredbe 853/2004/ES je lahko le uradni veterinar.
4. člen
(program)
(1) Usposabljanje mora potekati po programu, katerega za
tekoče leto na podlagi predložene vloge lovske organizacije predhodno odobri
glavni urad Veterinarske uprave Republike Slovenije (v nadaljnjem besedilu:
VURS). 
(2) Vloga za potrditev programa usposabljanja mora vsebovati:
-       
katalog znanj z vsebinami iz četrtega odstavka poglavja I oddelka IV
Priloge III Uredbe 853/2004/ES, 
-       
seznam predavateljev z dokazili, da gre za doktorje veterinarske
medicine, ali z navedbo, da gre za uradne veterinarje. 
(3) Program usposabljanja mora trajati najmanj 12 šolskih ur
in obsega naslednje vsebine: 
-       
običajna anatomija, psihologija in vedenje divjadi – 2 uri; 
-       
neobičajno vedenje in patološke spremembe divjadi zaradi bolezni,
onesnaženja okolja ali drugih dejavnikov, ki lahko vplivajo na zdravje ljudi po
zaužitju – 5 ur; 
-       
higienski predpisi in ustrezne tehnike za ravnanje, prevoz, evisceracijo
itd. divjadi po uplenitvi – 3 ure; 
-       
zakonodaja in upravne določbe o pogojih za javno zdravstveno varstvo in
zdravstveno varstvo živali ter higienski pogoji, ki urejajo dajanje divjadi na
trg – 2 uri.
5. člen
(organizacija usposabljanja)
(1) Kraj in čas usposabljanja ter opravljanja izpita določi
lovska organizacija, ki zagotovi tudi učne pripomočke. 
(2) Vse stroške, nastale z usposabljanjem in opravljanjem
izpita, krije lovska organizacija. 
(3) Po končanem usposabljanju opravljajo udeleženci izpit
pred komisijo, ki jo imenuje lovska organizacija in jo sestavljata najmanj dva
člana, od katerih mora biti eden uradni veterinar. Udeležencem, ki izpit
uspešno opravijo, izda lovska organizacija potrdilo, da so usposobljeni za
opravljanje prvega pregleda uplenjene divjadi v skladu z Uredbo 853/2004/ES. 
(4) Lovska organizacija mora po končanem usposabljanju na
glavni urad VURS posredovati seznam usposobljenih oseb z navedbo datumov
opravljanja usposabljanja in opravljenega izpita.
6. člen
(obnavljanje znanj)
Usposobljene osebe iz prvega odstavka 2. člena tega
pravilnika morajo vsakih pet let obnavljati znanje na 4-urnem obnovitvenem
tečaju, ki ga organizira lovska organizacija. Tečaj obsega novosti zadnjih
petih let na področjih iz tretjega odstavka 4. člena tega pravilnika. O
udeležbi na usposabljanju izda lovska organizacija udeležencem potrdila, seznam
udeležencev pa posreduje na glavni urad VURS.
7. člen
(prehodne določbe)
(1) Osebam, ki so pridobile status lovskega preglednika po
Pravilniku o pogojih za zbiranje uplenjene divjadi, veterinarski pregled,
proizvodnjo mesa in oddajo uplenjene divjadi v promet (Uradni list RS, št.
81/02), se prizna status usposobljene osebe po tem pravilniku. 
(2) Osebam, ki so opravile usposabljanje po programu v skladu
z poglavjem I oddelka IV Priloge III Uredbe 853/2004/ES in katerega je potrdil
glavni urad VURS pred uveljavitvijo tega pravilnika, se prizna status
usposobljene osebe po tem pravilniku.
8. člen
(začetek veljavnosti)
Ta pravilnik začne veljati osmi dan po objavi v Uradnem listu
Republike Slovenije.
Št. 007-33/2007
Ljubljana, dne 3. oktobra 2007
EVA 2007-2311-0106
Iztok Jarc l.r. 
Minister 
za kmetijstvo, gozdarstvo in prehrano