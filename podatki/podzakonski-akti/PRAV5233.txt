I. SPLOŠNE DOLOČBE
1. člen
(vsebina)
Ta pravilnik predpisuje začasne ukrepe za preprečevanje vnosa
v Evropsko unijo (v nadaljnjem besedilu: Skupnost) in širjenja pepino mosaic
virusa znotraj Skupnosti: posebne fitosanitarne zahteve za vnos in premeščanje
semena paradižnika Lycopersicon lycopersicum (L.) Karsten ex Farw. (v nadaljnjem
besedilu: seme paradižnika) zaradi preprečevanja vnosa in širjenja pepino
mosaic virusa, sistematične raziskave navzočnosti pepino mosaic virusa in
poročanje.
2. člen
(nadzor in pooblastila)
(1) Navzočnost pepino mosaic virusa se ugotavlja na rastlinah
paradižnika, zlasti semena:
-       
v okviru rednega nadzora v skladu s predpisom, ki ureja postopke za
preprečevanje vnosa, širjenja in zatiranje škodljivih organizmov rastlin,
rastlinskih proizvodov in nadzorovanih predmetov,
-       
v okviru posebnega nadzora v skladu s predpisom, ki ureja varovana
območja in izvajanje uradnih sistematičnih raziskav na posebno nadzorovanih
območjih in obsega vizualne preglede, vzorčenje in laboratorijsko testiranje.
(2) Zdravstvene preglede paradižnika izvajajo poleg Fitosanitarne
uprave Republike Slovenije (v nadaljnjem besedilu: Uprava) in fitosanitarne
inšpekcije tudi nosilci javnih pooblastil in izvajalci javnih služb na področju
zdravstvenega varstva rastlin, ki smejo v okviru izvajanja posebnega nadzora jemati
vzorce rastlin in rastlinskih proizvodov v skladu s pooblastilom in navodili
predstojnika Uprave o odvzemu vzorcev in 8. členom tega pravilnika.
II. VNOS IN PREMEŠČANJE
3. člen
(vnos in premeščanje semena paradižnika)
Vnos semena paradižnika, okuženega s pepino mosaic virusom, v
Skupnost in premeščanje znotraj Skupnosti, sta prepovedana.
4. člen
(uvoz iz tretjih držav)
(1) Uvoz semena paradižnika, s poreklom iz tretjih držav, je
dovoljen le, če ni okužen s pepino mosaic virusom in izpolnjuje posebne
fitosanitarne zahteve, določene v 6. členu tega pravilnika.
(2) Ob uvozu semena paradižnika iz prejšnjega odstavka mora
fitosanitarni inšpektor opraviti uradni pregled glede pepino mosaic virusa v
skladu s predpisi, ki urejajo postopke za preprečevanje vnosa, širjenja in
zatiranje škodljivih organizmov rastlin, rastlinskih proizvodov in nadzorovanih
predmetov.
(3) Uradni pregled iz prejšnjega odstavka vključuje laboratorijske
preiskave na pepino mosaic virus.
5. člen
(premeščanje)
(1) Seme paradižnika s poreklom iz Skupnosti se ne sme
premeščati z mesta pridelave, razen v primeru, če so izpolnjene posebne
fitosanitarne zahteve, določene v 7. členu tega pravilnika.
(2) Ne glede na določbe prejšnjega odstavka se lahko brez
posebnih zahtev premešča seme paradižnika, za katerega je razvidno iz njegovega
pakiranja ali je na drug način jasno označeno, da je naprodaj končnemu
porabniku, ki se poklicno ne ukvarja s pridelavo paradižnika.
III. POSEBNE FITOSANITARNE ZAHTEVE
6. člen
(posebne fitosanitarne zahteve za uvoz iz tretjih držav)
Seme paradižnika, s poreklom iz tretjih držav, mora biti opremljeno
s fitosanitarnim spričevalom, izdanim v skladu z določbami predpisa, ki ureja
postopke za preprečevanje vnosa, širjenja in zatiranje škodljivih organizmov
rastlin, rastlinskih proizvodov in nadzorovanih predmetov z navedbo, da je bilo
tretirano z ustrezno metodo kislinske ekstrakcije in da:
-       
izvira z območij, kjer ni znana navzočnost pepino mosaic virusa, ali
-       
na mestu pridelave med vegetacijsko dobo ni bilo odkritih nobenih
znamenj pepino mosaic virusa, ali
-       
je uradno testiranje reprezentativnega vzorca na navzočnost pepino
mosaic virusa s primernimi metodami ovrglo sum na pepino mosaic virus.
7. člen
(posebne fitosanitarne zahteve za premeščanje znotraj Skupnosti)
Seme paradižnika, s poreklom iz Skupnosti, se lahko premešča
z mesta pridelave, če je bilo tretirano z ustrezno metodo kislinske ekstrakcije
in če:
-       
izvira z območij, kjer ni znana navzočnost pepino mosaic virusa, ali
-       
na mestu pridelave med vegetacijsko dobo ni bilo odkritih nobenih
znamenj pepino mosaic virusa, ali
-       
je uradno testiranje reprezentativnega vzorca na pepino mosaic virus s primernimi
metodami ovrglo sum na pepino mosaic virus.
IV. SISTEMATIČNE RAZISKAVE IN OBVEŠČANJE
8. člen
(posebni nadzor)
(1) Uprava zagotavlja izvajanje uradnih letnih sistematičnih raziskav
pepino mosaic virusa v okviru posebnega nadzora na rastlinah paradižnika,
vključno s plodovi, v zavarovani pridelavi, da se ugotovi navzočnost, meja
morebitne razširjenosti oziroma značilnosti populacije ali zagotovi
obvladovanje.
(2) Predstojnik Uprave odobri program posebnega nadzora pepino
mosaic virusa, v skladu s pravilnikom, ki ureja izvajanje uradnih sistematičnih
raziskav na posebno nadzorovanih območjih. Program podrobneje opredeli metode pregledov
in obseg testiranja na pepino mosaic virus.
(3) Sistematične raziskave oziroma posebni nadzor iz tega
člena izvajajo v skladu z drugim odstavkom 2. člena tega pravilnika:
-       
pooblaščeni izvajalci zdravstvenega varstva rastlin predvsem v nasadih
za pridelavo plodov,
-       
fitosanitarni inšpektorji predvsem na mestih pridelave semena in sadik
paradižnika ter na mejnih vstopnih mestih,
-       
pooblaščene uradne osebe z Uprave.
(4) Laboratorijske preiskave pepino mosaic virusa, opravlja
pooblaščeni laboratorij v skladu s predpisom o tehničnih in organizacijskih
pogojih, ki jih morajo izpolnjevati laboratoriji za izvajanje diagnostičnih preiskav
na področju zdravstvenega varstva rastlin.
(5) Inšpekcijski nadzor nad izvajanjem tega pravilnika opravljajo
fitosanitarni inšpektorji v skladu z zakonom o zdravstvenem varstvu rastlin.
(6) Za koordinacijo, poročanje in izmenjavo informacij med
organi in izvajalci zdravstvenega varstva rastlin skrbi Uprava.
9. člen
(obveščanje)
(1) Predstojnik Uprave lahko v skladu z zakonom, ki ureja
zdravstveno varstvo rastlin, in tem pravilnikom z odločbo sprejme načrt
zatiranja pepino mosaic virusa v primeru pojava na ozemlju Republike Slovenije
in o tem obvesti ostale izvajalce nadzora in imetnike rastlin in rastlinskih
proizvodov na krajevno običajen način in na spletni strani Uprave.
(2) Uprava v skladu z zakonom, ki ureja zdravstveno varstvo
rastlin in z mednarodnimi konvencijami in sporazumi, ki obvezujejo Republiko
Slovenijo, obvešča o rezultatih sistematičnih raziskav in uvedenih ukrepih
zoper pepino mosaic virus Evropsko komisijo, države članice Evropske Skupnosti in
mednarodne organizacije s področja varstva rastlin najkasneje do 30. septembra
vsako leto.
V. KONČNA DOLOČBA
10. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 327-01-555/2003
Ljubljana, dne 15. marca 2004.
EVA 2003-2311-0250
mag. Franc But l. r.
Minister
za kmetijstvo, gozdarstvo in
prehrano
_______________________
* Ta pravilnik vsebinsko povzema
Odločbo Komisije št. 2004/ 200/ES z dne 27. februarja 2004 (UL L 64).