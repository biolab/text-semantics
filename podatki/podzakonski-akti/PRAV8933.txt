I. SPLOŠNE DOLOČBE
1. člen
(vsebina pravilnika)
Ta pravilnik določa sestavine, pogoje,
kriterije, kazalce in merila ter postopek za ocenjevanje kakovosti,
financiranje, spremljanje in nadziranje izvajanja raziskovalnih in infrastrukturnih
programov.
V pravilniku
uporabljeni izrazi, zapisani v slovnični obliki moškega spola, so uporabljeni
kot nevtralni za moške in ženske.
2. člen
(definicija raziskovalnega programa)
Raziskovalni program predstavlja zaokroženo
področje raziskovalnega dela, za katerega je pričakovati, da bo v svetu
aktualno vsaj še v naslednjem desetletju, in ki je hkrati toliko pomembno za
Republiko Slovenijo, da obstaja državni interes za rezultate dolgoročnega
raziskovanja na tem področju.
Raziskovalni program izvajajo programske
skupine v javnih raziskovalnih organizacijah, to je v javnih raziskovalnih
zavodih, na univerzah in samostojnih visokošolskih zavodih (v nadaljnjem
besedilu: JRO) ter v raziskovalnih organizacijah s koncesijo (v nadaljnjem
besedilu: RO). Programsko skupino sestavljajo raziskovalci ter strokovni in
tehnični sodelavci. Programsko skupino vodi vodja, ki je lahko vodja le ene
skupine.
Za pripravo in izvedbo raziskovalnega
programa sta odgovorna vodja programske skupine in odgovorna oseba JRO oziroma
RO.
3. člen
(definicija infrastrukturnega programa)
Infrastrukturni program predstavlja
vzdrževanje infrastrukture kot podpore raziskovalni dejavnosti v JRO oziroma RO
(instrumentalna podpora, podpora znanstvenim zbirkam, popularizacija znanosti
in podpora raziskovalnim programom, ki vsebujejo elemente instrumentalnega
centra ali znanstvene zbirke).
Infrastrukturni program izvaja
infrastrukturna skupina, ki jo sestavljajo strokovni in tehnični sodelavci ter
raziskovalci iz JRO oziroma iz RO.
Vsaka JRO oziroma RO ima lahko samo en
infrastrukturni program, ki mora biti strukturno (glede organizacije,
dejavnosti, kadrov) in finančno razdeljen, če se izvaja v več organizacijskih
enotah JRO oziroma RO. V tem primeru mora biti struktura opredeljena s pogodbo
o sofinanciranju in se lahko letno, na temelju predloga JRO oziroma RO,
spremeni.
Za organiziranje in izvajanje
infrastrukturnega programa sta odgovorna vodja infrastrukturne skupine in
odgovorna oseba JRO oziroma RO.
4. člen
(javna služba)
Agencija za raziskovalno dejavnost
Republike Slovenije (v nadaljnjem besedilu: ARRS) financira javno službo na
področju raziskovalne dejavnosti, ki jo opravljajo v obliki raziskovalnih
programov programske skupine, v obliki infrastrukturnih programov pa
infrastrukturne skupine v JRO oziroma RO.
5. člen
(vsebina raziskovalnega programa)
Raziskovalni program vključuje:
-      
teoretična izhodišča in raziskovalne vsebine;
-      
predvidene osnovne raziskovalne metode;
-      
opis pomena raziskovalnega programa za razvoj znanosti v širšem
(svetovnem) smislu;
-      
opis pomena raziskovalnega programa za trajnostni družbeno-ekonomski in
kulturni razvoj Republike Slovenije oziroma za utrjevanje nacionalne identitete
ter ohranjanje bogastva naravne in kulturne dediščine;
-      
prikaz vpetosti vsebine raziskovalnega programa v mednarodne
raziskovalne in razvojne programe oziroma projekte;
-      
prikaz vpetosti vsebine raziskovalnega programa v dodiplomske in
podiplomske študijske programe na univerzah ter na samostojnih visokošolskih
zavodih;
-      
pričakovane rezultate raziskovalnega programa;
-      
opis raziskovalne opreme in druge raziskovalne infrastrukture;
-      
podatke o članih programske skupine ter
-      
predviden obseg financiranja.
6. člen
(vsebina infrastrukturnega programa)
Infrastrukturni program vključuje:
-      
opis področja in vsebine infrastrukturnega programa;
-      
prikaz infrastrukturne podpore raziskovalni dejavnosti;
-      
seznam raziskovalne in informacijske opreme ter druge infrastrukture s
stopnjo izkoriščenosti zmogljivosti;
-      
prikaz sodelovanja infrastrukturne skupine z uporabniki ter drugimi
infrastrukturnimi skupinami;
-      
podatke o članih infrastrukturne skupine;
-      
predviden obseg financiranja in
-      
strukturo (organizacijski, kadrovski in finančni vidik)
infrastrukturnega programa v primeru, če se izvaja v več organizacijskih enotah
JRO oziroma RO.
II. PROGRAMSKA IN INFRASTRUKTURNA SKUPINA
7. člen
(sestava programske skupine)
Programsko skupino sestavljajo vodja
programske skupine, najmanj trije raziskovalci z doktoratom znanosti ter
strokovni in tehnični sodelavci iz ene ali več JRO oziroma RO. Če se program
izvaja na več JRO in/ali RO, mora biti v vsaki JRO in/ali RO v programski
skupini vsaj en raziskovalec z doktoratom.
Raziskovalci morajo imeti doktorat
znanosti, izkazane raziskovalne ali razvojne rezultate v zadnjih petih letih in
nazive v skladu z obstoječimi predpisi. V programski skupini sodelujejo tudi
mladi raziskovalci, ki so financirani iz drugih virov.
Člani programske skupine so lahko vključeni
v en sam raziskovalni program.
Vključevanje novih raziskovalcev in
strokovnih ter tehničnih sodelavcev v programsko skupino je možno z ustrezno
zamenjavo člana programske skupine, dodatnih pa le izjemoma (na primer: ob
zaključku doktorskega študija mladega raziskovalca), tako da vključitev novih
raziskovalcev in strokovnih ter tehničnih sodelavcev ne zahteva povečanja obsega
financiranja. Zamenjave raziskovalcev in strokovnih ter tehničnih sodelavcev v
programski skupini je za naslednje leto treba sporočiti ARRS najkasneje ob
letnem poročilu. Priložiti je treba utemeljeno pisno obrazložitev in pregled
raziskovalnih kapacitet ter obremenitev vseh članov programske skupine. ARRS na
predlog vodje programa izpelje zamenjavo oziroma vključitev dodatnega člana,
zamenjavo vodje programa pa na temelju predloga odgovorne osebe JRO oziroma RO,
ko zanjo dobi pozitivno mnenje znanstvenoraziskovalnega sveta vede (v nadaljnjem
besedilu: ZSV).
8. člen
(sestava infrastrukturne skupine)
Infrastrukturno skupino sestavljajo vodja
infrastrukturne skupine, strokovni in tehnični sodelavci ter raziskovalci v JRO
oziroma RO.
Vključevanje
novih raziskovalcev in strokovnih ter tehničnih sodelavcev v infrastrukturno
skupino je možno z ustrezno zamenjavo člana infrastrukturne skupine, dodatnih
pa le izjemoma, tako da vključitev novih raziskovalcev in strokovnih ter
tehničnih sodelavcev ne zahteva povečanja obsega financiranja. Zamenjave raziskovalcev
in strokovnih ter tehničnih sodelavcev v infrastrukturni skupini je za
naslednje leto treba sporočiti ARRS najkasneje ob letnem poročilu. ARRS na predlog vodje infrastrukturne skupine izpelje zamenjavo
oziroma vključitev dodatnega raziskovalca, na predlog odgovorne osebe JRO ali
RO pa zamenjavo vodje infrastrukturne skupine, ko dobi pozitivno mnenje ZSV.
Člani infrastrukturne skupine so lahko
obremenjeni v obsegu 0,5 ali 1 ekvivalent polne zaposlenosti (v nadaljnjem
besedilu: FTE).
9. člen
(vodja programske in infrastrukturne
skupine)
Vodja programske skupine mora izpolnjevati
naslednje pogoje:
-      
ima doktorat znanosti;
-      
izkazuje mednarodno primerljive raziskovalne ali tehnološke-razvojne
rezultate v zadnjih petih letih;
-      
izkazuje sposobnost za organiziranje in vodenje;
-      
mora biti zaposlen v raziskovalni organizaciji, ki izvaja raziskovalni
program.
Vodja infrastrukturne skupine je lahko
raziskovalec ali strokovni in tehnični sodelavec, ki izpolnjuje naslednje pogoje:
-      
je zaposlen v raziskovalni organizaciji, kjer se infrastrukturni program
izvaja;
-      
ima ustrezno univerzitetno izobrazbo;
-      
izkazuje potrebno strokovno znanje;
-      
izkazuje sposobnost za organiziranje in vodenje.
10. člen
(odgovornost in pristojnost vodje
programske skupine oziroma vodje infrastrukturne skupine)
Vodja programske skupine oziroma vodja
infrastrukturne skupine je v sodelovanju z odgovorno osebo JRO oziroma
odgovorno osebo RO ter strokovnim organom JRO odgovoren za vsebinsko pripravo
in izvedbo raziskovalnega in infrastrukturnega programa. Vodja programske
skupine oziroma infrastrukturne skupine je odgovoren in pristojen tudi za:
-      
vodenje, organiziranje in koordiniranje dela;
-      
razporejanje raziskovalcev, strokovnih in tehničnih sodelavcev na
posamezne naloge;
-      
izvedbo in realizacijo ciljev;
-      
namensko in gospodarno porabo sredstev, ki je urejena z veljavnim
predpisom o normativih in standardih za dodeljevanje sredstev na področju
raziskovalne dejavnosti;
-      
pripravo letnega poročila in poročila, pripravljenega eno leto pred
iztekom pogodbe.
III. DOLOČITEV STROŠKOV, KI SE FINANCIRAJO IZ DRŽAVNEGA
PRORAČUNA
11. člen
(upravičenost financiranja)
JRO oziroma RO mora izkazati upravičenost
do proračunskih sredstev za financiranje raziskovalnega oziroma
infrastrukturnega programa tako glede dejanske kot tudi namenske porabe
sredstev v skladu z veljavnim predpisom o normativih in standardih za
dodeljevanje sredstev na področju raziskovalne dejavnosti.
12. člen
(obseg financiranja)
Obseg financiranja programske skupine
oziroma infrastrukturne skupine je odvisen od vsebine raziskovalnega oziroma
infrastrukturnega programa in števila raziskovalcev ter strokovnih in tehničnih
sodelavcev.
Podlaga za izračun obsega financiranja
programske skupine oziroma infrastrukturne skupine je opredeljena v veljavnem
predpisu o normativih in standardih za dodeljevanje sredstev na področju
raziskovalne dejavnosti.
Minimalni obseg financiranja programske
skupine, ki deluje samo v javnih raziskovalnih zavodih, je določen s 3 FTE
kategorije A. Minimalni obseg financiranja programske skupine v ostalih JRO
oziroma RO je 1,5 FTE kategorije A. Minimalni obseg financiranja
infrastrukturne skupine je 1 plačni del FTE.
Obseg financiranja
infrastrukturne skupine se v plačnem FTE določi za celotno obdobje izvajanja
infrastrukturnega programa, obseg sofinanciranja neposrednih materialnih
stroškov in stroškov storitev ter amortizacije pa na letni ravni na temelju
predloženih letnih finančnih načrtov JRO oziroma RO.
Izplačilo plačnega dela FTE je vezano na
zaposlitev raziskovalcev oziroma strokovnih in tehničnih sodelavcev v JRO
oziroma RO.
13. člen
(dodatno letno sofinanciranje zaradi
mednarodnega sodelovanja)
Programsko skupino se lahko dodatno
sofinancira, če izkaže sodelovanje v projektih okvirnih programov Evropske
unije (v nadaljnjem besedilu: EU). Programski skupini, ki je vključila v tekoči
projekt okvirnega programa EU tudi gospodarsko organizacijo iz Republike
Slovenije kot sodelujočo partnerico, se dodatna sredstva povečajo še za 10%.
Letna višina sredstev se določi na podlagi
dokazil, ki jih JRO oziroma RO, izvajalka raziskovalnega programa, na podlagi
poziva posreduje ARRS, pri čemer se upošteva višina odobrenih sredstev iz
tekočih projektov okvirnih programov EU, preračunana na letno vrednost.
Programska skupina nameni sredstva iz prejšnjega odstavka za financiranje
stroškov blaga in storitev ter amortizacije, nastalih pri izvajanju tega
raziskovalnega programa.
14. člen
(črtan)
15. člen
(črtan)
15.a člen
(črtan)
IV. EVALVACIJSKI KRITERIJI, KAZALCI IN MERILA ZA OCENJEVANJE
KAKOVOSTI RAZISKOVALNIH IN INFRASTRUKTURNIH PROGRAMOV
16. člen
(kriteriji ocenjevanja)
Kriteriji za ocenjevanje so:
-      
raziskovalna kakovost,
-      
družbena, ekonomska in kulturna relevantnost,
-      
kakovost raziskovalne in razvojne uspešnosti ter
-      
upravljavska sposobnost.
17. člen
(merila za ocenjevanje raziskovalnih in
infrastrukturnih programov)
Merila za ocenjevanje so specifična glede
na raziskovalno in disciplinarno usmeritev. Pri tem se interdisciplinarnost in medinstitucionalnost
upoštevata kot prednost.
Merila za ocenjevanje raziskovalnih in
infrastrukturnih programov določa metodologija o ocenjevanju raziskovalnih in
infrastrukturnih programov, ki jo sprejme ZSA.
1. Raziskovalni program
18. člen
(kazalci raziskovalne kakovosti)
Raziskovalna kakovost raziskovalnih
programov se ocenjuje z naslednjimi kazalci:
-      
znanstvena pomembnost teme;
-      
aktualnost teoretičnih izhodišč;
-      
metodološka primernost;
-      
izvedljivost programa in
-      
primernost raziskovalne infrastrukture.
19. člen
(kazalci družbene, ekonomske in kulturne
relevantnosti)
Pomen raziskovalnih programov za trajnostni
družbeni, ekonomski ter kulturni razvoj Republike Slovenije se ocenjuje z
naslednjimi kazalci:
-      
stopnja skladnosti vsebine raziskovalnega programa s strateškimi
razvojnimi področji in nacionalnimi prioritetami za financiranje raziskovalne
in razvojne dejavnosti, ki so opredeljene v Nacionalnem raziskovalnem in
razvojnem programu;
-      
potencialna možnost prenosa rezultatov raziskovalnega programa v prakso
na različnih področjih dejavnosti;
-      
povečevanje konkurenčnosti slovenskega gospodarstva in učinkovitosti
drugih dejavnosti;
-      
utrjevanje nacionalne identitete ter ohranjanje bogastva naravne in
kulturne dediščine;
-      
vključenost vsebin raziskovalnega programa v dodiplomske in podiplomske
študijske programe na univerzah ter na samostojnih visokošolskih zavodih;
-      
dosedanji razvojni uspehi pri iskanju ekonomsko in ekološko učinkovitih
rešitev, izvedbi pomembnih družbenih in kulturnih projektov in uresničevanju
načel trajnostnega razvoja, ki so kot kazalci raziskovalne in razvojne
uspešnosti določeni v 20. členu tega pravilnika v obdobju zadnjih petih let.
20. člen
(kazalci raziskovalne in razvojne
uspešnosti)
Za oceno raziskovalne in razvojne
uspešnosti vodje programske skupine in raziskovalcev v programski skupini se
uporabljajo naslednji kazalci, ki morajo biti dokumentirani s pogodbenimi
vrednostmi in z ustreznimi dokazili:
-      
prenos znanja v gospodarstvo, klinično prakso in v druge družbene
dejavnosti glede na obseg in vrednost pogodbe (na primer: postavitev know-how
za novo ali izboljšano tehnologijo, postroj, napravo, storitev ali nov oziroma
izboljšan izdelek; računalniški program z ustreznim priročnikom; izdelava
celotne dokumentacije ali priročnika, vpeljava specifičnih metod v proizvodnjo;
večje ali manjše raziskovalno-razvojne naloge; razvoj novih kultivarjev,
vpisanih v tuje sortne liste ali v sortno listo v Republiki Sloveniji ali
razvoj priznanih novih kultivarjev in drugo);
-      
vpetost programske skupine v dodiplomske in podiplomske študijske
programe na univerzah ter na samostojnih visokošolskih zavodih;
-      
visokošolski učbeniki;
-      
podeljen patent ali prodaja patentnih pravic;
-      
razvojno in strokovno delo v podporo znanstvenemu raziskovanju (baze
podatkov, indikatorji, specializirani tezavri, slovarji, leksikoni in drugo);
-      
razvoj sistemskih, normativnih, programskih, metodoloških in
organizacijskih rešitev, vključno z raziskavami, evalvacijami, recenzijami,
ekspertizami in elaborati za potrebe posameznih družbenih podsistemov in
-      
objavljena strokovna dela.
21. člen
(kazalci upravljavske sposobnosti)
Upravljavske sposobnosti vodje programske
skupine se oceni na osnovi naslednjih kazalcev:
1.    
primerjave ciljev programa z:
- 
uspešnostjo doseženih rezultatov v preteklem obdobju;
- 
infrastrukturnim okoljem programske skupine;
- 
vpetostjo programske skupine v domača gospodarska in lokalna socialna
omrežja in
- 
mednarodno vpetostjo programske skupine.
2.    
primerjava ocene izvedbe raziskovalnega programa z opredelitvami v
veljavnem predpisu o normativih in standardih za določanje sredstev za
izvajanje nacionalnega raziskovalnega programa.
2. Infrastrukturni program
22. člen
(kazalci kakovosti infrastrukturnega
programa)
Kakovost infrastrukturnega programa se
ocenjuje z naslednjimi kazalci:
-      
pomen infrastrukturnega programa kot podpore za raziskovalno dejavnost
in druge uporabnike ter prispevek v višanju ekonomičnosti in tehnološke
sodobnosti;
-      
raziskovalna in infrastrukturna oprema ter druga infrastruktura in
tehnološka zahtevnost;
-      
stopnja izkoriščenosti zmogljivosti ter prispevek k izkoriščenosti
infrastrukture JRO oziroma RO;
-      
sodelovanje z uporabniki in drugimi infrastrukturnimi programi,
povezanost v infrastrukturna omrežja ter druge infrastrukturne reference.
V. POSTOPKI ZA OCENJEVANJE RAZISKOVALNIH IN INFRASTRUKTURNIH
PROGRAMOV LETO PRED IZTEKOM ROKA FINANCIRANJA
23. člen
(poziv)
Postopek za ocenjevanje raziskovalnih in
infrastrukturnih programov se začne v letu pred iztekom roka financiranja s
sklepom za izdajo poziva JRO oziroma RO. Sklep za izdajo poziva sprejme
direktor ARRS.
V sklepu iz prejšnjega odstavka se določi,
da ARRS pozove JRO oziroma RO, da v 30 dneh dostavijo vlogo na poziv, skupaj z
zahtevano dokumentacijo in dokazili.
V vlogi iz prejšnjega odstavka mora JRO
navesti tiste raziskovalne in infrastrukturne programe, ki naj bi se financirali
v prihodnjem obdobju. Ta odstavek ne velja za RO.
24. člen
(vsebina poziva)
Poziv JRO oziroma RO (v nadaljnjem
besedilu: vlagatelj), vsebuje:
-      
naziv in naslov ARRS;
-      
pravno podlago za izvedbo poziva;
-      
predmet poziva;
-      
določilo o upravičenih vlagateljih in pogojih, ki jih morajo
izpolnjevati;
-      
kriterije za ocenjevanje raziskovalnih programov in infrastrukturnih
programov;
-      
pozivno dokumentacijo z navedbo vrste dokazil o izpolnjevanju pogojev;
-      
obseg sredstev;
-      
obdobje financiranja;
-      
rok za predložitev vlog in način predložitve;
-      
rok, v katerem bodo vlagatelji obveščeni o ocenah;
-      
kraj, čas in ime osebe, kjer lahko zainteresirani dvignejo pozivno
dokumentacijo;
-      
odgovorno osebo za dajanje informacij v času veljavnosti poziva.
25. člen
(pozivna dokumentacija)
Vlagatelj se prijavi na poziv z vlogo
skladno s pozivno dokumentacijo.
Podatki se predložijo na obrazcih pozivne
dokumentacije, ki jih določi ARRS in z dokazili, ki jih mora vlagatelj priložiti.
ARRS mora v času poziva omogočiti
vlagateljem dostop do obrazcev pozivne dokumentacije in na zahtevo predati
obrazce pozivne dokumentacije.
V pozivni dokumentaciji morajo biti
navedeni vsi podatki, ki bodo omogočili vlagatelju izdelati popolno vlogo.
Obrazci in navodila morajo biti javno
dosegljivi na spletni strani ARRS.
26. člen
(vodenje postopka)
Evalvacijski postopek koordinira in
organizira ARRS, izvajajo pa ga ZSA ter njegova strokovna telesa v skladu z
veljavnim predpisom, ki ureja organizacijo in pristojnosti strokovnih teles za
področje raziskovalne dejavnosti. Direktor ARRS pooblasti javnega uslužbenca,
ki je na ARRS zadolžen za področje raziskovalnih in infrastrukturnih programov
(v nadaljnjem besedilu: uradna oseba) za koordinacijo in organizacijo
evalvacijskega postopka ter spremljanje izvajanja financiranja raziskovalnih in
infrastrukturnih programov.
27. člen
(komisija za odpiranje vlog)
Za odpiranje in pregled prispelih vlog
imenuje direktor najmanj dvanajstčlansko komisijo za odpiranje vlog. Vsaj šest
članov komisije mora biti zaposlenih na ARRS.
Za pravočasno vloženo se šteje vloga, ki je
na ARRS prispela v roku, določenem v pozivu.
ARRS potrdi sprejem vloge na posebnem
obrazcu o prejemu vloge. En izvod potrjenega obrazca o prejemu vloge se izroči
predlagatelju.
28. člen
(naloge komisije za odpiranje vlog)
Komisija za odpiranje vlog na seji, ki jo
skliče predsednik komisije za odpiranje vlog, ugotavlja pravilno označenost,
pravočasnost, upravičenost oseb, ki lahko vložijo vlogo na poziv in popolnost
vlog.
29. člen
(zapisnik komisije za odpiranje vlog)
Komisija za odpiranje vlog mora voditi
zapisnik o odpiranju vlog, ki vsebuje predvsem:
-      
naslov, prostor in čas odpiranja vlog;
-      
predmet poziva;
-      
imena navzočih predstavnikov komisije za odpiranje vlog;
-      
imena oziroma nazive vlagateljev, ki so vložili vloge, po vrstnem redu
odpiranja vlog;
-      
ugotovitve pravilne označenosti, pravočasnosti, upravičenosti
prijavitelja in popolnosti vlog z navedbo tistih vlagateljev, ki niso dostavili
pravilno označene, pravočasne, upravičene in popolne vloge.
Na odpiranju ugotavlja komisija popolnost
vlog glede na to, če so bili predloženi vsi zahtevani dokumenti (formalna
popolnost). Zapisnik podpišejo predsednik in člani komisije za odpiranje vlog.
30. člen
(nepopolna dokumentacija – dopolnitev
prijav)
Komisija v roku 8 dni od odpiranja vlog
pisno pozove tiste vlagatelje vlog, katerih vloge niso bile popolne, da jih
dopolnijo. Rok za dopolnitev ne sme biti daljši od 8 dni. Hkrati komisija za
odpiranje vlog opozori vlagatelja, da v nasprotnem primeru ne bo upravičen do
financiranja iz državnega proračuna v skladu s tem pravilnikom.
Nepopolne vloge, ki jih vlagatelj v roku iz
prejšnjega odstavka ne dopolni, se zavržejo s sklepom, ki ga izda direktor
agencije. Zoper sklep je v roku osmih dni od vročitve dovoljena pritožba, o
kateri odloči posebna komisija, ki jo imenuje direktor agencije. Odločitev
komisije je dokončna. Predložena dokumentacija se z dokončnostjo sklepa
arhivira.
31. člen
(internost podatkov in dokumentacije)
Podatki in dokumentacija, ki jih vsebujejo
vloge, se v času trajanja izbora za financiranje programov, obravnavajo kot
interno gradivo.
32. člen
(posredovanje dokumentacije)
Prijave, ki jih je komisija ocenila kot
pravočasne, pravilno označene, upravičene in popolne, uradna oseba posreduje v
evalvacijski postopek. V evalvacijskem postopku sodelujejo ocenjevalci in druga
strokovna telesa, ki jih določa veljavni predpis o strokovnih telesih za
področje raziskovalne dejavnosti.
33. člen
(ocenjevalci in strokovna telesa)
Vsebino raziskovalnega programa ocenijo
domači in tuji ocenjevalci na podlagi metodologije o ocenjevanju raziskovalnih
programov. Vsebino infrastrukturnega programa ocenijo domači ocenjevalci na
podlagi metodologije o ocenjevanju infrastrukturnih programov. Sestava občasnega
strokovnega telesa je določena v metodologijah za ocenjevanje raziskovalnih in
infrastrukturnih programov.
Vodje programov pripravijo predstavitve
programov, ki se jih udeleže člani občasnega strokovnega telesa za ocenjevanje
raziskovalnih programov (v nadaljnjem besedilu: strokovno telo), ocenjevalci
ter predstavniki ZSV.
Po predstavitvi člani strokovnega telesa
oziroma ocenjevalci za vsako ocenjevalno skupino izpolnijo ustrezne ocenjevalne
rubrike, ki vsebujejo številčno(e) oceno(e) po posameznih elementih (kazalcih),
in sicer na podlagi evalvacijskega gradiva in ocenjevalnih obrazcev, ki so jih
pred-izpolnili. Člani strokovnega telesa oziroma ocenjevalci vse svoje ocene
tudi kratko opisno utemeljijo oziroma komentirajo posamezne elemente
ocenjevanja.
Člani strokovnega telesa oziroma
ocenjevalci in predstavniki ZSV, sodelujejo na panelni obravnavi posameznih
programov. Naloga predstavnika ZSV v postopku ocenjevanja je vodenje razprave
na javnih predstavitvah raziskovalnih programov, koordinacija dela strokovnega
telesa oziroma ocenjevalcev, vodenje panela in priprava poročila s panela z
navedbo konkretnih ocen in vrstnega reda obravnavanih raziskovalnih programov.
Rezultat obravnave na panelu je ocenitev
raziskovalnih programov in rangiranje (vrstni red) programov znotraj ocenjevalne
skupine.
34. člen
(Znanstveni svet agencije)
Strokovno telo posreduje ZSA v obravnavo
predloge ocenjenih in finančno ovrednotenih raziskovalnih in infrastrukturnih
programov. ZSA predlog ocenjenih in finančno ovrednotenih raziskovalnih in
infrastrukturnih programov lahko z ustrezno argumentacijo, ki temelji na
ocenjevalnih kriterijih, dopolni in potrdi dokončni predlog finančno ovrednotenega
prednostnega seznama za izbor raziskovalnih in infrastrukturnih programov. Pri
tem upošteva politiko na področju raziskovalne dejavnosti in prioritete,
določene v Nacionalnem raziskovalnem in razvojnem programu in usmeritve,
določene s strani Sveta za konkurenčnost. Predlog vključuje povečanje,
zmanjšanje, enak obseg ali ukinitev financiranja posameznih programskih in
infrastrukturnih skupin, ali financiranje morebitnih novih programskih in
infrastrukturnih skupin v naslednjem obdobju.
Predlog posameznega programa mora temeljiti
na veljavnem predpisu o normativih in standardih za dodeljevanje sredstev na
področju raziskovalne dejavnosti. Direktor ARRS posreduje predlog finančno
ovrednotenega prednostnega seznama za izbor raziskovalnih in infrastrukturnih
programov Upravnemu odboru ARRS v sprejem.
35. člen
(upravni odbor)
Upravni odbor s sklepom odloči o izboru in
financiranju raziskovalnih in infrastrukturnih programov. V obrazložitvi sklepa
mora utemeljiti svojo odločitev.
36. člen
(obvestilo o rezultatih izbora)
ARRS obvesti vlagatelje o rezultatih izbora
raziskovalnih in infrastrukturnih programov. Obvestilo o rezultatih izbora
vsebuje podatke o raziskovalnih in infrastrukturnih programih in višini
sredstev.
37. člen
(pritožba)
Vlagatelj ima v 8 dneh od prejema obvestila
pravico vložiti pritožbo. V pritožbi mora natančno opredeliti razloge, zaradi
katerih vlaga pritožbo. Predmet pritožbe ne morejo biti pogoji, kriteriji in
merila za ocenjevanje vlog ter sama ocena predloga raziskovalnega oziroma
infrastrukturnega programa. Predmet pritožbe je lahko samo kršenje postopka
izbora ali očitna napaka. Ocena predloga je lahko predmet pritožbe samo v
primeru, ko se prijavitelj v pritožbi sklicuje na konkretno kršitev postopka
izbora.
Vložena pritožba ne zadrži podpisa pogodb z
vlagatelji.
38. člen
(rešitev pritožbe)
Direktor ARRS imenuje komisijo za pritožbe,
ki pripravi predlog odločitve o pritožbi. Direktor predlog odločitve o pritožbi
pošlje Upravnemu odboru v sprejem.
Upravni odbor o pritožbi odloči v 30 dneh
od prejema predloga iz prejšnjega odstavka. Upravni odbor mora svojo odločitev
obrazložiti. Odločitev Upravnega odbora o pritožbi je dokončna.
V 15 dneh od sprejema odločitve Upravnega
odbora odgovorna oseba obvesti vlagatelja o rešitvi pritožbe. V obvestilu mora
navesti razloge za odločitev.
Po sprejeti odločitvi iz drugega odstavka
tega člena in obvestilu vlagateljem direktor ARRS objavi sprejeto listo
raziskovalnih in infrastrukturnih programov na spletni strani ARRS.
VI. POGODBA O FINANCIRANJU RAZISKOVALNEGA OZIROMA
INFRASTRUKTURNEGA PROGRAMA
39. člen
(sklenitev pogodbe)
Za izvedbo raziskovalnega oziroma
infrastrukturnega programa sklene ARRS z vlagateljem pogodbo o financiranju (v
nadaljnjem besedilu: pogodba).
40. člen
(sestavine pogodbe)
S pogodbo se določijo:
-      
predmet pogodbe (sestavine raziskovalnega oziroma infrastrukturnega
programa),
-      
čas financiranja v intervalih do šest let (3, 4, 5 ali 6 let) z redno
možnostjo nadaljevanja,
-      
sredstva za izvajanje predmeta pogodbe za eno leto,
-      
način izplačevanja vključno z elementi sedme alineje 6. člena tega
pravilnika,
-      
pravice in obveznosti pogodbenih strank,
-      
način ugotavljanja izpolnitev pogodbenih obveznosti,
-       sankcije v primeru neizpolnitve pogodbenih
obveznosti,
-      
način spremljanja in nadzora izvajanja pogodbe,
-      
odgovorno osebo za spremljanje in izvajanje pogodbe,
-      
splošne pogodbene določbe.
41. člen
(podpis pogodbe)
Predlog pogodbe pošlje ARRS vlagatelju v
podpis.
Vlagatelj mora vrniti podpisano pogodbo z
izpolnjeno pogodbeno dokumentacijo v 8 dneh od prejema.
Za dodatno letno financiranje na podlagi 13. in 14. člena tega pravilnika se sklenejo posebne pogodbe.
42. člen
(odprava pogodbenih pomanjkljivosti)
Če uradna oseba ARRS ugotovi, da pogodbena
dokumentacija ni ustrezno izpolnjena, v 8 dneh obvesti vlagatelja o
pomanjkljivostih in ga pozove, da odpravi pomanjkljivosti v 8 dneh. Če
vlagatelj ne odpravi ugotovljenih pomanjkljivosti, se šteje, da je umaknil
vlogo za financiranje programa.
VII. SPREMLJANJE IN NADZOR NAD IZVAJANJEM RAZISKOVALNEGA IN
INFRASTRUKTURNEGA PROGRAMA
43. člen
(način spremljanja in nadzorovanja)
ARRS izvaja nadzor nad raziskovalnimi in
infrastrukturnimi programi v skladu z veljavno zakonodajo in podzakonskimi
predpisi ARRS na področju raziskovalne dejavnosti.
ARRS spremlja in nadzoruje izvajanje
raziskovalnih programov na podlagi letnega poročila in poročila, pripravljenega
eno leto pred iztekom pogodbe, ki vsebujeta kazalce raziskovalne in razvojne
uspešnosti programov ter finančnega poročila o namenski porabi sredstev po
pogodbah.
ARRS spremlja in nadzoruje izvajanje
infrastrukturnih programov na podlagi letnega poročila in poročila pripravljenega
eno leto pred iztekom pogodbe, ki vsebujeta kazalce kakovosti infrastrukturnega
programa ter finančnega poročila o namenski porabi sredstev po pogodbah.
JRO oziroma RO predloži poročila na
obrazcih, ki jih predpiše direktor ARRS.
Analizo letnih poročil raziskovalnih in
infrastrukturnih programov (v nadaljnjem besedilu: analiza) izdelajo ZSV na
podlagi metodologije za vsakoletno spremljanje izvajanja raziskovalnega in
infrastrukturnega programa, ki jo sprejme ARRS v skladu s kriteriji in kazalci,
ki jih določa ta pravilnik.
ZSA na podlagi predložene analize lahko
predlaga vlaganja v pozitivno izstopajoče raziskovalne in infrastrukturne
programe v naslednjem letu v okviru financiranja vseh programov ARRS.
Redno
spremljanje dela programskih skupin izvaja tudi matična JRO oziroma RO. Vsaki
dve leti izvede evalvacijo raziskovalnega dela v skladu z metodologijo, h
kateri mora dati soglasje ZSA. Metodologija mora biti v skladu s predpisom
ARRS, ki ureja kazalce in merila znanstvene in strokovne uspešnosti.
Če je v JRO oziroma RO več programskih
skupin, je lahko posledica evalvacije prerazporeditev sredstev med programskimi
skupinami, vendar največ v okviru +/-10% za vsako programsko skupino brez
povečanja skupnih sredstev za vse programske skupine v JRO oziroma RO.
Predlog o spremembi financiranja
programskih skupin, ki ga pripravi JRO oziroma RO, obravnava ZSA in ga predlaga
v sprejem Upravnemu odboru.
44. člen
(obremenitve raziskovalcev)
ARRS v okviru poročila iz prejšnjega člena
ali po pisnem pozivu pridobi od odgovorne osebe JRO oziroma RO tudi stanje in
poročilo o finančni angažiranosti in plačni obremenjenosti posameznih
raziskovalcev in strokovno-tehničnih sodelavcev iz državnega proračuna v okviru
programske skupine in infrastrukturne skupine za tekoče in prihodnje leto.
45. člen
(uporaba infrastrukture)
JRO in RO morajo nuditi zmogljivosti
(raziskovalna oprema nad vrednostjo 50.000 eurov) ter storitve infrastrukturne
skupine, sofinancirane kot javne službe v JRO oziroma RO, pod najugodnejšimi
pogoji vsem zainteresiranim RO in JRO v primerih, ko te zmogljivosti in
storitve potrebujejo za izvajanje raziskovalnih programov ali projektov,
(so)financiranih s strani državnega proračuna.
Za uporabo zmogljivosti infrastrukturne
skupine morajo imeti JRO in RO izdelane cenike, ki so javno objavljeni.
VIII. USTANOVITEV IN UKINITEV TER SPREMEMBA OBSEGA
FINANCIRANJA RAZISKOVALNIH OZIROMA INFRASTRUKTURNIH PROGRAMOV
46. člen
(ustanovitev, ukinitev in sprememba
programa)
V skladu s proračunskimi možnostmi lahko
ARRS vsako leto sama ali na predlog JRO pozove JRO, da predlagajo nove
raziskovalne in infrastrukturne programe oziroma spremenijo (povečajo ali
zmanjšajo) obstoječe raziskovalne in infrastrukturne programe. V ta namen
izvede ARRS ocenjevalni postopek po tem pravilniku.
Predvideno
povečanje sofinanciranja stroškov delovanja raziskovalnih in infrastrukturnih
programov mora biti opredeljeno v letnem finančnem načrtu ARRS, bodisi da ta
temelji na proračunskih ali na drugih virih financiranja in usklajeno z Nacionalnim
raziskovalnim in razvojnim programom in politiko na področju raziskovalne
dejavnosti, ki jo določi Vlada Republike Slovenije oziroma ministrstvo,
pristojno za znanost.
Vsebina, postopek, priprave, evalvacije in
izbor je takšen, kot ga določa ta pravilnik. Predlogi novih programov morajo
izkazovati dolgoročno pomembnost za Republiko Slovenijo.
Trajanje financiranja na novo sprejetih
programov v ciklusu financiranja obstoječih programov se prilagodi ciklusu
financiranja obstoječih programov, tako da je prvo obdobje ustrezno krajše.
Razlogi za ukinitev raziskovalnih in
infrastrukturnih programov so lahko vsebinski, interes po združitvi in podobno.

Pravilnik o ocenjevanju in financiranju
raziskovalnih in infrastrukturnih programov (Uradni list RS, št. 23/08)
vsebuje naslednjo prehodno in končno določbo:
»IX. PREHODNA IN KONČNA DOLOČBA
47. člen
(prenehanje
veljavnosti prejšnjega pravilnika)
Z dnem, ko začne veljati ta pravilnik,
preneha veljati Pravilnik o ocenjevanju in financiranju raziskovalnih in infrastrukturnih
programov (Uradni list RS, št. 12/05 in 39/07).
48. člen
(veljavnost
tega pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o ocenjevanju in financiranju raziskovalnih in infrastrukturnih
programov (Uradni list RS, št. 23/09) vsebuje naslednjo končno določbo:
»6. člen
Ta pravilnik začne veljati dan po objavi v
Uradnem listu Republike Slovenije.«.

Pravilnik o spremembah in dopolnitvah
Pravilnika o ocenjevanju in financiranju raziskovalnih in infrastrukturnih
programov (Uradni list RS, št. 86/09) vsebuje naslednjo končno določbo:
»6. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o
ocenjevanju in financiranju raziskovalnih in infrastrukturnih programov (Uradni
list RS, št. 97/10) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.