1. člen
(vsebina)
S to uredbo se določajo pristojnosti nadzora nad izvajanjem
Uredbe (ES) št. 1523/2007 Evropskega parlamenta in Sveta z dne 11. decembra
2007 o prepovedi dajanja v promet ter uvoza v Skupnost ali izvoza iz Skupnosti
krzna mačk in psov ter izdelkov, ki vsebujejo tako krzno (UL L št. 343 z dne
27. 12. 2007, str. 1; v nadaljnjem besedilu: Uredba 1523/2007/ES), metode, po
katerih se ugotavlja živalska vrsta izvora krzna, in prekrški za kršitve določb
Uredbe 1523/2007/ES.
2. člen
(pristojnost, nadzor in obveščanje)
(1) Pristojni organ za izvajanje Uredbe 1523/2007/ES je Veterinarska
uprava Republike Slovenije (v nadaljnjem besedilu: VURS). 
(2) Nadzor nad izvajanjem te uredbe neposredno opravljajo
uradni veterinarji in osebe, pooblaščene za izvajanje nalog carinske službe,
vsak v okviru svojih pooblastil in pristojnosti. 
(3) Ne glede na določbi prvega in drugega odstavka tega člena
je dolžan vsak nadzorni organ, ki pri svojem delu odkrije krzno ali izdelek iz
krzna, za katerega sumi, da izvira od psa ali mačke, o tem brez odlašanja
obvestiti VURS.
3. člen
(določitev živalske vrste izvora krzna)
(1) Za ugotavljanje živalske vrste izvora krzna se kot
presejalna metoda uporablja morfološka analiza dlake, kot potrditvena metoda pa
izolacija vrsti specifične deoksiribonukleinske kisline (v nadaljnjem besedilu:
DNK) iz vzorca krzna. 
(2) Če je iz vzorca krzna izolirana DNK psa, se šteje, da je
krzno pasje. 
(3) Če je iz vzorca krzna izolirana DNK mačke, se šteje, da
je krzno mačje. 
(4) V primeru potrditve DNK psa ali mačke iz vzorca mora
stroške analize poravnati lastnik blaga.
4. člen
(imenovanje laboratorijev)
Določitev živalske vrste izvora krzna izvajajo laboratoriji
uradnega veterinarskega nadzora, ki so imenovani in odobreni v skladu z
določili predpisa, ki ureja veterinarska merila skladnosti.
5. člen
(zadržanje in uničenje blaga)
(1) Pri inšpekcijskem nadzorstvu lahko pristojna uradna oseba
iz drugega odstavka 2. člena te uredbe začasno zaseže blago, za katerega se
sumi, da je pasje ali mačje krzno ali izdelek iz takega krzna. 
(2) Ukrep iz prejšnjega odstavka je dovoljeno izvajati tako
dolgo, dokler pristojni inšpektor ne prejme izvidov analiz iz 3. člena te
uredbe. 
(3) Po potrditvi suma uradna oseba iz drugega odstavka 2.
člena te uredbe odredi uničenje blaga s sežigom v sežigalnici. 
(4) V primeru, da za zaseženo blago ni mogoče dokazati, da je
pasje ali mačje krzno ali izdelek iz takega krzna, pristojni inšpektor na
osnovi negativnega izvida analiz iz 3. člena te uredbe blago vrne stranki.
6. člen
(globe)
(1) Z globo od 4.000 eurov do 10.000 eurov se kaznuje za
prekršek pravna oseba, ki daje v promet ali uvozi v Evropsko unijo ali izvozi
iz nje krzno mačk in psov ter izdelke, ki vsebujejo tako krzno. 
(2) Z globo od 2.000 eurov do 5.000 eurov se za prekršek iz
prejšnjega odstavka kaznuje samostojni podjetnik posameznik. 
(3) Z globo od 1.000 eurov do 2.500 eurov se za prekršek iz
prvega odstavka tega člena kaznuje odgovorna oseba pravne osebe ali odgovorna
oseba samostojnega podjetnika posameznika. 
(4) Z globo od 500 eurov do 1.000 eurov se za prekršek iz
prvega odstavka tega člena kaznuje posameznik.
7. člen
(končna določba)
Ta uredba začne veljati petnajsti dan po objavi v Uradnem
listu Republike Slovenije.
Št. 00715-18/2010
Ljubljana, dne 22. julija 2010
EVA 2010-2311-0001
Vlada Republike Slovenije
mag. Mitja Gaspari l.r. 
Minister