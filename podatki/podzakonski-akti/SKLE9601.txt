1. člen
(vsebina sklepa)
Ta sklep določa:
1.     
način izračuna čiste vrednosti sredstev vzajemnega pokojninskega sklada,
2.     
način izračuna povprečne letne čiste vrednosti sredstev,
3.     
način izračuna vrednosti enote premoženja vzajemnega pokojninskega
sklada,
4.     
način izračuna odkupne vrednosti premoženja in
5.     
pravila, ki se nanašajo na izračunavanje donosnosti vzajemnega
pokojninskega sklada in
6.     
pravila za ravnanje v primeru napake pri izračunu čiste vrednosti
sredstev vzajemnega pokojninskega sklada.
2. člen
(čista vrednost sredstev)
Čista vrednost sredstev vzajemnega
pokojninskega sklada se izračuna tako, da se od vrednosti sredstev vzajemnega
pokojninskega sklada odšteje vrednost obveznosti vzajemnega pokojninskega
sklada.
3. člen
(povprečna letna čista vrednost sredstev)
Povprečna letna čista vrednost sredstev
vzajemnega pokojninskega sklada na zadnji obračunski dan v koledarskem letu se
izračuna kot aritmetična sredina čistih vrednosti sredstev na obračunske dneve
v koledarskem letu.
4. člen
(izračun provizije)
Upravljavec izračuna provizijo za
upravljanje za vsak obračunski dan v koledarskem letu glede na čisto vrednost
sredstev vzajemnega pokojninskega sklada na obračunski dan, in sicer v deležu,
ki je sorazmeren znesku letne provizije za upravljanje.
5. člen
(vrednost enote premoženja)
(1) Upravljavec izračuna vrednost
enote premoženja vzajemnega pokojninskega sklada (v nadaljnjem besedilu: VEP)
po stanju na obračunski dan.
(2) Upravljavec izračuna VEP po stanju
na obračunski dan najkasneje tretji delovni dan po obračunskem dnevu.
(3) Vplačila, prispela na poseben
denarni račun vzajemnega pokojninskega sklada znotraj obračunskega obdobja, in
popolne zahteve za izplačilo, ki jih upravljavec prejme znotraj obračunskega
obdobja, se štejejo kot vplačila oziroma izplačila tega obračunskega obdobja.
(4) Obračunsko obdobje za izračun
vrednosti enote premoženja vzajemnega pokojninskega sklada je mesec dni.
(5) Število enot premoženja, ki jih
pridobi član vzajemnega pokojninskega sklada (v nadaljnjem besedilu: član) na
podlagi vplačila v obračunskem obdobju, je enako čistemu vplačilu deljenemu z
VEP po stanju na obračunski dan.
(6) Upravljavec na podlagi popolnih
zahtev za izplačilo, ki jih prejme v obračunskem obdobju, izračuna odkupne
vrednosti premoženja z upoštevanjem VEP po stanju na obračunski dan
(7) VEP
vzajemnega pokojninskega sklada po stanju na obračunski dan se izračuna po
naslednji formuli:
pri čemer navedene oznake pomenijo:
t:        obračunski dan;
t‑1:    predhodni obračunski dan;
S:      sredstva vzajemnega pokojninskega
sklada;
O:      obveznosti vzajemnega pokojninskega
sklada;
E:      število enot vzajemnega pokojninskega
sklada v obtoku.
(8) Število enot premoženja vzajemnega
pokojninskega sklada v obtoku na predhodni obračunski dan (E(t‑1)) je enako
številu enot v obtoku na ta dan po konverziji.
(9) VEP in število enot premoženja se
izračunata na štiri decimalna mesta natančno.
6. člen
(odkupna vrednost premoženja)
Odkupna vrednost premoženja, vpisanega na
osebnem računu člana, je zmnožek VEP, ki velja po stanju na obračunski dan
obdobja, ko je bila podana popolna zahteva za izplačilo in števila enot premoženja,
vpisanih na osebnem računu člana, zmanjšana za izstopne stroške.
7. člen
(donosnost)
(1) Izračun donosnosti vzajemnega
pokojninskega sklada temelji na podatkih o vrednosti enote premoženja na
obračunski dan.
(2) Podatek o donosnosti vzajemnega
pokojninskega sklada odraža rezultat v letnem ali večletnem časovnem obdobju,
ki se začne z zadnjim obračunskim dnem v enem izmed preteklih koledarskih let
in konča z zadnjim obračunski dnem v določenem koledarskem letu.
(3) Donosnost vzajemnega pokojninskega sklada
se izračuna po naslednji formuli:
pri čemer navedene oznake pomenijo:
d:           donosnost (izražena v
odstotkih);
VEP(t):  VEP po stanju na prvi obračunski dan
v koledarskem letu;
VEP(t’):  VEP po stanju na prvi obračunski
dan v enem izmed preteklih koledarskih let.
7.a člen
(napaka pri izračunu ČVS)
(1) Upravljavec v primeru ugotovitve napake
pri izračunu ČVS ravna v skladu s 7.b členom tega sklepa.
(2) Šteje se, da je pri izračunu ČVS
nastala napaka, če:
1.     
razlika med pravilno ČVS in napačno ČVS vzajemnega pokojninskega sklada
ali podsklada krovnega pokojninskega sklada, ki izvaja naložbeno politiko
zagotavljanja minimalne zajamčene donosnosti predstavlja več kot 0,5 % pravilne
ČVS;
2.     
razlika med pravilno ČVS in napačno ČVS podskladov krovnega
pokojninskega sklada, ki ne izvajajo naložbene politike zagotavljanja minimalne
zajamčene donosnosti predstavlja več kot 1 % pravilne ČVS.
(3) Upravljavec lahko v pravilih
upravljanja vzajemnega pokojninskega sklada oziroma krovnega pokojninskega
sklada določi tudi nižje odstotke iz prejšnjega odstavka.
(4) V primeru, ko je bilo pri izračunu ČVS
ugotovljeno odstopanje, vendar razlika med pravilno ČVS in napačno ČVS ne
presega odstotkov iz drugega oziroma tretjega odstavka tega člena, upravljavec
sestavi zapisnik o nastalem odstopanju, ki vsebuje podatke o datumu nastanka in
datumu ugotovitve odstopanja ter podatke o pravilni in napačni ČVS. 
(5) Zapisnik iz prejšnjega odstavka potrdi
skrbnik vzajemnega pokojninskega sklada.
7.b člen
(ravnanje v primeru napake)
(1) V primeru previsokega VEP zaradi napake
pri izračunu ČVS upravljavec:
1.     
članom, ki so enote premoženja vzajemnega pokojninskega sklada vplačali
po previsoko izračunanem VEP, obračuna dodatne enote premoženja in jih zabeleži
na njihovem osebnem računu v registru pokojninskega sklada;
2.     
vzajemnemu pokojninskemu skladu nakaže razliko v denarju, če je bila
članom enot ob izstopu iz sklada izplačana previsoka odkupna vrednost.
(2) V primeru prenizkega VEP zaradi napake
pri izračunu ČVS upravljavec:
1.     
članom, katerim je bila ob prenehanju zavarovanja izplačana odkupna
vrednost po prenizkem VEP, nakaže razliko v denarju v skladu s pravilno
izračunanim VEP;
2.     
članom, ki so enote premoženja vzajemnega pokojninskega sklada vplačali
po prenizko izračunanem VEP, ustrezno popravi vpis na njihovem osebnem računu v
registru pokojninskega sklada.
(3) Upravljavec nakazila sredstev iz prvega
in drugega odstavka tega člena izvede v roku 5 delovnih dni od dneva izračuna pravilne
ČVS.
(4) Ne glede na 2. točko prvega odstavka in
1. točko drugega odstavka tega člena upravljavcu ni treba izvesti nakazila v
vzajemni pokojninski sklad oziroma nakazila imetniku enot ter ga o tem obvestiti, kadar znesek, ki
bi ga moral nakazati posameznemu članu, ni večji od 2 eura.
(5) Upravljavec lahko v pravilih
upravljanja vzajemnega pokojninskega sklada oziroma krovnega pokojninskega
sklada določi tudi nižji znesek iz prejšnjega odstavka.
(6) Stroški, ki nastanejo v zvezi z odpravo
napake pri izračunu ČVS, ne smejo bremeniti sredstev vzajemnega pokojninskega
sklada.
(7) Upravljavec poroča Agenciji za trg
vrednostnih papirjev o:
1.     
napaki pri izračunu ČVS v skladu z 8.a členom Sklepa o poročanju
upravljavca vzajemnega pokojninskega sklada in krovnega pokojninskega sklada
(Uradni list RS, št. 79/13, 90/14, 12/17, 77/17 in 90/20; v nadaljnjem
besedilu: Sklep o poročanju);
2.     
popravku VEP v skladu z drugim odstavkom 10. člena Sklepa o poročanju.
(8) Določbe tega člena se smiselno
uporabljajo tudi v primeru napačno izračunanega VEP, ki je posledica napačnega
števila enot v obtoku vzajemnega pokojninskega sklada ali napake v izračunu.

Sklep o izračunu čiste vrednosti sredstev,
vrednosti enote premoženja, odkupne vrednosti premoženja in donosnosti vzajemnega
pokojninskega sklada (Uradni list RS, št. 79/13) vsebuje naslednjo prehodno in
končno določbo:
»PREHODNA IN KONČNA DOLOČBA
8. člen
(uporaba
sklepa)
Za vzajemne pokojninske sklade, ki morajo
pokojninske načrte in pravila upravljanja uskladiti v skladu s prvim odstavkom
416. člena Zakona o pokojninskem in invalidskem zavarovanju (Uradni list RS,
št. 96/12 in 39/13), se ta sklep začne uporabljati z dnem izvedbe te
uskladitve, do takrat pa se uporablja Sklep o izračunavanju donosnosti, čiste
vrednosti sredstev, vrednosti enot premoženja vzajemnega pokojninskega sklada
in načinu določitve datuma konverzije (Uradni list RS, št. 82/09).
9. člen
(uveljavitev
sklepa)
Ta sklep začne veljati petnajsti dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
izračunu čiste vrednosti sredstev, vrednosti enote premoženja, odkupne
vrednosti premoženja in donosnosti vzajemnega pokojninskega sklada (Uradni list
RS, št. 90/20) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
(uporaba sklepa)
Za vzajemne pokojninske sklade in podsklade
krovnega pokojninskega sklade, za katere morajo upravljavci pokojninske načrte
in pravila upravljanja uskladiti v skladu s 137. členom Zakona o spremembah in
dopolnitvah Zakona o pokojninskem in invalidskem zavarovanju (Uradni list RS,
št. 75/19), se ta sklep začne uporabljati z dnem izvedbe te uskladitve, do
takrat pa se uporablja Sklep o izračunu čiste vrednosti sredstev, vrednosti
enote premoženja, odkupne vrednosti premoženja in donosnosti vzajemnega
pokojninskega sklada (Uradni list RS, št. 79/13).
4. člen
(uveljavitev sklepa)
Ta sklep začne veljati petnajsti dan po
objavi v Uradnem listu Republike Slovenije.«.