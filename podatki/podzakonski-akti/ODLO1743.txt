1. člen
(namen)
Ta odlok določa:
-       
območje izvajanja ukrepov, ki je s Sklepom o določitvi podobmočij zaradi
upravljanja s kakovostjo zunanjega zraka (Uradni list RS, št. 58/11)
opredeljeno kot aglomeracija z oznako SIL in je na podlagi Odredbe o določitvi
območja in razvrstitvi območij, aglomeracij in podobmočij glede na onesnaženost
zraka (Uradni list RS, št. 50/11) zaradi čezmerne onesnaženosti zunanjega zraka
(v nadaljnjem besedilu: zraka) z delci PM10 uvrščeno v razred
največje obremenjenosti,
-       
ukrepe za zmanjšanje onesnaženosti zraka z delci PM10 za
doseganje skladnosti z mejnimi vrednostmi za delce PM10, zato da se
zmanjšajo škodljivi vplivi na zdravje in okolje,
-       
spremljanje učinkov izvajanja, noveliranje in obdobje izvajanja ukrepov
iz prejšnje alineje,
-       
odgovorne organe za pripravo in izvajanje ukrepov za izboljšanje
kakovosti zraka, vključno z nalogami občine in države, obveznostmi
povzročiteljev obremenitve, obveznostmi izvajalcev javnih služb varstva okolja
in oseb, ki izvajajo dejavnosti varstva okolja,
-       
podrobnejši program ukrepov za zmanjšanje onesnaženosti zraka z delci PM10
(v nadaljnjem besedilu: podrobnejši program ukrepov),
-       
program za analizo vzrokov onesnaženosti in spremljanje učinkov ukrepov.
2. člen
(določitev območja največje
obremenjenosti)
Območje največje obremenjenosti z delci PM10
je aglomeracija Ljubljana, ki obsega območje Mestne občine Ljubljana (v
nadaljnjem besedilu: občina).
3. člen
(opis onesnaženja in ukrepi za zmanjšanje
onesnaženosti)
(1) Opis območja čezmerne
onesnaženosti, analiza stanja onesnaženosti, viri onesnaževanja, vpliv virov
onesnaževanja, ukrepi za zmanjšanje onesnaženosti, odgovorni organi za
izvajanje ukrepov za izboljšanje kakovosti zraka, vključno z nalogami občine in
države, obveznosti povzročiteljev obremenitve, obveznosti izvajalcev javnih
služb varstva okolja in oseb, ki izvajajo dejavnosti varstva okolja, so
določeni v prilogi, ki je sestavni del tega odloka.
(2) Pri intenzivnosti izvajanja
posameznih ukrepov se upošteva tudi njihov prispevek k zmanjševanju
onesnaženosti z delci PM2,5 in drugimi onesnaževali zunanjega zraka,
k zmanjševanju lokalne obremenjenosti s hrupom in sinergije z zmanjševanjem
emisij toplogrednih plinov.
4. člen
(spodbude države in občine)
(1) Investicijski projekti
gospodinjstev za zamenjavo kotlov na vse vrste goriva z novimi napravami za
ogrevanje stavb ter obnova posameznih delov ali celotnega zunanjega ovoja
stavb, ki jih spodbuja Eko sklad, j. s., in veliki zavezanci z nepovratnimi
sredstvi na podlagi predpisa, ki ureja zagotavljanje prihrankov energije pri
končnih odjemalcih (v nadaljnjem besedilu: subvencije), se lahko spodbujajo z
dodatnimi subvencijami države in občine.
(2) Upravičenci do spodbud za
zamenjavo kotlov na katero koli vrsto goriv z novimi kotli na lesno biomaso in
vgradnjo električnih toplotnih črpalk za ogrevanje stavb iz predpisa, ki ureja
spodbujanje učinkovite rabe energije in rabe obnovljivih virov energije, in
predpisa, ki ureja zagotavljanje prihrankov energije pri končnih odjemalcih, do
teh spodbud niso upravičeni na območju, kjer je z občinskimi akti ali lokalnim
energetskim konceptom kot prednostni način ogrevanja stavb določeno daljinsko
ogrevanje, razen če so ti kotli namenjeni za daljinsko ogrevanje. Če je kot
prednostni način ogrevanja določena uporaba zemeljskega plina, upravičenci do
spodbud niso upravičeni do spodbud za zamenjavo kotlov na vse vrste goriv z
novimi kotli na lesno biomaso in vgradnjo električnih toplotnih črpalk.
(3) Vgradnja kotlov na zemeljski plin
ali toplotnih postaj ob hkratni priključitvi na sistem distribucije zemeljskega
plina ali omrežje daljinskega ogrevanja na območju, na katerem je kot
prednostni način ogrevanja določena uporaba zemeljskega plina ali toplota iz
daljinskega ogrevanja, se lahko spodbuja s subvencijami države in občine.
(4) Občina za namen dodeljevanja
subvencij zagotovi Eko skladu, j. s., in ministrstvu, pristojnemu za energijo,
podatke o meji območja iz 2. člena tega odloka na parcelo natančno in podatke o
mejah območij, kjer je kot prednostni način ogrevanja določeno daljinsko
ogrevanje ali uporaba zemeljskega plina, prav tako na zemljiško parcelo
natančno.
(5) Investicijski projekti za uporabo
goriva ali tehnologij, ki imajo majhne emisije delcev, v javnem potniškem
prometu ali v vozilih, ki jih uporabljajo lokalne javne službe, se lahko
spodbujajo z dodatnimi subvencijami države in občine.
(6) Veliki zavezanci iz predpisa, ki
ureja zagotavljanje prihrankov energije pri končnih odjemalcih, pridobijo
podatke iz četrtega odstavka tega člena od Eko sklada, j. s.
(7) Eko sklad, j. s., pri potrditvi
programa za izboljšanje energetske učinkovitosti iz predpisa, ki ureja
zagotavljanje prihrankov energije pri končnih odjemalcih, upošteva določbe tega
odloka.
5. člen
(kratkoročni ukrepi)
(1) Agencija Republike Slovenije za
okolje (v nadaljnjem besedilu: agencija) dnevno napoveduje možnost čezmerne
onesnaženosti z delci PM10 za prihodnje dni na območju iz 2. člena
tega odloka.
(2) V primeru napovedane čezmerne
onesnaženosti z delci PM10 je priporočljivo, da posamezniki in
pravne osebe:
-       
zmanjšajo ogrevanje stanovanjskih in poslovnih prostorov, v katerih se kot
energent uporablja tekoče ali trdno gorivo;
-       
uporabljajo gorivo za ogrevanje prostorov, ki sprošča nižje emisije
delcev, če imajo to možnost;
-       
uporabljajo javni prevoz;
-       
zmanjšajo uporabo osebnih vozil;
-       
ne opravljajajo dejavnosti na prostem, pri katerih se sproščajo večje
količine delcev.
(3) Agencija razglasi prenehanje
obdobja povečane onesnaženosti s PM10, ko oceni, da zaradi
spremenjenih vremenskih razmer mejne vrednosti za delce PM10 tisti
ali naslednji dan ne bodo več prekoračene.
(4) O napovedani čezmerni
onesnaženosti z delci PM10 iz prvega odstavka tega člena in o
priporočilih iz drugega odstavka tega člena ter o prenehanju iz prejšnjega
odstavka agencija nemudoma obvesti občino in sredstva javnega obveščanja.
6. člen
(podrobnejši program ukrepov)
(1) Na podlagi ukrepov iz priloge tega
odloka Vlada Republike Slovenije (v nadaljnjem besedilu: vlada) sprejme
podrobnejši program ukrepov za tri koledarska leta, ki je finančno ovrednoten.
(2) Podrobnejši program ukrepov iz
prejšnjega odstavka pripravi ministrstvo, pristojno za okolje, v sodelovanju z
občino in ga predloži vladi v sprejetje vsaka tri leta, najpozneje do
30. septembra tistega leta, v katerem se ta program izteče, za naslednja
tri leta. Podrobnejši program ukrepov se sprejme po enakem postopku kakor ta
odlok.
(3) Če se v okolju bistveno spremenijo
okoliščine, ki imajo pomemben in takojšen vpliv na kakovost zraka, ter bi
ustrezen ukrep lahko prispeval k izboljšanju kakovosti zunanjega zraka, vendar
ni vključen v prilogo tega odloka, se podrobnejši program ukrepov iz prvega
odstavka tega člena lahko dopolni s tem ukrepom.
(4) Pri pripravi podrobnejšega
programa ukrepov se upoštevajo tudi rezultati projektov občine glede kakovosti
zraka.
7. člen
(program za analizo vzrokov onesnaženosti
in spremljanje učinkov ukrepov)
(1) Agencija v sodelovanju z občino
pripravi program za analizo vzrokov onesnaženosti in spremljanje učinkov izvajanja
ukrepov za zmanjševanje onesnaženosti zraka.
(2) Program iz prejšnjega odstavka
vsebuje:
a)     meritve ravni onesnaženosti ter kemično in elementno speciacijo
delcev PM10 v zraku,
b)     emisijske evidence s primerno krajevno in časovno resolucijo za:
- 
modeliranje disperzije delcev PM10 v zraku,
- 
ugotavljanje sprememb emisij zaradi izvedenih ukrepov in drugih vzrokov
ter
- 
pripravo scenarijev zmanjševanja emisij,
c)     kemično in elementno speciacijo značilnih virov delcev PM10
na območju občine za določanje prispevka virov z receptorskimi modeli,
d)     zajem in pripravo meteoroloških podatkov, ki bodo omogočali
ustrezno analizo obdobij s preseženimi mejnimi vrednostmi delcev PM10
in modeliranje disperzije delcev PM10 v pogojih na območju občine,
e)     analizo obdobij s preseženimi koncentracijami delcev PM10
ob upoštevanju značilnosti virov in vremenskih razmer,
f)      modeliranje vpliva virov sedanjih emisij delcev PM10 na
onesnaženost zraka z delci PM10 in modeliranje vpliva scenarijev
emisij,
g)     določanje prispevka posameznih virov emisij na onesnaženost zraka z
receptorskimi modeli ter
h)     sintezo in celovito interpretacijo rezultatov analiz in modeliranja
iz tega odstavka ter oceno učinkov izvajanja ukrepov.
(3) Pri ugotavljanju vpliva virov na
onesnaženost zraka se ločeno določajo prispevek virov na območju največje
obremenjenosti iz 2. člena tega odloka ter prispevek regionalnih virov in
prispevek čezmejnega onesnaževanja.
(4) Agencija pripravi letno poročilo o
izvajanju programa iz prvega odstavka tega člena do 31. marca za preteklo
leto.
8. člen
(spremembe načrta)
Na podlagi analize spremljanja učinkov
izvajanja podrobnejših programov ukrepov in drugih analiz iz prejšnjega člena
ter najboljših rešitev stanja tehnike in dobrih praks ministrstvo, pristojno za
okolje, v sodelovanju z drugimi ministrstvi in občino predlaga vladi spremembe
in dopolnitve odloka najpozneje do konca leta 2016.
9. člen
(usklajevanje in nosilci ukrepov)
(1) Ukrepe usklajuje ministrstvo,
pristojno za okolje, v sodelovanju z občino.
(2) Nosilci ukrepov na državni ravni
so ministrstva, pristojna za okolje, promet in energijo, ter izvajalci obveznih
državnih gospodarskih javnih služb, na občinski ravni pa organi občine in
izvajalci lokalnih gospodarskih javnih služb, kakor so določeni v prilogi tega
odloka.
(3) Med nosilce ukrepov se štejejo
tudi osebe, ki izvajajo dejavnosti varstva okolja, in povzročitelji obremenitve
(pravne in fizične osebe, ki opravljajo gospodarsko ali negospodarsko
dejavnost, ter posamezniki na območju občine).
10. člen
(dejavnosti občine pri podrobnejšem
ocenjevanju kakovosti zraka)
(1) Občina zagotavlja ocenjevanje
kakovosti zraka na dodatnih merilnih mestih in celovito interpretacijo
rezultatov meritev.
(2) Občina zagotavlja tudi emisijske
evidence s primerno časovno in krajevno resolucijo, druge podatke potrebne za
modeliranje onesnaženosti zraka v specifičnih pogojih občine ter izvaja tudi
modeliranje kakovosti zraka.
(3) Aktivnosti podrobnejšega
ocenjevanja kakovosti zraka občina izvaja v okviru programa za analizo vzrokov
onesnaženosti in spremljanje učinkov ukrepov iz 7. člena tega odloka.
11. člen
(čas izvajanja ukrepov)
Izvajanje ukrepov iz tega odloka in
programa iz prvega odstavka 7. člena tega odloka traja najmanj, dokler kakovost
zunanjega zraka tri koledarska leta zapored ne doseže mejnih vrednosti za delce
PM10, kakor so določene v predpisu, ki ureja kakovost zunanjega
zraka.
12. člen
(podrobnejši program ukrepov za obdobje
2014–2016)
Podrobnejši program ukrepov za zmanjševanje
onesnaženosti z delci PM10 se za obdobje 2014–2016 sprejme v treh
mesecih po sprejetju tega odloka.
13. člen
(izvajanje kratkoročnih ukrepov ter
programa za analizo vzrokov onesnaženosti in spremljanje učinkov ukrepov)
Agencija začne napovedovati čezmerno
onesnaženost z delci PM10 iz prvega odstavka 5. člena tega odloka
5. aprila 2014. Agencija pripravi program iz prvega odstavka 7. člena tega
odloka do 31. junija 2014, prvo sintezo in celovito interpretacijo
rezultatov analiz in modeliranja iz točke h) drugega odstavka 7. člena tega
odloka pa do 30. junija 2016.
14. člen
(veljavnost predpisa)
Ta odlok začne veljati naslednji dan po
objavi v Uradnem listu Republike Slovenije.
Št. 00728-13/2014
Ljubljana, dne 3. aprila 2014
EVA 2013-2330-0129
Vlada Republike Slovenije
mag. Dejan Židan l.r.
Podpredsednik
Mestni svet Mestne občine Ljubljana je dal
soglasje k nalogam občine, kakor izhajajo iz Predloga odloka o načrtu za
kakovost zraka na območju Mestne občine Ljubljana (gradivo Ministrstva za
kmetijstvo in okolje št. 007-471/2013 z dne 11. 12. 2013) s sklepom
številka 007-20/2013-9 z dne 27. 1. 2014.

Priloga: Načrt za
kakovost zraka na območju Mestne občine Ljubljana