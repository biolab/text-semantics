1. člen
Ta pravilnik določa geografsko območje in način pridelave ter
priprave za trg za Ptujski lük z zaščiteno geografsko označbo (v nadaljnjem
besedilu: Ptujski lük).
2. člen
(1) Ime Ptujski lük ima lahko samo čebula, pridelana in
pripravljena za trg na geografskem območju in na način, ki sta določena v
specifikaciji za Ptujski lük, ki jo potrdi Ministrstvo za kmetijstvo,
gozdarstvo in prehrano v skladu s predpisom, ki ureja postopke zaščite
kmetijskih pridelkov oziroma živil. 
(2) Specifikacija za Ptujski lük iz prejšnjega odstavka je
dosegljiva na Ministrstvu za kmetijstvo, gozdarstvo in prehrano, Dunajska cesta
58, Ljubljana, ali na spletnih straneh ministrstva www.mkgp.gov.si pod povezavo
Zaščita kmetijskih pridelkov oziroma živil.
3. člen
Ptujski lük mora biti označen v skladu s predpisom, ki ureja
splošno označevanje predpakiranih živil, in s tem pravilnikom.
4. člen
Ime Ptujski lük lahko uporablja pridelovalec čebule, ki zanjo
pridobi certifikat v skladu s predpisom, ki ureja postopke zaščite kmetijskih
pridelkov oziroma živil.
5. člen
Zaščitni znak za Ptujski lük lahko pridobi pridelovalec te
čebule v skladu s predpisom, ki ureja zaščitni znak za označevanje kmetijskih
pridelkov oziroma živil.
6. člen
Vsi pridelovalci Ptujskega lüka, ki pridobijo certifikat iz
4. člena tega pravilnika in pridelujejo Ptujski lük, morajo enkrat letno,
najpozneje do konca februarja, na Ministrstvo za kmetijstvo, gozdarstvo in
prehrano pisno sporočiti količino Ptujskega lüka, ki so ga v preteklem letu
pridelali.
7. člen
Pridelovalci Ptujskega lüka, ki so do uveljavitve tega
pravilnika za svoje pridelke uporabljali ime Ptujski lük, morajo pridobiti
certifikat iz 4. člena tega pravilnika najpozneje v roku enega leta od dneva
uveljavitve tega pravilnika. Če certifikata v predpisanem roku ne pridobijo, imena
Ptujski lük na svojih proizvodih ne smejo več uporabljati.
8. člen
Ta pravilnik začne veljati osmi dan po objavi v Uradnem listu
Republike Slovenije.
Št. 324-522/2005/27
Ljubljana, dne 3. marca 2008
EVA 2007-2311-0208
Iztok Jarc l.r. 
Minister 
za kmetijstvo, gozdarstvo in prehrano