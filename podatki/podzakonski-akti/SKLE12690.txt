1. člen
(namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z
dne 24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi
Sklepa Komisije 2009/78/ES (UL L št. 331 z dne 15. decembra 2010, str. 12;
v nadaljevanju: Uredba 1093/2010/EU) dne 9. novembra 2021 na svoji spletni
strani objavil Smernice o kazalnikih načrta sanacije (EBA/GL/2021/11; v
nadaljevanju: smernice).
(2) Smernice v skladu z drugim odstavkom 9. člena
Direktive 2014/59/EU Evropskega parlamenta in Sveta z dne 15. maja 2014 o vzpostavitvi
okvira za sanacijo ter reševanje kreditnih institucij in investicijskih
podjetij ter o spremembi Direktive Sveta 82/891/EGS, ter direktiv 2001/24/ES,
2002/47/ES, 2004/25/ES, 2005/56/ES, 2007/36/ES, 2011/35/EU, 2012/30/EU in
2013/36/EU in uredb (EU) št. 1093/2010 ter (EU) št. 648/2012
Evropskega parlamenta in Sveta (UL L 173, 12. 6. 2014, str. 190; v nadaljevanju
Direktiva 2014/59/EU), določajo minimalni seznam kvalitativnih in
kvantitativnih kazalnikov načrta sanacije, ki jih je treba vključiti v načrte
sanacije ter se pripravijo in ocenijo v skladu s členi od 5 do 9 navedene
direktive. Določajo tudi ustrezne mehanizme za redno spremljanje teh
kazalnikov, kdaj se lahko izvedejo ustrezni ukrepi iz načrtov sanacije, ukrepi,
ki jih je treba sprejeti v zvezi s temi kazalniki, in vsi pogoji, potrebni za
uporabo prvega odstavka 9. člena Direktive 2014/59/EU v zvezi s temi
kazalniki.
(3) Smernice so naslovljene na:
1.     
finančne institucije iz prvega odstavka 4. člena Uredbe (EU)
št. 1093/2010, kadar te finančne institucije spadajo v področje uporabe
teh smernic in
2.     
pristojne organe iz i. in viii. točke drugega odstavka 4. člena
Uredbe 1093/2010/EU.
2. člen
(vsebina sklepa in obseg uporabe smernic)
(1) Banka Slovenije s tem sklepom določa uporabo smernic in
vseh njenih prihodnjih sprememb, če ne bo za posamezno spremembo smernic
odločila drugače, za:
1.     
banke in hranilnice za nadzor nad katerimi je v skladu z ZBan-3 in
Uredbo Sveta (EU) št. 1024/2013 z dne 15. oktobra 2013 o prenosu
posebnih nalog, ki se nanašajo na politike bonitetnega nadzora kreditnih
institucij, na Evropsko centralno banko (UL L št. 287 z dne 29. oktober
2013, str. 63) pristojna Banka Slovenije (v nadaljevanju: banke) in morajo
izpolnjevati obveznosti iz poglavja 6.7. ZBan-3 v zvezi s pripravo načrta
sanacije, in
2.     
Banko Slovenije, kadar v skladu z ZBan-3 v vlogi pristojnega organa
izvaja pristojnosti in naloge nadzora nad bankami iz 1. točke tega odstavka.
(2) Banke iz 1. točke prvega odstavka tega člena, ki morajo
izpolnjevati obveznosti iz poglavja 6.7. ZBan-3, pri pripravi načrta sanacije v
celoti upoštevajo določbe smernic v delu, v katerem so naslovljene na banke.
(3) Banka Slovenije pri opravljanju nalog in pristojnosti
nadzora v skladu z ZBan-3 in Uredbo (EU) št. 575/2013 Evropskega
parlamenta in Sveta z dne 26. junija 2013 o bonitetnih zahtevah za kreditne
institucije in investicijska podjetja ter o spremembi Uredbe (EU)
št. 648/2012 (UL L št. 176 z dne 27. 6. 2013, str. 1), zadnjič
popravljene s Popravkom (UL L št. 406 z dne 3. 12. 2020, str. 67) v celoti
upošteva določbe smernic v delu, v katerem se nanašajo na izvajanje nalog in
pooblastil pristojnega organa.
3. člen
(razveljavitev Sklepa o uporabi Smernic o minimalnem seznamu
kvalitativnih in kvantitativnih kazalnikov načrta sanacije)
Z dnem začetka uporabe tega sklepa preneha veljati Sklep o
uporabi Smernic o minimalnem seznamu kvalitativnih in kvantitativnih kazalnikov
načrta sanacije (Uradni list RS, št. 63/15).
4. člen
(uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije, uporabljati pa se začne 14. februarja 2022.
Ljubljana, dne 25. januarja 2022
Boštjan Vasle
predsednik
Sveta Banke Slovenije