1. člen
S tem pravilnikom se sprejme gozdnogospodarski načrt
gozdnogospodarske enote Bohor (2008–2017), št. 08-12/08 z dne 26. 8. 2008, ki
ga je za obdobje od 1. januarja 2008 do 31. decembra 2017 izdelal Zavod za
gozdove Slovenije, Območna enota Brežice.
2. člen
Gozdnogospodarska enota Bohor, ki meri 3.739,64 ha, se nahaja
v Gozdnogospodarskem območju Brežice, v občinah Šentjur, Kozje, Krško in
Sevnica, oziroma v katastrskih občinah Golobinjek, Šentvid pri Planini,
Zagorje, Pilštanj, Kozje, Vetrnik, Gorjane, Stranje, Dobrova, Reštanj in
Zabukovje.
3. člen
V gozdnogospodarski enoti Bohor je s 1. januarjem 2008
ugotovljeno naslednje stanje gozdov: 
A)    
lastništvo: 32,06% zasebnih gozdov v lasti fizičnih ali pravnih oseb,
67,90% državnih gozdov in 0,04% gozdov lokalnih skupnosti; 
B)    
površina: 3.275,54 ha, od katere je 3.164,24 ha večnamenskih gozdov,
7,23 ha gozdov s posebnim namenom, v katerih gozdnogospodarski ukrepi niso
dovoljeni in 104,07 ha varovalnih gozdov; 
C)   
lesna zaloga: 317,6 m3/ha, od tega 113,6 m3/ha
iglavcev in 204,0 m3/ha listavcev; 
D)   
tekoči letni prirastek: 7,58 m3/ha, od tega 2,72 m3/ha
iglavcev in 4,86 m3/ha listavcev.
4. člen
(1) V gozdnogospodarskem načrtu gozdnogospodarske enote Bohor
(2008–2017) je ob upoštevanju usmeritev iz gozdnogospodarskega načrta
Gozdnogospodarskega območja Brežice, izdelanega za obdobje od 1. januarja 2001
do 31. decembra 2010, ugotovljenega stanja gozdov, analize preteklega
gospodarjenja, zakonitosti razvoja gozdov ter pridobljenih spoznanj pri
spremljanju razvoja gozdov v gozdnogospodarski enoti Bohor določeno, da so
najbolj poudarjene funkcije gozdov, ki določajo način gospodarjenja z gozdom: 
-       
proizvodne funkcije na površini 2.469,43 ha, 
-       
ekološke funkcije na površini 485,51 ha ter 
-       
socialne funkcije na površini 223,71 ha. 
(2) Na podlagi funkcij gozdov in njihovega ovrednotenja so v
gozdnogospodarskem načrtu gozdnogospodarske enote Bohor (2008 – 2017) določeni
cilji gospodarjenja z gozdom in gozdnim prostorom ter usmeritve za njihovo
doseganje.
5. člen
(1) Na podlagi ciljev in usmeritev iz drugega odstavka
prejšnjega člena so v gozdnogospodarski enoti Bohor za obdobje od 1. januarja
2008 do 31. decembra 2017 določeni naslednji ukrepi: 
-       
najvišji možni posek v višini 234.828 m3, od tega 85.032 m3
iglavcev in 149.796 m3 listavcev, 
-       
gojitvena dela, potrebna za ohranitev in razvoj gozdov, na površini
1.115,04 ha, 
-       
nega drogovnjaka na površini 167,18 ha, 
-       
varstvena dela, potrebna za zaščito pred divjadjo, in sicer zaščita
sadik gozdnega drevja z 19.660 tulci, zaščita z 650 m ograje, vzdrževanje 3.850
m ograje ter vzdrževanje 19.760 tulcev, 
-       
varstvena dela, potrebna za zaščito pred boleznimi in žuželkami, v
obsegu 855 delovnih dni, 
-       
nega habitatov prosto živečih živali, in sicer vzdrževanje travinj na površini
60 ha, vzdrževanje grmišč na površini 13,50 ha, vzdrževanje vodnih površin v
obsegu 8 delovnih dni, postavitev valilnic v obsegu 12 delovnih dni ter načrtno
puščanje 300 m3 stoječega odmrlega gozdnega drevja. 
(2) V gozdnogospodarskem načrtu gozdnogospodarske enote Bohor
(2008–2017) so določeni ukrepi in načini njihove izvedbe tudi na ravneh
rastiščnogojitvenih razredov in odsekov.
6. člen
Pri izdelavi gozdnogojitvenih načrtov za posamezne ekosisteme
in njihove dele v gozdnogospodarski enoti Bohor, v obdobju od uveljavitve tega
pravilnika do 31. decembra 2017, se morajo upoštevati cilji, usmeritve in
ukrepi, določeni v gozdnogospodarskem načrtu gozdnogospodarske enote Bohor
(2008–2017).
7. člen
Po en izvod gozdnogospodarskega načrta gozdnogospodarske
enote Bohor (2008–2017) je na vpogled na sedežu Zavoda za gozdove Slovenije,
Območne enote Brežice, Cesta bratov Milavcev 61, Brežice, na sedežu Zavoda za
gozdove Slovenije, Krajevne enote Senovo, Trg rudarjev 1, Senovo in na
Ministrstvu za kmetijstvo, gozdarstvo in prehrano, Dunajska 58, Ljubljana, kjer
se hrani tudi dokumentacija v zvezi s postopkom sprejemanja gozdnogospodarskega
načrta gozdnogospodarske enote Bohor (2008–2017).
8. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 322-01-08-9/01/8
Ljubljana, dne 9. decembra 2008
EVA 2008-2311-0041
dr. Milan Pogačnik l.r. 
Minister 
za kmetijstvo, 
gozdarstvo in prehrano