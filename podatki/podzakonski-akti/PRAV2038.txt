I. SPLOŠNE DOLOČBE
1. člen
Ta pravilnik določa obrazce za prijavo
oziroma odjavo stalnega in začasnega prebivališča, za določitev naslova za
vročanje, za prijavo oziroma odjavo gosta ter za prijavo začasnega odhoda z
območja Republike Slovenije oziroma vrnitve v Republiko Slovenijo, način
vodenja knjige gostov in posredovanja podatkov iz nje ter način vodenja
registra stalnega prebivalstva in način posredovanja podatkov iz zakona o
prijavi prebivališča (v nadaljnjem besedilu: zakon) uporabnikom.
II. OBRAZCI
2. člen
Prijava oziroma odjava stalnega
prebivališče se poda na obrazcu iz priloge št. 1 tega pravilnika. Na območjih,
določenih z zakonom, kjer avtohtono živijo skupaj s pripadniki slovenskega
naroda tudi pripadniki italijanske oziroma madžarske narodnosti, se prijava
oziroma odjava stalnega prebivališča lahko poda na obrazcu iz priloge št. 2
oziroma 3 tega pravilnika. Pristojni organ izda posamezniku potrdilo o prijavi
oziroma odjavi stalnega prebivališča.
Prijava začasnega odhoda z območja
Republike Slovenije oziroma vrnitev v Republiko Slovenijo se poda na obrazcu iz
priloge št. 4 tega pravilnika. Na območjih, določenih z zakonom, kjer avtohtono
živijo skupaj s pripadniki slovenskega naroda tudi pripadniki italijanske
oziroma madžarske narodnosti, se prijava začasnega odhoda z območja Republike
Slovenije oziroma vrnitev v Republiko Slovenijo lahko poda na obrazcu iz
priloge št. 5 oziroma 6 tega pravilnika. Pristojni organ izda posamezniku
potrdilo o prijavi začasnega odhoda z območja Republike Slovenije oziroma o
vrnitvi v Republiko Slovenijo.
3. člen
Prijava oziroma odjava začasnega
prebivališča se poda na obrazcu iz priloge št. 7 tega pravilnika. Na območjih,
določenih z zakonom, kjer avtohtono živijo skupaj s pripadniki slovenskega
naroda tudi pripadniki italijanske oziroma madžarske narodnosti, se prijava
oziroma odjava začasnega prebivališča lahko poda na obrazcu iz priloge št. 8
oziroma 9 tega pravilnika. Pristojni organ izda posamezniku potrdilo o prijavi
oziroma odjavi začasnega prebivališča.
3.a člen
Če posameznik ne prijavlja oziroma odjavlja
stalnega in začasnega prebivališča ali začasnega odhoda z območja Republike
Slovenije oziroma vrnitve v Republiko Slovenijo, naslov za vročanje določi na
obrazcu iz priloge št. 13 tega pravilnika. Na območjih, določenih z zakonom,
kjer avtohtono živijo skupaj s pripadniki slovenskega naroda tudi pripadniki
italijanske oziroma madžarske narodnosti, se naslov za vročanje lahko določi na
obrazcu iz priloge št. 14 oziroma št. 15 tega pravilnika.
4. člen
Prijava oziroma odjava stalnega in
začasnega prebivališča, določitev naslova za vročanje ter prijava začasnega
odhoda z območja Republike Slovenije oziroma vrnitve v Republiko Slovenijo se
lahko poda tudi na elektronski način, kot določajo predpisi, ki urejajo
elektronsko poslovanje in elektronski podpis.
Za prijavo oziroma odjavo iz prejšnjega
odstavka in določitev naslova za vročanje se uporabijo obrazci iz priloge št. 1
do št. 9 in št. 13 do št. 15, ki so prilagojeni elektronskemu načinu
poslovanja.
5. člen
Prijava oziroma odjava gosta, ki se nastani
v turističnem ali gostinskem objektu, se poda na obrazcu iz priloge št. 10 tega
pravilnika.
Določba prejšnjega odstavka se uporablja
tudi za prijavo oziroma odjavo gosta, ki se nastani v nastanitvenem objektu, če
v tem objektu ne namerava začasno prebivati.
Obrazec iz prvega odstavka tega člena se
tiska v slovenskem ter angleškem, francoskem, italijanskem, madžarskem in
nemškem jeziku.
Določba prvega in drugega odstavka tega
člena se ne uporablja v primeru prijave oziroma odjave posameznikov iz četrtega
odstavka 9. člena zakona.
III. VODENJE REGISTRA STALNEGA PREBIVALSTVA
6. člen
Register stalnega prebivalstva sestavljajo:
-      
evidenca stalno prijavljenih posameznikov;
-      
evidenca začasno prijavljenih posameznikov;
-      
evidenca gospodinjstev;
-      
evidenca volilne pravice in
-      
posebne oziroma dopolnilne evidence.
7. člen
V evidenci stalno prijavljenih posameznikov
so podatki o posameznikih, ki imajo na območju upravne enote (v nadaljnjem
besedilu: pristojni organ) prijavljeno stalno prebivališče oziroma so se z
območja pristojnega organa stalno odselili.
Evidenca iz prejšnjega odstavka vsebuje
podatke o posamezniku, ki jih posameznik mora dati ob prijavi oziroma odjavi
stalnega prebivališča in so določeni z zakonom.
V evidenci stalno prijavljenih posameznikov
se označi tudi posameznika, ki prijavi začasni odhod z območja Republike
Slovenije oziroma vrnitev v Republiko Slovenijo, posameznika, ki ima
prijavljeno stalno prebivališče po določbah četrtega odstavka 8. člena zakona
ter posameznika, za katerega je pristojni organ uvedel postopek ugotavljanja
dejanskega stalnega prebivališča oziroma ugotavljanje odstopil drugemu
pristojnemu organu.
Podatki z obrazca za prijavo oziroma odjavo
stalnega prebivališča se vnesejo v centralni računalnik ministrstva,
pristojnega za notranje zadeve, obrazci pa se kronološko hranijo pri pristojnem
organu, ki je sprejel prijavo oziroma odjavo stalnega prebivališča.
Ne glede na prejšnji odstavek se pri
prijavi stalnega prebivališča oziroma spremembi naslova stanovanja v tujini pri
ministrstvu, pristojnem za zunanje zadeve, obrazci iz prejšnjega odstavka
kronološko hranijo pri pristojnem organu, na območju katerega je imel
posameznik zadnje stalno prebivališče v Republiki Sloveniji, če tega ni imel,
pa pri pristojnem organu, kjer je vpisan v matični register. 
V centralni računalnik iz četrtega odstavka
tega člena se vnesejo tudi podatki z obrazca za določitev naslova za vročanje
in z obrazca, na katerem je posameznik prijavil začasni odhod z območja
Republike Slovenije oziroma vrnitev v Republiko Slovenijo. Obrazci se
kronološko hranijo pri pristojnem organu, ki je sprejel prijavo oziroma
določitev naslova za vročanje. 
Obrazci se trajno hranijo v zbirki
dokumentarnega gradiva na način, določen s predpisi o upravnem poslovanju.
8. člen
V evidenci začasno prijavljenih
posameznikov so podatki o posameznikih, ki imajo prijavljeno začasno
prebivališče na območju pristojnega organa.
Evidenca iz prejšnjega odstavka vsebuje
podatke o posamezniku, ki jih posameznik mora dati ob prijavi oziroma odjavi
začasnega prebivališča in so določeni z zakonom.
V evidenco začasno prijavljenih se vnese
tudi podatke o posamezniku, ki mu je pristojni organ v skladu z določbami
zakona, odklonil prijavo stalnega prebivališča.
V primeru prijave oziroma odjave začasnega
prebivališča posameznika pri stanodajalcu, evidenca začasno prijavljenih
posameznikov vsebuje tudi podatek o priimku in imenu ter naslovu oziroma imenu
firme in sedežu stanodajalca ter stanodajalčev EMŠO oziroma številko
registrskega vpisa firme.
Podatki z obrazca za prijavo oziroma odjavo
začasnega prebivališča se vnesejo v centralni računalnik iz četrtega odstavka
prejšnjega člena. Obrazci se kronološko hranijo pri pristojnem organu, ki je
sprejel prijavo oziroma odjavo začasnega prebivališča. Obrazci se hranijo še
eno leto po preteku začasne prijave oziroma eno leto po odjavi začasnega
prebivališča, nato se uničijo.
9. člen
Evidenca gospodinjstev je pregled
gospodinjstev na območju pristojnega organa, za katerega se vodi evidenca
stalno prijavljenih posameznikov.
Evidenca iz prejšnjega odstavka vsebuje
podatke, ki jih posameznik mora dati ob prijavi oziroma odjavi stalnega
prebivališča oziroma v izjavi o pripadnosti gospodinjstvu in so določeni z
zakonom.
Podatki o pripadnosti gospodinjstvu se v
centralni računalnik iz četrtega odstavka 7. člena tega pravilnika vnesejo z
obrazca za prijavo oziroma odjavo stalnega prebivališča ali na podlagi izjave
posameznika o pripadnosti gospodinjstvu. V izjavi o pripadnosti gospodinjstvu
je posameznik, ki izjavi, da prebiva sam, dolžan navesti, ali prebiva sam v
ločeni stanovanjski enoti ali kot podnajemnik v delu stanovanjske enote, kjer
že obstaja drugo gospodinjstvo. Izjave o pripadnosti gospodinjstvu se
kronološko hranijo pri pristojnem organu, ki je sprejel izjavo, na način iz
sedmega odstavka 7. člena tega pravilnika.
10. člen
Evidenca gospodinjstev se v računalniški
bazi ministrstva, pristojnega za notranje zadeve, vzpostavi na podlagi podatkov
iz ročno vodene evidence, ki jo pristojni organ vodi skladno z določbami
pravilnika, ki določa način vodenja in vzdrževanja gospodinjske kartoteke.
Evidenca gospodinjstev se lahko vzpostavi
tudi na podlagi podatkov iz popisa prebivalstva, ki jih bo na podlagi zakona,
ki ureja popis prebivalstva v letu 2001, zbral in obdelal Statistični urad
Republike Slovenije.
V primeru vzpostavitve evidence
gospodinjstev na način določen v prejšnjem odstavku, mora pristojni organ
podatke v računalniško vodeni evidenci gospodinjstev uskladiti z ročno vodeno
evidenco iz prvega odstavka tega člena.
Po opravljeni kontroli usklajenosti obeh
evidenc gospodinjstev, lahko pristojni organ ukine ročno vodeno evidenco
gospodinjstev. Dovoljenje za ukinitev ročno vodene evidence gospodinjstev izda
ministrstvo, pristojno za notranje zadeve.
Pristojni organ po pridobitvi dovoljenja iz
prejšnjega odstavka, ročno vodeno evidenco gospodinjstev arhivira.
11. člen
V evidenci volilne pravice se vodijo
podatki o volilni pravici posameznika. Evidenca volilne pravice se vzpostavi in
vodi na podlagi predpisov, ki urejajo evidenco volilne pravice.
12. člen
V posebni evidenci se vodijo podatki o
posameznikih, ki so umrli in ki so bili izbrisani iz registra stalnega prebivalstva.
13. člen
Pri vodenju in vzdrževanju registra
stalnega prebivalstva mora pristojni organ vpisati vsako spremembo in popravek
podatkov ter datume sprememb glede na naslednja dejstva:
1.    
rojstvo;
2.    
sklenitev in prenehanje zakonske zveze;
3.    
posvojitev;
4.    
sprememba osebnega imena;
5.    
izbira priimka in imena za pravni promet;
6.    
podaljšanje in odvzem roditeljske pravice ter
prenehanje tega ukrepa;
7.    
skrbništvo ter prenehanje tega ukrepa;
8.    
odvzem in vrnitev poslovne sposobnosti;
9.    
sprememba spola;
10. 
popravki napak in druge spremembe že vpisanih
podatkov v matičnih knjigah, ki se vpisujejo tudi v register stalnega
prebivalstva;
11. 
prenehanje državljanstva Republike Slovenije;
12. 
sprejem v državljanstvo Republike Slovenije;
13. 
sprememba imena in območja občine, naselja ali
ulice in preštevilčenje hišne številke;
14. 
sprememba oznake stanovanja;
15. 
smrt.
Podatki iz prejšnjega odstavka se lahko
vpišejo le na podlagi odločbe ali obvestila pristojnega organa oziroma na
podlagi obvestila ali akta drugega organa, pristojnega za odločanje o
spremembah iz prejšnjega odstavka.
Določba prejšnjega odstavka se ne uporablja
v primeru izmenjave podatkov z neposredno računalniško povezavo ali drugih
oblik elektronske izmenjave podatkov.
IV. METODOLOGIJA VODENJA PODATKOV V EVIDENCI
GOSTOV
14. člen
Evidenca gostov je, na podlagi enotne
metodologije računalniško ali ročno vodena evidenca posameznikov, sprejetih na
prenočišče oziroma počitek ali začasno nastanitev.
V evidenco gostov se o posamezniku, ki se
nastani ali začasno prebiva v turističnem, gostinskem ali nastanitvenem
objektu, vpisujejo podatki, ki jih posameznik mora dati stanodajalcu in so
določeni z zakonom.
Ne glede na določbo prejšnjega odstavka se
v primeru prijave oziroma odjave posameznikov mlajših od 15 let oziroma
organiziranih skupin, v evidenco gostov za te posameznike vpišejo le podatki,
ki jih določa zakon.
Stanodajalec evidenco gostov hrani eno leto
od dneva prijave oziroma odjave gosta, nato pa jo uniči.
Ročno vodeno evidenco gostov – knjigo
gostov je stanodajalec dolžan uničiti in o uničenju sestaviti ustrezen
zapisnik. Stanodajalec, ki evidenco gostov vodi računalniško, je dolžan podatke
o gostih izbrisati iz svoje programske opreme in uničiti tudi varnostne kopije.
15. člen
Način vodenja evidence gostov določi
pristojni organ z odločbo. Za računalniško vodenje evidence gostov mora
stanodajalec izpolnjevati pogoje, določene s tem pravilnikom.
16. člen
Ročno vodena evidenca gostov se vodi v
knjigi gostov s kopijo ali brez kopije iz priloge št. 11 tega pravilnika.
Knjigi gostov iz prejšnjega odstavka mora
biti vezana in imeti oštevilčene strani.
Pristojni organ overi knjigo gostov tako,
da na notranjo stran prve platnice z besedo vpiše število strani, ki jih knjiga
obsega, ime oziroma naziv stanodajalca, naslov oziroma sedež stanodajalca ter
evidenčno številko knjige. Pod besedilom »uradna oseba« vtisne pečat in se
podpiše.
Podatki o posamezniku se v knjigo gostov
vpisujejo z obrazca za prijavo oziroma odjavo gosta oziroma z obrazca za
prijavo oziroma odjavo začasnega prebivališča. V knjigi gostov se v rubriki
»Državljanstvo« poleg podatka o državljanstvu posameznika vpiše tudi podatek o
kraju njegovega rojstva. Po vpisu mora stanodajalec obrazec za prijavo oziroma
odjavo gosta uničiti, obrazec za prijavo oziroma odjavo začasnega prebivališča
pa poslati pristojnemu organu.
17. člen
Stanodajalec, ki sprejema goste na
prenočišče oziroma počitek v turističnih ali gostinskih objektih, mora voditi
knjigo gostov s kopijo, stanodajalec, ki v okviru svoje dejavnosti posameznikom
nudi začasno nastanitev v nastanitvenih objektih pa knjigo gostov brez kopije.
Stanodajalec iz prejšnjega odstavka mora v
knjigo gostov vpisati vsakega posameznika, ki se pri njem nastani ali začasno
prebiva. Stanodajalec, ki vodi knjigo gostov brez kopije, mora ob obnovi
prijave začasnega prebivališča posameznika ponovno vpisati v knjigo gostov.
Stanodajalec, ki vodi knjigo gostov s
kopijo, goste prijavi oziroma odjavi policijski postaji oziroma policijskemu
oddelku (v nadaljnjem besedilu: policijska enota) s kopijo knjige gostov,
stanodajalec, ki vodi knjigo gostov brez kopije pa posameznika prijavi oziroma
odjavi pristojnemu organu na obrazcu za prijavo oziroma odjavo začasnega
prebivališča.
Določbe prejšnjega odstavka ne veljajo za
stanodajalce v visokogorskih kočah oziroma postojankah, do katerih ne vodijo
ceste, ki so normalno prevozne z osebnimi avtomobili.
18. člen
Stanodajalec, ki knjigo gostov vodi z
računalniško programsko opremo, goste prijavi policijski enoti na način,
določen v Karakteristikah prenosa podatkov iz priloge št. 12 tega pravilnika.
Za prijavo gostov na način iz prejšnjega
odstavka, mora stanodajalec ob vložitvi zahtevka za izdajo odločbe o načinu
vodenja evidence gostov, pridobiti soglasje pristojne strokovne službe
policije.
V. NAČIN POSREDOVANJA PODATKOV
19. člen
Podatki iz registra stalnega prebivalstva
se posredujejo uporabnikom, ki imajo za pridobitev podatkov pravno podlago v
zakonu ali na osnovi pisne privolitve posameznika, na katerega se podatki
nanašajo. Podatki o posameznikih, ki v skladu z določbami zakona niso izrazili
zadržka za uporabo njihovih podatkov, se posredujejo tudi drugim uporabnikom za
izdelavo statističnih in drugih raziskovalnih vzorcev ali za pridobitev pisne
privolitve posameznika.
Zahtevek za pridobitev podatkov mora vsebovati:
obvezno navedbo osebnih podatkov, ki jih potrebuje, zakonsko podlago za njihovo
pridobitev, namen, za katerega zahteva podatke, opis postopkov in časovni
okvir, v katerem jih potrebuje. Glede na namen in rok mora zahtevek poslati v
ustreznem času, ki omogoča izvedljivost priprave podatkov.
20. člen
Podatki iz registra stalnega prebivalstva
se lahko uporabnikom posredujejo na obrazcih, magnetnih medijih, po elektronski
pošti ali z neposredno računalniško povezavo.
Soglasje za pridobitev podatkov po elektronski
pošti ali z neposredno računalniško povezavo se izda uporabniku, ki ima
zagotovljene tehnične možnosti za varno in zanesljivo dostopanje do podatkov v
register stalnega prebivalstva. Soglasje se izda le v primeru, če je
uporabnikova informacijska tehnologija združljiva z informacijsko tehnologijo
ministrstva, pristojnega za notranje zadeve.
Soglasje iz prejšnjega odstavka izda
minister, pristojen za notranje zadeve, na zahtevo uporabnika. Zahteva mora
vsebovati zakonsko podlago za pridobitev podatkov, vrste podatkov in namen
uporabe ter ime, priimek in EMŠO uradnih oseb, ki bodo dostopale in pridobivale
podatke iz registra stalnega prebivalstva. Zahtevi se priloži tudi metodologija
neposredne računalniške povezave med aplikacijami upravljavca registra stalnega
prebivalstva.
Za pridobitev podatkov po elektronski pošti
ali z neposredno računalniško povezavo mora uporabnik, skladno s predpisi, ki
urejajo elektronsko poslovanje in elektronski podpis, predhodno pri overitelju
pridobiti digitalno potrdilo, ki omogoča pošiljanje in branje šifriranih in
digitalno podpisanih elektronskih sporočil.

Priloga št. 1: Prijava - odjava stalnega prebivališča
(obrazec v slovenskem jeziku)
Priloga št. 2: Prijava - odjava stalnega prebivališča
(obrazec v slovenskem in italijanskem jeziku )
Priloga št. 3: Prijava - odjava stalnega prebivališča
(obrazec v slovenskem in madžarskem jeziku)
Priloga št. 4: Prijava začasnega odhoda z območja
Republike Slovenije - vrnitve v Republiko Slovenijo (obrazec v slovenskem
jeziku)
Priloga št. 5: Prijava začasnega odhoda z območja
Republike Slovenije - vrnitve v Republiko Slovenijo (obrazec v slovenskem in
italijanskem jeziku)
Priloga št. 6: Prijava začasnega odhoda z območja
Republike Slovenije - vrnitve v Republiko Slovenijo (obrazec v slovenskem in
madžarskem jeziku)
Priloga št. 7: Prijava - Odjava začasnega prebivališča
(obrazec v slovenskem jeziku)
Priloga št. 8: Prijava - Odjava začasnega prebivališča
(obrazec v slovenskem in italijanskem jeziku)
Priloga št. 9: Prijava - Odjava začasnega prebivališča
(obrazec v slovenskem in madžarskem jeziku)
Priloga št. 10: Prijava - Odjava gosta (obrazec v
slovenskem, angleškem, francoskem, italijanskem, nemškem in madžarskem jeziku)
Priloga št. 11: Knjiga gostov
Priloga št. 12: Karakteristike prenosa podatkov o
prijavah hotelskih gostov v elektronski obliki
Priloga št. 13: Določitev naslova za vročanje (v
slovenskem jeziku)
Priloga št. 14: Določitev naslova za vročanje (v
italijanskem jeziku)
Priloga št. 15: Določitev naslova za vročanje (v
madžarskem jeziku)

Pravilnik o izvrševanju zakona o prijavi prebivališča
(Uradni list RS, št. 105/01)
vsebuje naslednje prehodne in končne določbe:
»VI. PREHODNE IN KONČNE DOLOČBE
21. člen
Določbe tega pravilnika, ki se nanašajo na
oznako stanovanja, se pričnejo uporabljati, ko bo določena enotna oznaka
stanovanja v skladu s predpisi s področja urejanja okolja in prostora.
Določbe tega pravilnika, ki se nanašajo na
elektronsko poslovanje, se začnejo uporabljati takoj, ko bodo za to zagotovljene
možnosti v skladu s Strategijo e-poslovanja v javni upravi Republike Slovenije
za obdobje od leta 2001 do leta 2004.
Stanodajalci morajo način vodenja podatkov
v evidenci gostov in posredovanja podatkov iz nje, uskladiti z določbami tega
pravilnika v roku enega leta po njegovi uveljavitvi.
22. člen
Z dnem, ko začne veljati ta pravilnik,
prenehajo veljati vse določbe pravilnika o obrazcu za prijavo oziroma odjavo
stalnega prebivališča, o obrazcu osebnega kartona in kartona gospodinjstev ter
o načinu vodenja in vzdrževanja registra stalnega prebivalstva (Uradni list RS,
št. 27/92), razen določb, ki se nanašajo na vodenje in vzdrževanje gospodinjske
kartoteke, ki se uporabljajo najkasneje do 30. 4. 2005, prenehata pa veljati
pravilnik o obrazcu za prijavo in odjavo začasnega prebivališča, načinu
prijavljanja in vodenja razvida začasno prijavljenih oseb, ter o obrazcu in
načinu vodenja knjige gostov (Uradni list RS, št. 18/92), in odredba o enotni
metodologiji računalniškega vodenja knjige gostov s kopijo ali brez nje (Uradni
list RS, št. 52/94).
23. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne s 1. 1.
2002.«.

Pravilnik o spremembi in dopolnitvi pravilnika
o izvrševanju zakona o prijavi prebivališča (Uradni list RS, št. 78/02) vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o
izvrševanju zakona o prijavi prebivališča (Uradni list RS, št. 57/07) vsebuje naslednjo končno določbo:
»2. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o izvrševanju zakona o prijavi prebivališča (Uradni list RS, št. 67/08) vsebuje naslednjo končno določbo:
»12. člen
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne 20.
septembra 2008.«.