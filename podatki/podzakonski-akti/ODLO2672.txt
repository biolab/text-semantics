1. člen
(1) Za ohranitev avtentičnosti celote, povečanje
prepoznavnosti in zagotovitev primerne javne kulturne rabe se enota dediščine
Huda jama – Grobišče Barbara rov (EŠD 30983) razglasi za kulturni spomenik
državnega pomena (v nadaljnjem besedilu: spomenik).
(2) Spomenik iz prejšnjega odstavka ima izjemen memorialni
pomen za Republiko Slovenijo kot pomembna zgodovinska lokacija.
(3) Spomenik iz prvega odstavka tega člena je kulturni
spomenik z zgodovinskimi vrednotami.
2. člen
(1) Vrednote, ki utemeljujejo razglasitev za spomenik
državnega pomena, so:
-       
opuščeni rudnik je s svojimi ohranjenimi sestavinami avtentičen kraj
usmrtitve in grobišča vsaj 1410 vojnih ujetnikov in deloma civilistov konec
maja in v začetku junija 1945;
-       
opuščeni rudnik, ki je z delovanjem prenehal konec leta 1942, zaprt pa
je bil maja 1944, predstavlja specifično izbiro prostora za necivilizirano
dejanje povojnega poboja;
-       
gre za redek primer načina prikritja množičnega poboja v rudniškem rovu
z zasutjem in zazidavo dostopa do posmrtnih ostankov z več betonskimi in
lesenimi pregradami;
-       
sama dostopnost in prezentacija avtentičnega stanja rova in ostalin
predstavljata močno simbolno sporočilnost, da resnice in neciviliziranih dejanj
ni mogoče prikriti, kar je z vidika trenutnih družbeno-političnih razmer v
Evropi aktualen poudarek;
-       
ohranitev, ki jo bo omogočala razglasitev, in predstavitev vseh
ohranjenih sestavin opuščenega rudnika omogočata pietetno in simbolno
podoživljanje povojnih pobojev ter ohranjanje kolektivnega spomina na
družbeno-politično dogajanje po koncu 2. svetovne vojne, ko je povojna oblast
kruto obračunala z vojnimi ujetniki, civilisti in pripadniki slovenskih ter
tujih oboroženih sil, ki so se med vojno borili proti jugoslovanski partizanski
vojski in njenim zaveznikom;
-       
prostor povojnih pobojev s sledovi poskusa prikrivanja teh dogodkov je
dobro ohranjen;
-       
prostor pobojev izpričuje necivilizacijski odnos do soljudi. S pietetnim
pokopom žrtev in predstavitvijo avtentičnih krajev pobojev nove generacije
kažejo drugačen, kulturno-civilizacijski odnos do preteklosti in ideologij z
osrednjim sporočilom, da se kaj takega ne sme več ponoviti.
(2) Varovane sestavine spomenika so:
-       
območje pred vhodom v rudnik z vsemi grajenimi sestavinami, potjo in brežinami
ter nepozidan prostor;
-       
vhod v rudnik;
-       
rudniški rovi z obema krakoma in jaški;
-       
vse strukturne sestavine jaškov in ostaline pregrad, še posebej na
območju pobojev;
-       
pogled na varovano območje;
-       
sedanja namembnost kot spominski in pietetni prostor.
3. člen
(1) Spomenik obsega nepremičnine: parcele št. 494/4 (del),
496/7, 496/8, 496/9 (del), 497/2, vse k. o. 1028 SEDRAŽ.
(2) Meja spomenika je določena na digitalnem katastrskem
načrtu (datoteka z dne 27. marca 2022; izvorno merilo 1 : 2880) in vrisana na
temeljnem topografskem načrtu v merilu 1 : 5000.
(3) Izvirnika načrtov iz prejšnjega odstavka hranita
ministrstvo, pristojno za kulturno dediščino, in Zavod za varstvo kulturne
dediščine Slovenije (v nadaljnjem besedilu: zavod).
4. člen
Za spomenik velja naslednji varstveni režim:
-       
prepovedano je odkopavati, nasipavati ali drugače posegati v teren pred
vhodom v rudnik in v strukturo rudniških rovov, razen ko gre za vzpostavljanje
avtentičnega stanja oziroma preprečevanja nevarnosti za obiskovalce;
-       
prepovedano je graditi vse vrste objektov, vključno z infrastrukturnimi
in komunalnimi vodi, razen če gre za obnovo obstoječih;
-       
prepovedano je odstranjevati izvirne sestavine nekdanjega rudnika in
drugih prvin, ki so del rudniškega sistema;
-       
prepovedano je poglabljanje dna bližnjega vodotoka, razen interventnih
posegov na vodotoku v primeru naravnih nesreč;
-       
prepovedano je postavljati reklamne table in druge napise, če niso
povezani s prezentacijo spomenika;
-       
zemljišče se ohranja v obstoječem stanju;
-       
ohranja se dosedanji način gospodarjenja na zunanjih zemljiščih;
-       
prepovedano je graditi nove gozdne ceste in vlake;
-       
prepovedana je uporaba za namene, ki niso v skladu s simbolno in
pietetno pojavnostjo ter znanstveno, kulturno in didaktično vsebino spomenika;
-       
preprečuje se (ponovna) zaraščanja, obvezna je redna košnja;
-       
vzdržuje se sedanji koncept prezentacije ali po pridobitvi
kulturnovarstvenega soglasja njegovo izboljšanje v materialih, tehnikah in
zasnovi;
-       
možne so postavitve novih ali nadomeščanje že dotrajanih informativnih
in usmerjevalnih tabel v skladu z namenom spomenika.
5. člen
Lastnik, posestnik in upravljavec spomenika morajo v sorazmerju
s svojimi zmožnostmi omogočiti javnosti predstavljanje in brezplačno dostopnost
spomenika. Javni dostop ne sme ogrožati varovanih sestavin spomenika.
6. člen
Za vse posege v spomenik je treba predhodno izpolniti
kulturnovarstvene pogoje in pridobiti kulturnovarstveno soglasje zavoda, razen
če zakon ne določa drugače.
7. člen
(1) Spomenik se označi s predpisano oznako skladno s
predpisom, ki ureja označevanje kulturnih spomenikov, tako da ta ne krni
zgodovinske podobe ali posameznih delov spomenika.
(2) Število in mikrolokacijo oznak določita v soglasju zavod
in lastnik ali upravljavec.
8. člen
Izvajanje tega odloka nadzira inšpektorat, pristojen za
kulturno dediščino.
9. člen
V skladu s tretjim odstavkom 13. člena Zakona o varstvu
kulturne dediščine (Uradni list RS, št. 16/08, 123/08, 8/11 – ORZVKD39, 90/12,
111/13, 32/16 in 21/18 – ZNOrg) se v zemljiški knjigi po uradni dolžnosti
zaznamuje status kulturnega spomenika na nepremičninah, navedenih v prvem
odstavku 3. člena tega odloka.
KONČNA DOLOČBA
10. člen
Ta odlok začne veljati naslednji dan po objavi v Uradnem
listu Republike Slovenije.
Št. 00704-163/2022
Ljubljana, dne 13. aprila 2022
EVA 2022-3340-0014
Vlada Republike Slovenije
Janez Janša
predsednik