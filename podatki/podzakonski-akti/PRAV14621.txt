1. člen
(vsebina)
(1) Ta pravilnik ureja pridelavo grozdja in mošta,
namenjenega pridelavi v vino s priznanim tradicionalnim poimenovanjem Metliška
črnina (v nadaljnjem besedilu: vino PTP Metliška črnina), in pridelavo,
polnjenje, označevanje in promet vina PTP Metliška črnina, ter pridelavo
grozdja in mošta, namenjenega pridelavi v vino s priznanim tradicionalnim
poimenovanjem Belokranjec (v nadaljnjem besedilu: vino PTP Belokranjec), in
pridelavo, polnjenje, označevanje in promet vina PTP Belokranjec za izvajanje:
-       
Uredbe (EU) št. 1308/2013 Evropskega parlamenta in Sveta z dne 17.
decembra 2013 o vzpostavitvi skupne ureditve trgov kmetijskih proizvodov in
razveljavitvi uredb Sveta (EGS) št. 922/72, (EGS) št. 234/79, (ES) št.
1037/2001 in (ES) št. 1234/2007 (UL L št. 347 z dne 20. 12. 2013, str. 671),
zadnjič spremenjene z Uredbo (EU) 2021/2117 Evropskega parlamenta in Sveta z
dne 2. decembra 2021 o spremembi uredb (EU) št. 1308/2013 o vzpostavitvi skupne
ureditve trgov kmetijskih proizvodov, (EU) št. 1151/2012 o shemah kakovosti
kmetijskih proizvodov in živil, (EU) št. 251/2014 o opredelitvi, opisu,
predstavitvi, označevanju in zaščiti geografskih označb aromatiziranih vinskih
proizvodov in (EU) št. 228/2013 o posebnih ukrepih za kmetijstvo v najbolj
oddaljenih regijah Unije (UL L št. 435 z dne 6. 12. 2021, str. 262), (v
nadaljnjem besedilu: Uredba 1308/2013/EU);
-       
Delegirane uredbe Komisije (EU) 2019/33 z dne 17. oktobra 2018 o
dopolnitvi Uredbe (EU) št. 1308/2013 Evropskega parlamenta in Sveta v zvezi z
vlogami za zaščito označb porekla, geografskih označb in tradicionalnih izrazov
v vinskem sektorju, postopkom ugovora, omejitvami uporabe, spremembami
specifikacij proizvoda, preklicem zaščite ter označevanjem in predstavitvijo
(UL L št. 9 z dne 11. 1. 2019, str. 2), zadnjič spremenjene z Delegirano uredbo
Komisije (EU) 2021/1375 z dne 11. junija 2021 o spremembi Delegirane uredbe
(EU) 2019/33 glede spremembe tradicionalnih izrazov v vinskem sektorju (UL L
št. 297 z dne 20. 8. 2021, str. 16), (v nadaljnjem besedilu: Delegirana uredba
2019/33/EU);
-       
Izvedbene uredbe Komisije (EU) 2019/34 z dne 17. oktobra 2018 o
določitvi pravil za uporabo Uredbe (EU) št. 1308/2013 Evropskega parlamenta in
Sveta v zvezi z vlogami za zaščito označb porekla, geografskih označb in
tradicionalnih izrazov v vinskem sektorju, postopkom ugovora, spremembami
specifikacij proizvoda, registrom zaščitenih imen, preklicem zaščite in uporabo
simbolov ter Uredbe (EU) št. 1306/2013 Evropskega parlamenta in Sveta v zvezi z
ustreznim sistemom pregledov (UL L št. 9 z dne 11. 1. 2019, str. 46), (v
nadaljnjem besedilu: Izvedbena uredba 2019/34/EU).
(2) Pridelava vina PTP Metliška črnina in pridelava vina PTP
Belokranjec po tem pravilniku obsegata pridelavo grozdja, mošta in vina ter se
izvajata v skladu s potrjenim strokovnim elaboratom »Elaborat o zaščiti
Belokranjskih vin«.
2. člen
(značilnosti vina)
(1) Vino PTP Metliška črnina je suho mirno rdeče vino intenzivno
rdeče rubinaste barve, s primarno aromo rdečih sort v prvem letu po trgatvi,
pozneje z zrelimi aromami, značilnimi za sortni sestav. Taninska osnova je
srednje bogata in zagotavlja prijetno trpkost.
(2) Vino PTP Belokranjec je suho mirno belo vino rumenkaste
barve z zelenkastimi odtenki, s primarno aromo belih sort in prijetno blago
svežega okusa v prvem letu po trgatvi, pozneje z zrelimi aromami, značilnimi za
sortni sestav. Značilne sortne arome belih sort Rumeni muškat in Sauvignon ne
smejo izstopati.
3. člen
(geografska označba)
(1) Vino PTP Metliška črnina je vino z geografsko označbo
Metliška črnina, ki je vpisana v register geografskih označb Evropske unije
eAmbrosia kot zaščitena označba porekla.
(2) Vino PTP Belokranjec je vino z geografsko označbo
Belokranjec, ki je vpisana v register geografskih označb Evropske unije
eAmbrosia kot zaščitena označba porekla.
4. člen
(področje pridelave)
Grozdje za vino PTP Metliška črnina in grozdje za vino PTP
Belokranjec ter vino PTP Metliška črnina in vino PTP Belokranjec se pridelujejo
le na območju vinorodnega okoliša Bela krajina.
5. člen
(sorte vinske trte in gojitvena oblika)
(1) Sorte vinske trte, iz katerih se prideluje vino PTP
Metliška črnina, so:
1.     
Modra frankinja;
2.     
Žametovka;
3.     
Portugalka;
4.     
Šentlovrenka;
5.     
Gamay;
6.     
Modri pinot;
7.     
Zweigelt.
(2) Sorte vinske trte, iz katerih se prideluje vino PTP
Belokranjec, so:
1.     
Kraljevina;
2.     
Laški rizling;
3.     
Beli pinot;
4.     
Chardonnay;
5.     
Zeleni silvanec;
6.     
Sauvignon;
7.     
Renski rizling;
8.     
Rumeni muškat;
9.     
Kerner;
10.  
Sivi pinot.
(3) Ne glede na prvi in drugi odstavek tega člena se vino PTP
Metliška črnina in vino PTP Belokranjec lahko pridelujeta tudi iz grozdja
drugih sort vinske trte, ki so v pravilniku, ki ureja trsni izbor Republike
Slovenije, določene kot dovoljene in priporočene sorte za vinorodni okoliš Bela
krajina, ob upoštevanju omejitev iz četrtega odstavka 9. člena tega pravilnika.
(4) Za gojenje sort vinske trte iz tega člena se uporablja
gojitvena oblika guyot in izpeljanke iz te gojitvene oblike.
6. člen
(število trsov na hektar)
(1) Za pridelavo vina PTP Metliška črnina in vina PTP
Belokranjec mora biti število trsov na enoto neto površine vinograda,
izračunano iz sadilnih razdalj, določenih v skladu s pravilnikom, ki ureja
register kmetijskih gospodarstev, večje od 4 000 trsov na hektar.
(2) Ne glede na prejšnji odstavek mora biti na terasastih
površinah, ki so nagnjene več kot 20 %, število trsov večje od 3 100 trsov na
hektar.
7. člen
(pridelek grozdja na hektar)
(1) Petletno povprečje pridelka grozdja na hektar pri
posamezni sorti vinske trte iz prvega odstavka 5. člena tega pravilnika za
pridelavo vina PTP Metliška črnina ne sme preseči navedenih količin, pri čemer
je v posameznem letu količina pridelka lahko višja od navedene za največ 20 %,
in sicer:
1.     
Modra frankinja: 10 000 kg/ha;
2.     
Žametovka: 11 000 kg/ha;
3.     
Portugalka: 11 000 kg/ha;
4.     
Šentlovrenka: 10 000 kg/ha;
5.     
Gamay: 11 000 kg/ha;
6.     
Modri pinot: 10 000 kg/ha;
7.     
Zweigelt: 10 000 kg/ha;
8.     
vinograd mešanih sort: 11 000 kg/ha.
(2) Petletno povprečje pridelka grozdja na hektar pri
posamezni sorti vinske trte iz drugega odstavka 5. člena tega pravilnika za
pridelavo vina PTP Belokranjec ne sme preseči navedenih količin, pri čemer je v
posameznem letu količina pridelka lahko višja od navedene za največ 20 %, in
sicer:
1.     
Kraljevina: 11 000 kg/ha;
2.     
Laški rizling: 10 000 kg/ha;
3.     
Beli pinot: 10 000 kg/ha;
4.     
Chardonnay: 10 000 kg/ha;
5.     
Zeleni silvanec: 10 000 kg/ha;
6.     
Sauvignon: 10 000 kg/ha;
7.     
Renski rizling: 9 000 kg/ha;
8.     
Rumeni muškat: 10 000 kg/ha;
9.     
Kerner: 10 000 kg/ha;
10.  
Sivi pinot: 10 000 kg/ha;
11.  
vinograd mešanih sort: 11 000 kg/ha.
8. člen
(vsebnosti snovi v grozdju in vinu)
(1) Minimalna sladkorna stopnja, izračunana kot povprečje
sladkornih stopenj grozdja, iz katerega je pridelano vino PTP Metliška črnina,
za sorte vinske trte iz prvega odstavka 5. člena tega pravilnika znaša:
1.     
Modra frankinja 169,3 g/l;
2.     
Žametovka: 142,6 g/l;
3.     
Portugalka: 158,1 g/l;
4.     
Šentlovrenka: 163,7 g/l;
5.     
Gamay: 158,1 g/l;
6.     
Modri pinot: 163,7 g/l;
7.     
Zweigelt: 169,3 g/l.
(2) Minimalna sladkorna stopnja, izračunana kot povprečje
sladkornih stopenj grozdja, iz katerega je pridelano vino PTP Belokranjec, za
sorte vinske trte iz drugega odstavka 5. člena tega pravilnika znaša:
1.     
Kraljevina: 147,0 g/l;
2.     
Laški rizling: 158,1 g/l;
3.     
Beli pinot: 169,3 g/l;
4.     
Chardonnay: 169,3 g/l;
5.     
Zeleni silvanec: 163,7 g/l;
6.     
Sauvignon: 163,7 g/l;
7.     
Renski rizling: 163,7 g/l;
8.     
Rumeni muškat: 163,7 g/l;
9.     
Kerner: 163,7 g/l;
10.  
Sivi pinot: 169,3 g/l.
9. člen
(sortna sestava vina in prijava pridelka)
(1) Vino PTP Metliška črnina mora imeti v sortni sestavi do
največ 60 % Modre frankinje, od 20 % do 40 % Žametovke ter od 5 % do 20 %
ostalih sort iz prvega odstavka 5. člena tega pravilnika.
(2) Vino PTP Belokranjec mora imeti v sortni sestavi od 20 %
do 40 % Kraljevine in od 30 % do 50 % Laškega rizlinga ter najmanj dve ostali
sorti iz drugega odstavka 5. člena tega pravilnika, do največ 10 % posamezne
sorte.
(3) Ne glede na pravilnik, ki ureja prijavo pridelka grozdja,
se prijava najmanj 90 % količine grozdja za vino PTP Metliška črnina in prijava
najmanj 90 % količine grozdja za vino PTP Belokranjec izvedeta ločeno po
posameznih sortah grozdja.
(4) Količina grozdja, ki ni prijavljena ločeno po posameznih
sortah, in grozdje iz tretjega odstavka 5. člena tega pravilnika skupno ne
smeta presegati 10 % količine grozdja za zadevno vino.
10. člen
(priprava zvrsti)
Sorte vinske trte iz 5. člena tega pravilnika se lahko mešajo
kot grozdje, mošt ali vino.
11. člen
(obogatitev)
V letnikih, ko so vremenske razmere za dozorevanje grozdja
neugodne in grozdje ne dozori, se sme mošt za pridelavo vina PTP Metliška
črnina in mošt za pridelavo vina PTP Belokranjec obogatiti za največ 2 vol. %
alkohola.
12. člen
(tehnologija pridelave vina)
(1) Vino PTP Metliška črnina in vino PTP Belokranjec se
pridelujeta v skladu s postopki s Seznama in opisa spisov Kodeksa enoloških
postopkov OIV iz člena 3(2) Delegirane uredbe Komisije (EU) 2019/934 (UL C št.
187 z dne 6. 5. 2022, str. 1).
(2) Pri pridelavi vina PTP Metliška črnina se grozdje najprej
peclja, nato macerira.
(3) Pri pridelavi vina PTP Belokranjec se po stiskanju
grozdja mošt po potrebi razsluzi. Alkoholna fermentacija mora potekati
enakomerno, pri temperaturi med 16 in 20 °C do popolnega povretja sladkorja, ob
uporabi selekcioniranih vinskih kvasovk.
(4) Pri pridelavi vina PTP Metliška črnina je treba
zagotoviti, da je čvrsti del drozge stalno v stiku z z moštom.
(5) Pri pridelavi vina PTP Metliška črnina in vina PTP
Belokranjec niso dovoljeni:
-       
prekinitev alkoholne fermentacije;
-       
slajenje vina;
-       
dodajanje kalijevega sorbata;
-       
izvajanje stabilizacije na tartarate z elektrolizo in
-       
obdelovanje s kationskimi izmenjevalci.
13. člen
(kemijska analiza vina)
(1) Kemijske analize, s katerimi se merijo značilne lastnosti
vina PTP Metliška črnina, in zahtevane vsebnosti snovi, za izvajanje letnega
preverjanja iz 19. člena Izvedbene uredbe 2019/34, so:
1.     
dejanski alkohol: od 10,5 vol. % do 12,5 vol. %;
2.     
povprečni naravni alkohol vseh sort: najmanj 9,0 vol. %;
3.     
skupni sladkorji (izraženi kot fruktoza in glukoza): do 3,0 g/l;
4.     
skupne kisline (izražene kot vinska kislina): od 4,5 g/l do 7,0 g/l;
5.     
hlapne kisline (izražene kot ocetna kislina): do 0,8 g/l;
6.     
skupni SO2: do 130 mg/l;
7.     
ekstrakt brez sladkorja: najmanj 20 g/l;
8.     
pepel: najmanj 1,6 g/l.
(2) Kemijske analize, s katerimi se merijo značilne lastnosti
vina PTP Belokranjec, in zahtevane vsebnosti snovi, za izvajanje letnega
preverjanja iz 19. člena Izvedbene uredbe 2019/34, so:
1.     
dejanski alkohol: od 10,5 vol. % do 12,5 vol. %;
2.     
povprečni naravni alkohol vseh sort: najmanj 9,0 vol. %;
3.     
skupni sladkorji (izraženi kot fruktoza in glukoza): do 3,0 g/l;
4.     
skupne kisline (izražene kot vinska kislina): od 5,0 g/l do 7,0 g/l;
5.     
hlapne kisline (izražene kot ocetna kislina): do 0,7 g/l;
6.     
skupni SO2: do 160 mg/l;
7.     
ekstrakt brez sladkorja: najmanj 18 g/l;
8.     
pepel: najmanj 1,3 g/l.
(3) Delež skupnega alkohola v vinu PTP Metliška črnina in v
vinu PTP Belokranjec se izračuna kot vsota dejanskega in potencialnega deleža
alkohola.
14. člen
(začasna sprememba vsebnosti snovi)
(1) Ne glede na 8. člen tega pravilnika ter prvi in drugi
odstavek prejšnjega člena lahko minister, pristojen za kmetijstvo, za izvajanje
105. člena Uredbe 1308/2013/EU ter drugega odstavka 14. člena in prvega
odstavka 18. člena Delegirane uredbe 2019/33/EU predpiše začasno spremembo
zahtevanih vsebnosti snovi v grozdju ob trgatvi in v pridelanem vinu. Začasna
sprememba se nanaša na posamezen letnik vina PTP Metliška črnina oziroma na
posamezen letnik vina PTP Belokranjec.
(2) Predlagatelji začasne spremembe iz prejšnjega odstavka so
pridelovalci, ki so v skladu z zakonom, ki ureja vino, pristojni za pripravo
elaborata o zaščiti vin s priznanim poimenovanjem iz tega pravilnika. Predlogu
mora biti priloženo pozitivno mnenje pooblaščene organizacije za spremljanje
dozorevanja grozdja v vinorodni deželi Posavje, imenovane v skladu z zakonom,
ki ureja vino (v nadaljnjem besedilu: pooblaščena organizacija za spremljanje
dozorevanja grozdja). Ministrstvo, pristojno za kmetijstvo, o začasni spremembi
obvesti Evropsko komisijo.
(3) Pooblaščena organizacija za spremljanje dozorevanja
grozdja objavi mnenje iz prejšnjega odstavka na krajevno običajen način. Hkrati
ga po elektronski pošti pošlje ministrstvu, pristojnemu za kmetijstvo, ter
inšpekciji, pristojni za vinarstvo.
15. člen
(vino v prometu)
Vino PTP Metliška črnina in vino PTP Belokranjec sta lahko v
prometu le originalno polnjena.
16. člen
(polnjenje vina)
Vino PTP Metliška črnina in vino PTP Belokranjec se polnita v
steklenice do volumna 1,5 l ali v večjo embalažo. Volumen večje embalaže (inox
sodi), v katero se polnita vino PTP Metliška črnina in vino PTP Belokranjec, je
do 50 litrov. Ta embalaža mora omogočiti točenje preko točilne naprave s
pomočjo povečanega tlaka ali ustrezne črpalke, ki preprečuje oksidacijo vina.
17. člen
(ocena vina)
(1) Preden gresta vino PTP Metliška črnina in vino PTP
Belokranjec v promet, morata biti ocenjena s strani pooblaščene organizacije za
oceno vina, ki je imenovana v skladu z zakonom, ki ureja vino (v nadaljnjem
besedilu: pooblaščena organizacija za oceno vina).
(2) Sestavni del ocenjevanja vina PTP Metliška črnina oziroma
vina PTP Belokranjec je vzorčenje vina, ki ga v skladu s pravilnikom, ki ureja
postopek in način ocenjevanja mošta, vina in drugih proizvodov iz grozdja in
vina, opravi predstavnik pooblaščene organizacije za oceno vina.
(3) Pri organoleptični oceni, izvedeni v skladu s
pravilnikom, ki ureja postopek in način ocenjevanja mošta, vina in drugih
proizvodov iz grozdja in vina, mora vino PTP Metliška črnina doseči najmanj
16,5 točke. Pokuševalci vina morajo pred opravljanjem senzorične ocene dobiti
podatek, da ocenjujejo vino, ki glede na podatke iz registra pridelovalcev
grozdja in vina ter rezultate kemijske analize izpolnjuje pogoje, da bi ob
ustrezni senzorični oceni lahko nosilo geografsko označbo iz prvega odstavka 3.
člena tega pravilnika oziroma bilo označeno z označbo iz prvega odstavka 18.
člena tega pravilnika.
(4) Pri organoleptični oceni, izvedeni v skladu s
pravilnikom, ki ureja postopek in način ocenjevanja mošta, vina in drugih
proizvodov iz grozdja in vina, mora vino PTP Belokranjec doseči najmanj 16,3
točke. Pokuševalci vina morajo pred opravljanjem senzorične ocene dobiti
podatek, da ocenjujejo vino, ki glede na podatke iz registra pridelovalcev
grozdja in vina ter rezultate kemijske analize izpolnjuje pogoje, da bi ob
ustrezni senzorični oceni lahko nosilo geografsko označbo iz drugega odstavka
3. člena tega pravilnika oziroma bilo označeno z označbo iz drugega odstavka
18. člena tega pravilnika.
(5) Ne glede na zahtevano analizo parametrov iz pravilnika,
ki ureja postopek in način ocenjevanja mošta, vina in drugih proizvodov iz
grozdja in vina, se pri vinu PTP Metliška črnina z analizo določijo parametri
iz prvega in tretjega odstavka 13. člena tega pravilnika, pri vinu PTP
Belokranjec pa parametri iz drugega in tretjega odstavka 13. člena tega
pravilnika.
18. člen
(označba vina)
(1) V prometu vina PTP Metliška črnina je obvezna ena od
naslednjih označb:
-       
Metliška črnina vino s priznanim tradicionalnim poimenovanjem ali
-       
Metliška črnina vino PTP.
(2) V prometu vina PTP Belokranjec je obvezna ena od
naslednjih označb:
-       
Belokranjec vino s priznanim tradicionalnim poimenovanjem ali
-       
Belokranjec vino PTP.
(3) Označbe geografskega porekla in kakovosti, ki so drugačne
od označb iz prvega in drugega odstavka tega člena, niso dovoljene.
19. člen
(označba vinorodnega podokoliša in vinorodne lege)
(1) Ne glede na tretji odstavek prejšnjega člena se lahko v
skladu s 55. členom Delegirane uredbe 2019/33/EU in s pravilnikom, ki ureja
seznam geografskih označb za vina, za vino PTP Metliška črnina, ki je pri
organoleptični oceni ocenjeno s 17,5 ali več točkami, obvezni označbi iz prvega
odstavka prejšnjega člena doda ena ali obe naslednji označbi:
-       
geografska označba vinorodnega podokoliša, kjer je bilo grozdje
pridelano;
-       
geografska označba vinorodne lege, kjer je bilo grozdje pridelano.
(2) Ne glede na tretji odstavek prejšnjega člena se lahko v
skladu s 55. členom Delegirane uredbe 2019/33/EU in s pravilnikom, ki ureja
seznam geografskih označb za vina, za vino PTP Belokranjec, ki je pri
organoleptični oceni ocenjeno s 17,0 ali več točkami, obvezni označbi iz
drugega odstavka prejšnjega člena doda ena ali obe naslednji označbi:
-       
geografska označba vinorodnega podokoliša, kjer je bilo grozdje
pridelano;
-       
geografska označba vinorodne lege, kjer je bilo grozdje pridelano.
20. člen
(drugi postopki pridelave)
Za postopke pridelave grozdja, mošta in vina ter za
označevanje vina PTP Metliška črnina in vina PTP Belokranjec, ki niso določeni
s tem pravilnikom, se uporabljajo določbe pravilnikov, ki urejajo pridelavo,
predelavo in promet kakovostnega vina z zaščitenim geografskim poreklom.
PREHODNA IN KONČNI DOLOČBI
21. člen
(poraba zalog)
Vino PTP Metliška črnina in vino PTP Belokranjec, ki sta
pridelana, ocenjena, označena in v embalaži v skladu s Pravilnikom o vinu z
oznako priznanega tradicionalnega poimenovanja – Metliška črnina in Belokranjec
(Uradni list RS, št. 5/08 in 21/18), se lahko tržita do porabe zalog, vendar ne
dlje kot do 31. decembra 2024.
22. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o vinu z oznako priznanega tradicionalnega poimenovanja – Metliška črnina in
Belokranjec (Uradni list RS, št. 5/08 in 21/18).
23. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije, določbe tretjega odstavka 5. člena ter tretjega in
četrtega odstavka 9. člena tega pravilnika pa se začnejo uporabljati za letnik
vina 2023.
Št. 007-143/2022
Ljubljana, dne 18. avgusta 2022
EVA 2022-2330-0032
Irena Šinko
ministrica
za kmetijstvo, gozdarstvo in
prehrano