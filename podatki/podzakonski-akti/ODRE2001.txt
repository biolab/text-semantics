1. člen
Socialna zbornica Slovenije v soglasju s Strokovnim svetom RS
za splošno izobraževanje določa Program za vodenje socialno varstvenega zavoda
(v nadaljevanju Program). 
Strokovni svet RS za splošno izobraževanje je dal pozitivno
mnenje k programu iz prejšnjega odstavka tega člena na svoji 85. seji, sklep
št. 9 in ga dne 8. 12. 2005 posredoval Socialni zbornici Slovenije.
2. člen
Program objavi Socialna zbornica Slovenije na svojih spletnih
straneh.
3. člen
Posameznik lahko pred vpisom v Program pri Socialni zbornici
Slovenije z veljavno listino dokaže, da je Program deloma ali v celoti že
opravil oziroma , da je že zaključil izobraževalni program s podobno vsebino. 
Postopek priznavanja Programa deloma ali v celoti, opravi
strokovna služba Socialne zbornice Slovenije, ki ji mora posameznik v ta namen
predložiti javno listino, ki izkazuje, da je posameznik zaključil posamezno
podiplomsko specializacijo, magisterij ali doktorat znanosti. 
Za priznanje Programa deloma ali v celoti, se lahko priznajo
tudi zaključeni programi usposabljanja s podobnimi oziroma istovrstnimi
vsebinami, ki jih vključuje Program. 
Znanje, pridobljeno v različnih podiplomskih študijskih
programih se izkaže z javnimi listinami (diplome, potrdila, indeksi) o
zaključenih študijskih programih oziroma programih usposabljanja ter
predmetnikov, iz katerih je razvidna vsebina in trajanje zaključenega programa.
Socialna zbornica Slovenije z metodo primerjanja predpisanega
predmetnika Programa, za vsakega kandidata na podlagi Vloge za oprostitev
posameznih modulov/predmetov Programa za vodenje socialnovarstvenega zavoda in
priloženih dokazil, določi kateri moduli oziroma vsebine se mu priznajo in
določi, katere module oziroma vsebine mora še opraviti. 
Kolikor program zaključene podiplomske izobrazbe presega
vsebino Programa, se posamezniku na podlagi njegove vloge v ugotovitvenem
postopku, Program prizna v celoti. 
Program za vodenje socialnovarstvenega zavoda je javno
veljaven.
4. člen
Ta odredba začne veljati naslednji dan po objavi v Uradnem
listu Republike Slovenije.
Št. 1795/07
Ljubljana, dne 15. oktobra 2007
mag. Nace Kovač l.r. 
Predsednik 
Socialne zbornice Slovenije