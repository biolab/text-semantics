1. člen
(vsebina pravilnika)
Ta pravilnik določa način izračuna bruto
končne porabe energije iz obnovljivih virov v skladu z Direktivo (EU) 2018/2001
Evropskega parlamenta in Sveta z dne 11. decembra 2018 o spodbujanju uporabe
energije iz obnovljivih virov (UL L št. 328 z dne 21. 12. 2018, str. 82),
zadnjič spremenjeno z Delegirano uredbo Komisije (EU) 2022/759 z dne 14.
decembra 2021 o spremembi Priloge VII k Direktivi (EU) 2018/2001 Evropskega
parlamenta in Sveta glede metodologije za izračun energije iz obnovljivih
virov, ki se uporablja za hlajenje in daljinsko hlajenje (UL L št. 139 z
dne 18. 5. 2022, str. 1; v nadaljnjem besedilu: Delegirana uredba 2022/759/EU).
2. člen
(način izračuna bruto končne porabe energije
iz obnovljivih virov)
(1) Bruto končna poraba energije iz
obnovljivih virov se izračuna kot vsota:
-       
bruto končne porabe električne energije iz obnovljivih virov,
-       
bruto končne porabe energije iz obnovljivih virov v sektorju ogrevanja
in hlajenja ter
-       
končne porabe energije iz obnovljivih virov v prometnem sektorju.
(2) Plin, električna energija in vodik iz
obnovljivih virov energije se za izračun deleža bruto končne porabe energije iz
obnovljivih virov iz prejšnjega odstavka upoštevajo samo enkrat.
(3) Pogonska biogoriva, druga tekoča
biogoriva in biomasna goriva, ki ne izpolnjujejo trajnostnih meril iz predpisa,
ki določa trajnostna merila in merila za prihranek emisij toplogrednih plinov
za pogonska biogoriva, druga tekoča biogoriva in biomasna goriva, se pri
izračunu iz prvega odstavka tega člena ne upoštevajo.
(4) Vsaka pošiljka pogonskih biogoriv,
drugih tekočih biogoriv in biomasnih goriv ali drugih goriv, ki je vključena v
sistem masne bilance, se pri izračunu iz prvega odstavka tega člena upošteva
samo enkrat.
3. člen
(način izračuna bruto končne porabe
električne energije iz obnovljivih virov)
(1) Za namene prve alineje prvega odstavka
prejšnjega člena se bruto končna poraba električne energije iz obnovljivih
virov izračuna kot količina električne energije, proizvedene v Republiki
Sloveniji iz obnovljivih virov, pri čemer je vključena proizvodnja električne
energije pri končnih odjemalcih s samooskrbo in v skupnostih na področju
energije iz obnovljivih virov, razen proizvodnje električne energije v
akumulacijskih prečrpovalnih napravah iz vode, ki je bila najprej prečrpana
navzgor.
(2) V proizvodnih napravah na več goriv, ki
uporabljajo obnovljive in neobnovljive vire energije, se upošteva samo del
električne energije, proizveden iz obnovljivih virov energije. Za namene tega
izračuna se prispevek vsakega vira energije izračuna na podlagi njegove
energijske vsebnosti.
(3) Električna energija, proizvedena v
hidroelektrarnah in vetrnih elektrarnah, se upošteva v skladu z
normalizacijskim pravilom iz Priloge 1, ki je sestavni del tega pravilnika.
4. člen
(način izračuna bruto končne porabe
energije iz obnovljivih virov v sektorju ogrevanja in hlajenja)
(1) Za namene druge alineje prvega odstavka
2. člena tega pravilnika se bruto končna poraba energije iz obnovljivih virov
energije v sektorju ogrevanja in hlajenja izračuna kot količina energije za
daljinsko ogrevanje in hlajenje, proizvedene v Republiki Sloveniji iz
obnovljivih virov, k čemur se doda poraba druge energije iz obnovljivih virov v
industriji, gospodinjstvih, storitvenem sektorju, kmetijstvu, gozdarstvu in
ribištvu, ter za ogrevanje, hlajenje in rabo energije v industrijskih procesih.
(2) V proizvodnih napravah na več goriv, ki
uporabljajo obnovljive in neobnovljive vire, se upošteva samo del energije za
ogrevanje in hlajenje, proizveden iz obnovljivih virov energije. Za namene tega
izračuna se prispevek vsakega vira energije izračuna na podlagi njegove
energijske vsebnosti.
(3) Energija okolice in geotermalna
energija, ki se uporablja za ogrevanje in hlajenje s pomočjo toplotnih črpalk
in sistemov daljinskega hlajenja, se upoštevata za namene druge alineje prvega
odstavka 2. člena tega pravilnika, če končna proizvedena energija znatno
presega primarni vnos energije, potrebne za delovanje toplotnih črpalk.
Količina toplote ali hladu, ki se za namene tega pravilnika šteje kot energija
iz obnovljivih virov, se izračuna v skladu z metodologijo iz Priloge Delegirane
uredbe 2022/759/EU, pri čemer se upošteva raba energije v vseh sektorjih končne
porabe.
(4) Toplotna energija, ki jo proizvedejo
pasivni energetski sistemi, pri katerih se manjša poraba energije doseže
pasivno z izkoriščanjem konstrukcije zgradbe ali toplote, proizvedene z
energijo iz neobnovljivih virov, se pri izračunu iz druge alineje prvega
odstavka 2. člena tega pravilnika ne upošteva.
5. člen
(način izračuna končne porabe energije iz
obnovljivih virov v prometnem sektorju)
Za namene tretje alineje prvega odstavka 2.
člena tega pravilnika se uporablja naslednji način izračuna:
-       
končna poraba energije iz obnovljivih virov v prometnem sektorju se
izračuna kot vsota vseh pogonskih biogoriv, biomasnih goriv ter tekočih in
plinastih goriv iz obnovljivih virov nebiološkega izvora, namenjenih uporabi v
prometu, porabljenih v prometnem sektorju. Tekoča in plinasta goriva iz
obnovljivih virov nebiološkega izvora, namenjena uporabi v prometu, ki so
proizvedena iz električne energije iz obnovljivih virov, se v izračunu prve
alineje prvega odstavka 2. člena tega pravilnika vključijo samo pri izračunu
količine električne energije, proizvedene v Republiki Sloveniji iz obnovljivih
virov,
-       
pri izračunu končne porabe energije v prometnem sektorju se uporabljajo
vrednosti energijske vsebnosti goriv, namenjenih uporabi v prometu, kot so
določene v predpisu, ki določa trajnostna merila in merila za prihranek emisij
toplogrednih plinov za pogonska biogoriva, druga tekoča biogoriva in biomasna
goriva. Energijska vsebnost goriv, namenjenih uporabi v prometnem sektorju, ki
niso zajeta v predpisih, ki urejajo trajnostna merila za biogoriva in emisijo
toplogrednih plinov goriv, se določi na podlagi veljavnih ustreznih
ESO-standardov za določanje kurilnih vrednosti ali če teh ni, na podlagi
ustreznih standardov ISO.
6. člen
(način izračuna deleža obnovljivih virov
energije)
(1) Delež energije iz obnovljivih virov se
izračuna kot bruto končna poraba energije iz obnovljivih virov, deljena z bruto
končno poraba energije iz vseh virov energije, izraženo v odstotkih.
(2) Za namene prejšnjega odstavka se lahko
količina bruto končne porabe energije iz obnovljivih virov prilagodi v skladu s
30., 32. in 34. členom Zakona o spodbujanju rabe obnovljivih virov energije
(Uradni list RS, št. 121/21 in 189/21).
(3) Količina energije, porabljene v
letalstvu, lahko v deležu bruto končne porabe energije Republike Slovenije
znaša največ 6,18 %.

Priloga
1: Normalizacijsko pravilo za upoštevanje električne energije, pridobljene iz
vodne energije in energije vetra
Priloga 2: (črtana)

Pravilnik o načinu izračuna bruto končne
porabe energije iz obnovljivih virov (Uradni list RS, št. 52/22) vsebuje naslednjo končno določbo:
»KONČNA DOLOČBA
7. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik
o dopolnitvi Pravilnika o načinu izračuna bruto končne porabe energije iz
obnovljivih virov (Uradni list RS, št. 119/22)
vsebuje naslednjo končno določbo:
»KONČNA DOLOČBA
2. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o načinu
izračuna bruto končne porabe energije iz obnovljivih virov (Uradni list RS, št.
4/23) vsebuje naslednjo končno določbo:
»KONČNA DOLOČBA
4. člen
Ta pravilnik začne veljati petnajsti dan po
objavi v Uradnem listu Republike Slovenije.«.