I. SPLOŠNE DOLOČBE
1. člen
(vsebina pravilnika)
(1) S tem pravilnikom se urejajo pogoji in postopek sprejema
in bivanja v javnih dijaških domovih, postopki uresničevanja in varstva pravic
in obveznosti dijakov in študentov višjih šol, ki bivajo v njih, ter
dokumentacija, ki se nanaša na dejavnost dijaških domov. 
(2) Ta pravilnik se uporablja tudi v dijaških domovih, ki so
organizirani v okviru šol oziroma drugih zavodov. 
(3) V zasebnih dijaških domovih, ki se financirajo iz javnih
sredstev za izvajanje javne službe, se določbe tega pravilnika uporabljajo, če
je tako določeno s pogodbo o financiranju.
2. člen
(pravica bivanja v dijaškem domu)
(1) Pravico bivanja v dijaškem domu ima vsaka oseba, ki ima
status dijaka ali študenta višje strokovne šole in je sprejeta v dom v skladu s
pogoji in po postopku, določenim s tem pravilnikom. 
(2) Če po sprejemu dijakov oziroma študentov višjih
strokovnih šol ostanejo še prosta mesta, dijaški dom lahko sprejme študente
visokošolskih zavodov, ki jih razporedijo organi, pristojni za sprejem v
študentske domove v visokošolskih središčih, v skladu s predpisi o sprejemanju
študentov v študentske domove. Pogoji bivanja in način uresničevanja pravic in
obveznosti študentov visokošolskih zavodov se uredijo z domskimi pravili v
skladu s predpisi, ki veljajo za bivanje v študentskih domovih. 
(3) Za druge osebe, ki bivajo v dijaškem domu pod posebnimi
pogoji oziroma dnevno obiskujejo določene interesne dejavnosti ali druge
aktivnosti, se pogoji in pravila bivanja uredijo z domskimi pravili. 
(4) Če dijaški dom med šolskim letom v nezasedene
nastanitvene zmogljivosti nastani osebe, ki nimajo statusa dijaka oziroma
študenta, določi pogoje bivanja v skladu z domskimi pravili, tako da zagotovi
nemoteno bivanje in izvajanje pravic in obveznosti dijakov in študentov v
dijaškem domu v skladu s predpisi.
II. SPREJEM IN BIVANJE
A) Postopek sprejema v dijaški dom
3. člen
(razpisni postopek)
(1) Dijaški dom določi posebej za dijake in posebej za
študente višjih strokovnih šol (v nadaljnjem besedilu: študenti) število
prostih mest za sprejem novincev za naslednje šolsko oziroma študijsko leto in
si k temu pridobi soglasje ministra, pristojnega za dijaške domove (v
nadaljnjem besedilu: minister). 
(2) Ministrstvo, pristojno za dijaške domove (v nadaljnjem
besedilu: ministrstvo), javno objavi skupen razpis prostih mest v vseh dijaških
domovih sočasno z razpisom za vpis v srednje oziroma višje strokovne šole. V
tem razpisu se lahko objavijo tudi podatki o prostih mestih in pogojih sprejema
ter bivanja v zasebnih dijaških domovih. 
(3) Dijaški dom izvaja informativne dneve, na katerih
kandidate seznani s pogoji bivanja v njem, praviloma sočasno, kot jih izvajajo
šole. 
(4) Kandidati se prijavijo v roku, določenem z razpisom, v en
dijaški dom, v naslednjem roku lahko prijavo prenesejo v drug dijaški dom.
Kandidati se prijavijo na obrazcu, ki ga določi minister (v nadaljnjem
besedilu: prijavnica) in objavi na spletni strani ministrstva. 
(5) Dijaški dom lahko sprejme kandidata tudi zunaj rokov iz
prejšnjega odstavka, če ima prosto mesto.
4. člen
(postopek in merila izbire ob omejitvi sprejema)
(1) Če je prijav več, kot je prostih mest, se kandidati
izberejo na podlagi meril, ki jih na predlog skupnosti dijaških domov določi
minister. 
(2) Izbirni postopek izvaja komisija strokovnih delavcev, ki
jo imenuje ravnatelj. O izbiri odloči ravnatelj na predlog izbirne komisije.
5. člen
(postopek sprejema)
(1) Po izteku vpisnega postopka v srednje oziroma višje
strokovne šole (v nadaljnjem besedilu: šole) dijaški dom preveri, ali ima
prijavljeni kandidat status dijaka oziroma študenta. Podatek o statusu dijaka
oziroma študenta si pridobi neposredno od šole, ki jo je kandidat navedel na
prijavnici. Če kandidat ni sprejet oziroma se ni vpisal v šolo, ki jo je
navedel v prijavnici, mora v treh dneh po prejemu sklepa o sprejemu v šolo
sporočiti dijaškemu domu, v katero šolo se je vpisal. 
(2) Dijaški dom odloči o sprejemu kandidata v dijaški dom v
osmih dneh po končanem vpisnem postopku v šolo. 
(3) Kandidata se obvesti o sprejemu tako, da se mu vroči
sklep o sprejemu v dijaški dom najpozneje naslednji dan po opravljenem
sprejemnem postopku. Če ga kandidat ne prevzame v dijaškem domu v tem roku, se
mu ga najpozneje naslednji dan pošlje priporočeno po pošti. 
(4) V sklepu o sprejemu se za kandidate, ki niso sprejeti,
navedejo razlogi za nesprejem in možnost pritožbe zoper odločitev o izbiri. 
(5) Kandidatu, ki je sprejet v dijaški dom, se skupaj s
sklepom vroči oziroma pošlje v podpis tudi pogodba o bivanju v dijaškem domu (v
nadaljnjem besedilu: nastanitvena pogodba).
6. člen
(sklenitev nastanitvene pogodbe)
(1) Dijaški dom sklene nastanitveno pogodbo z vsakomer, kogar
sprejme v dijaški dom praviloma pred nastanitvijo. 
(2) Nastanitvena pogodba se sklene za obdobje trajanja
izobraževalnega oziroma študijskega programa, v katerega se je kandidat vpisal,
razen če se pogodbeni stranki ne sporazumeta o krajšem obdobju bivanja v
dijaškem domu. 
(3) Ne glede na prejšnji odstavek se s študenti visokošolskih
zavodov nastanitvena pogodba sklene pod pogoji, ki veljajo za njihovo bivanje v
študentskih domovih. 
(4) Nastanitvena pogodba se podpiše v 15 dneh po prejemu
sklepa o sprejemu v dijaški dom. Če kandidat v tem roku ne podpiše nastanitvene
pogodbe, se šteje, da ne želi bivati v dijaškem domu, v katerega je bil
sprejet, in se o tem izda ugotovitveni sklep. 
(5) Nastanitveno pogodbo za mladoletnega dijaka podpišejo
poleg njega še njegovi starši oziroma zakoniti zastopnik (v nadaljnjem
besedilu: starši) ali njihov pooblaščenec, za polnoletnega dijaka oziroma
študenta pa se poleg njih podpišejo še starši ali druga polnoletna zaposlena
oseba kot pogodbeni porok.
7. člen
(vsebina nastanitvene pogodbe)
(1) Z nastanitveno pogodbo se uredijo medsebojne pravice in
obveznosti, ki se nanašajo na pogoje bivanja v dijaškem domu, cena oskrbnine
oziroma drugih stroškov bivanja in način njenega plačevanja. 
(2) V nastanitveni pogodbi se lahko še: 
-       
določijo dnevi prisotnosti oziroma odsotnosti (med vikendom, prazniki,
šolskimi počitnicami in podobno) v skladu s šolskim oziroma študijskim
koledarjem, 
-       
uredi način sodelovanja s starši dijaka in njihova pooblastila dijaškemu
domu iz 26. člena tega pravilnika, 
-       
določi način uporabe osebnih stvari (na primer: računalnika in podobne
opreme v dijaškem domu) v skladu z domskimi pravili in 
-       
uredijo druge zadeve, ki so pomembne za bivanje v dijaškem domu. 
(3) Sestavni del nastanitvene pogodbe so lahko tudi druge
priloge, ki jih dijaški dom določi z domskimi pravili.
8. člen
(posebne prilagoditve pogojev bivanja)
(1) Kandidat s posebnimi potrebami ima pravico, da se zanj z
nastanitveno pogodbo uredijo posebni pogoji bivanja. 
(2) Na predlog kandidata se z nastanitveno pogodbo lahko
določijo posebni pogoji oziroma prilagoditve bivanja v dijaškem domu, ki
štejejo za nadstandardne storitve in se dodatno plačujejo. 
(3) Na predlog dijaka oziroma študenta, staršev ali
strokovnih služb dijaškega doma ali drugih pristojnih institucij lahko dijaški
dom sklene z dijakom in starši oziroma študentom poseben dogovor o načinu
izvajanja določenih medsebojnih pravic in obveznosti oziroma prilagoditvi
bivalnih pogojev, če bi s tem prispevali k večji učinkovitosti vzgojnega dela
oziroma posebnim potrebam dijaka oziroma študenta. 
(4) Dogovor iz prejšnjega odstavka se sklene v pisni obliki
in je sestavni del nastanitvene pogodbe.
B) Stroški bivanja v dijaškem domu
9. člen
(stroški bivanja)
Stroški bivanja v dijaškem domu se krijejo iz: 
-       
oskrbnine, 
-       
prihodkov iz državnega in občinskega proračuna za izvajanje vzgojno
izobraževalne dejavnosti v domu in investicijsko vzdrževanje ter 
-       
drugih virov.
10. člen
(oskrbnina)
(1) Z oskrbnino se krijejo stroški za prehrano in nastanitev
v dijaškem domu. 
(2) Dijaki in študenti plačujejo oskrbnino, ki se določi v
skladu z 11. členom tega pravilnika. Druge osebe, ki bivajo v dijaškem domu,
plačujejo ekonomsko oskrbnino, ki jo določi dijaški dom sam.
11. člen
(postopek določitve oskrbnine)
(1) Izhodiščno ceno oskrbnine določi minister na predlog
komisije za določanje oskrbnine v dijaških domovih (v nadaljnjem besedilu:
komisija za oskrbnino). 
(2) Komisijo za oskrbnino imenuje minister za štiri leta in
ima sedem članov: dva predstavnika skupnosti dijaških domov, tri predstavnike
strokovnih institucij s področja šolstva, zdravstva in socialnih zadev in dva
predstavnika ministrstva. Strokovno-tehnična opravila zanjo opravlja strokovna
služba ministrstva. 
(3) Komisija za oskrbnino oblikuje predlog izhodiščne cene
oskrbnine in predlog soglasja ministra k nadstandardni ceni oskrbnine. 
(4) Izhodiščna cena oskrbnine se določi na podlagi standardov
in normativov, določenih za posamezne stroške glede na strukturo stroškov
bivanja in prehrane v dijaškem domu. 
(5) Ceno oskrbnine določi svet dijaškega doma (standardna
oskrbnina) in lahko odstopa od izhodiščne cene največ za 10 odstotkov glede na
dejanske stroške. O tem dijaški dom obvesti ministrstvo. 
(6) Cena oskrbnine lahko iz utemeljenih razlogov odstopa od
izhodiščne cene tudi za več kot 10 odstotkov, če s tem soglaša minister
(nadstandardna oskrbnina). V tem primeru je treba v vlogi za soglasje
utemeljiti razliko in razloge za odstopanje od standardne cene oskrbnine.
12. člen
(plačevanje oskrbnine)
(1) Stroški nastanitve in prehrane se zaračunavajo za vse
dneve pouka v šolskem letu oziroma študijskih obveznosti v študijskem letu v
skladu s šolskim oziroma študijskim koledarjem in jih dijak oziroma študent
plačuje mesečno. 
(2) Mesečna oskrbnina se zmanjša za stroške nabavne vrednosti
živil za predvidene obroke prehrane za vse dni odsotnosti, če dijak oziroma
študent odsotnost napove vsaj dan prej, in sicer do ure, ki jo določi dijaški
dom z domskimi pravili. 
(3) Študent, ki se ne prehranjuje v dijaškem domu, plačuje le
stroške nastanitve.
C) Splošni pogoji bivanja v dijaškem domu
13. člen
(naloge dijaškega doma)
Naloge dijaškega doma so zlasti: 
-       
zagotavljati bivanje in vzgojo dijakov v času bivanja v njem v skladu s
standardi bivanja in vzgojnim programom, 
-       
določiti pogoje sprejema in bivanja, organiziranost in način dela in jih
predstaviti zainteresirani javnosti, 
-       
določiti domska pravila in 
-       
sodelovati s šolo, v kateri se dijak izobražuje, in starši dijaka.
14. člen
(domska pravila)
(1) Z domskimi pravili se uredijo zlasti: 
-       
pogoji bivanja v dijaškem domu, 
-       
način plačevanja oskrbnine, 
-       
hišni (domski) red, 
-       
pravice in dolžnosti ter disciplinska odgovornost študentov in drugih
oseb, ki bivajo v njem, 
-       
način zagotavljanja varnosti in zdravja pri izvajanju dejavnosti v
dijaškem domu, 
-       
merila in postopki podeljevanja nagrad in priznanj in 
-       
druge zadeve v skladu s tem pravilnikom in drugimi predpisi. 
(2) Domska pravila določi ravnatelj po predhodnem mnenju
vzgojiteljskega zbora. K delu domskih pravil, ki zadevajo posamezne stanovalce,
podajo predhodno mnenje dijaki oziroma študenti ali njihove skupnosti. K delu
domskih pravil, ki se nanašajo na dijake, poda predhodno mnenje tudi svet
staršev.
15. člen
(hišni red)
(1) V hišnem redu se posebej določijo pogoji in pravila za
dijake ter pogoji in pravila za študente in druge osebe, ki bivajo v dijaškem
domu. Če študentje in druge osebe bivajo v dijaškem domu sočasno z dijaki, se
hišni red prilagodi tako, da se podredi pravilom, ki veljajo za dijake. 
(2) Hišni red mora dijaški dom javno objaviti. Hišni red
vsebuje zlasti: 
-       
poslovni čas (čas prihodov, izhodov, obiskov in drugo), 
-       
urnik aktivnosti in obveznosti dijakov (učenje, obroki, počitek, dežurstvo,
druge dejavnosti, nočni čas), 
-       
pogoje in pravila v zvezi s prenočevanjem, odsotnostjo, zdravjem in
podobno, 
-       
sobni red (razpored in uporaba sob, oprema, čiščenje sob, obiski), 
-       
način obveščanja in sodelovanja bivajočih v zvezi z zadevami, ki se
nanašajo na njih, 
-       
varovanje objektov, način zagotavljanja zdravja, varnosti in zasebnosti
in 
-       
druge pogoje bivanja za druge osebe.
16. člen
(območje dijaškega doma)
(1) Območje dijaškega doma so vsi notranji in zunanji
prostori dijaškega doma (stavbni objekti, dvorišča, igrišča, zelenice, park in
podobno), s katerimi dijaški dom upravlja. 
(2) Opustitve ali dejanja, ki se v skladu s tem pravilnikom
obravnavajo kot kršitve pravil in dolžnosti, so tista, ki so se zgodila v
dijaškem domu, v okviru domske dejavnosti zunaj dijaškega doma ali med dijaki
oziroma študenti in drugimi bivajočimi v dijaškem domu ter osebjem dijaškega
doma.
17. člen
(ugotavljanje statusa med bivanjem)
(1) Dijak oziroma študent mora najpozneje naslednji dan po
izteku vpisnega roka v šolo sporočiti dijaškemu domu, ali se je vpisal v
naslednji letnik. O spremembah v zvezi z njegovim statusom, ki vplivajo na
njegovo pravico bivanja v dijaškem domu, je dolžan sproti obveščati dijaški
dom. 
(2) Dijaški dom lahko v času trajanja nastanitvene pogodbe sam
preverja ali ima dijak oziroma študent še status, na podlagi katerega ima
pravico bivati v dijaškem domu.
18. člen
(prenehanje bivanja v dijaškem domu)
(1) Dijaku oziroma študentu preneha pravica bivanja v
dijaškem domu z dnem izteka roka, določenega v nastanitveni pogodbi. 
(2) Če dijaku oziroma študentu preneha status dijaka oziroma
študenta v šoli pred iztekom roka iz prejšnjega odstavka, sočasno preneha
nastanitvena pogodba in se mora ta izseliti iz dijaškega doma najpozneje
naslednji dan po prenehanju statusa. 
(3) Če dijak oziroma študent želi pred iztekom pogodbenega
obdobja izstopiti iz dijaškega doma, mora to sporočiti vsaj 30 dni pred
nameravanim izstopom. Če mladoletni dijak želi izstopiti na lastno željo, mora
predložiti tudi pisno soglasje staršev. 
(4) Ne glede na prvi, drugi in tretji odstavek tega člena, se
lahko iz utemeljenih razlogov sporazumno določi drug datum prenehanja
nastanitvene pogodbe oziroma izstopa iz dijaškega doma. 
(5) Če je dijak oziroma študent izključen iz dijaškega doma,
se mora izseliti najpozneje naslednji dan po izvršljivosti sklepa o izključitvi
iz dijaškega doma. 
(6) Mladoletnega dijaka se ne sme izseliti iz dijaškega doma,
dokler starši ali druge pooblaščene osebe oziroma pristojni organi ne
zagotovijo njegovega prevzema oziroma spremstva. 
(7) Ob izstopu dijaški dom izda dijaku oziroma študentu
potrdilo o izstopu, ki vsebuje njegovo izjavo o izstopu in potrdilo dijaškega
doma o tem, ali je dijak oziroma študent vrnil prejeto domsko opremo in
poravnal druge obveznosti do dijaškega doma. 
(8) Prenehanje oziroma podaljšanje bivanja drugih oseb se
uredi z domskimi pravili v skladu s predpisi.
19. člen
(podaljšanje bivanja)
(1) Pogodba o bivanju v dijaškem domu se lahko na zahtevo
dijaka oziroma študenta podaljša za določen čas, če je to potrebno zaradi
opravljanja izpitov ali drugih obveznosti po izobraževalnem oziroma študijskem
programu, ne glede na to, ali se izobražujejo redno ali izredno. 
(2) Če je v dijaškem domu število prostih mest manjše, kot je
prijav za sprejem oziroma podaljšanje bivanja, v izbirnem postopku za sprejem
sodelujejo tudi kandidati iz prejšnjega odstavka.
III. VZGOJNA OBRAVNAVA DIJAKOV V DIJAŠKEM DOMU
A) Splošna vzgojna obravnava dijakov
20. člen
(načela vzgojne obravnave)
(1) Vzgojna obravnava dijakov v dijaškem domu poteka v okviru
celovite vzgojno-izobraževalne dejavnosti dijaškega doma v skladu s cilji in
načeli vzgojnega programa za dijaške domove. Vzgojna obravnava zajema izvajanje
vzgojnega programa in vzgojno ukrepanje v skladu s tem pravilnikom po načelu
največje koristi dijaka. 
(2) Vzgojitelj seznanja dijake s pravili, dolžnostmi in
prepovedmi, ki veljajo v dijaškem domu, in jih opozarja na možne posledice
kršitev. 
(3) Pri obravnavi vzgojne problematike v dijaškem domu
vzgojitelj sodeluje s starši dijaka, z domsko in šolsko svetovalno službo ter z
drugimi strokovnimi službami in osebami zunaj dijaškega doma.
21. člen
(vzgojne skupine)
(1) Vzgojno delo v okviru vzgojne skupine se organizira glede
na letnik in smer izobraževanja. 
(2) Vzgojno skupino vodi matični vzgojitelj, ki organizira
življenje in delo v skupini in je mentor skupine ter skrbi za njeno delovanje. 
(3) Dijaki vzgojne skupine izvolijo svoje predstavnike za
delo v vzgojni skupini in domski skupnosti v skladu z domskimi pravili in
pravili dijaške skupnosti.
22. člen
(organizirano delovanje dijakov)
(1) Dijaki se lahko organizirajo v domsko skupnost. Domska
skupnost deluje v skladu s svojimi avtonomnimi pravili in se praviloma sestaja
zunaj načrtovanih dejavnosti dijaškega doma. 
(2) Domska skupnost ima lahko mentorja, ki ga izmed
strokovnih delavcev na predlog dijakov imenuje ravnatelj. 
(3) Dijaški dom zagotovi osnovne pogoje za delo domske
skupnosti (prostor in potrebne informacije). 
(4) Vzgojiteljski zbor, svet staršev in svet dijaškega doma
vsaj enkrat letno obravnavajo predloge, mnenja in pobude domske skupnosti. O
svojih stališčih in odločitvah seznanijo dijake.
23. člen
(varstvo osebnih podatkov in zasebnosti dijakov)
(1) Pri izvajanju domske dejavnosti je dijaški dom dolžan
zagotavljati varovanje osebnih podatkov dijaka in njegovo zasebnost v skladu s
predpisi. 
(2) Strokovni delavci oziroma druge pooblaščene osebe lahko
pri neposrednem izvajanju svojih pristojnosti oziroma nalog v skladu z vzgojnim
programom oziroma drugimi dejavnosti doma vstopajo v sobo dijaka ob upoštevanju
dijakove zasebnosti. 
(3) Druge osebe oziroma obiskovalci lahko z vednostjo
vzgojitelja vstopijo v dijakovo sobo le, če to dijak sam dovoli. Če več dijakov
biva v isti sobi, morajo za vstop drugih oseb v sobo vsi soglašati.
24. člen
(sodelovanje s starši)
Dijaški dom ob začetku šolskega leta dijaka in njegove starše
seznani s pravili, ki se nanašajo na pravice in dolžnosti dijakov v času
bivanja v dijaškem domu. Sodelovanje s starši dijaka se izvaja v okviru
roditeljskih sestankov, z obveščanjem staršev prek njihovih predstavnikov v
svetu staršev in svetu zavoda, z neposrednim osebnim stikom, pisno ali po
telefonu ter na druge načine.
25. člen
(obveznosti staršev)
Starši so dolžni: 
-       
izvrševati sklenjeno pogodbo o bivanju dijaka v domu, 
-       
spremljati dijakovo bivanje in sodelovati pri vzgojni obravnavi, 
-       
obveščati dijaški dom o zadevah, ki so pomembne za vzgojno-izobraževalno
delo, dijakovo varnost in zdravje ter 
-       
aktivno sodelovati s strokovnimi delavci dijaškega doma.
26. člen
(pooblastila staršev)
(1) Starši dijaka lahko pooblastijo dijaški dom za: 
-       
sodelovanje s šolo pri izvajanju vzgojno-izobraževalnega dela, in sicer
za pridobivanje podatkov o uspehu dijaka v šoli oziroma vpogled v dokumente
šole, ki se nanašajo nanj, 
-       
obravnavo ali svetovanje domske svetovalne službe v primeru razvojnih
ali učnih težav, 
-       
udeležbo dijaka na ekskurzijah, prireditvah, športnih in drugih
tekmovanjih v organizaciji doma, 
-       
opravičevanje dijaka v primeru odsotnosti od pouka, 
-       
uresničevanje pravic dijaka na podlagi zdravstvenega zavarovanja, 
-       
zastopanje pravic dijaka pred državnimi in drugimi institucijami oziroma
organi v nujnih primerih, ko starši ne morejo biti prisotni in 
-       
pridobivanje in obdelavo osebnih podatkov, ki so nujni za zagotavljanje
zdravstvenega varstva dijaka in za izvajanje vzgojno-izobraževalne dejavnosti v
dijaškem domu. 
(2) Pooblastila iz druge in tretje alineje prejšnjega
odstavka si dijaški dom pridobi pred začetkom obravnave oziroma izvajanja
dejavnosti, druga pooblastila pa so lahko sestavni del nastanitvene pogodbe.
27. člen
(sodelovanje s šolo)
Dijaški dom ob začetku šolskega leta pisno obvesti šolo o
dijakih šole, ki bivajo v dijaškem domu. Sodelovanje s šolo se izvaja v okviru
roditeljskih sestankov, govorilnih ur, pisnega ali telefonskega obveščanja
pristojnih organov šole in na druge načine.
28. člen
(pohvale, priznanja in nagrajevanje)
(1) Dijaški dom lahko z domskimi pravili določi pogoje in
merila ter postopek izrekanja pohval, priznanj in podeljevanja nagrad dijakom,
ki se s svojim delom in vedenjem odlikujejo ter izkazujejo druge vrline oziroma
sposobnosti. 
(2) Pobude za pohvale, priznanja in nagrade lahko dajejo
dijak, vzgojna skupina, strokovni delavci dijaškega doma in drugi. 
(3) O podelitvi pohval, priznanj oziroma nagrad odločajo
strokovni delavci v skladu z domskimi pravili dijaškega doma.
B) Pravice in dolžnosti ter prepovedi
29. člen
(pravice dijakov)
Dijak ima v dijaškem domu pravico do: 
-       
uporabe sobe in opreme v sobi ter drugih pogojev bivanja, določenih v
skladu normativi in standardi bivanja v dijaškem domu ter domskimi pravili, 
-       
prehrane, učenja in prostega časa ter vzgojne obravnave, 
-       
zagotovitve zasebnosti in osebne varnosti, 
-       
uporabe materialnih sredstev, namenjenih vzgoji in izobraževanju, 
-       
nočnega počitka in miru ter drugih pogojev za učenje v skladu normativi
in standardi bivanja v dijaškem domu ter domskimi pravili, 
-       
delovanja pri organiziranih skupnih dejavnostih, 
-       
udeležbe in sodelovanja na vseh prireditvah in drugih aktivnostih, 
-       
prilagoditve pogojev bivanja glede na posebne potrebe, 
-       
pravočasne in objektivne informacije v zvezi z njim, 
-       
varnosti in zaščite pred vsemi oblikami nasilja in 
-       
spoštljive obravnave v skladu z zakonom, mednarodnimi predpisi o
človekovih in otrokovih pravicah, splošnimi pravili vedenja ter drugimi
civilizacijskimi vrednotami.
30. člen
(dolžnosti dijakov)
Dolžnosti dijakov v času bivanja v dijaškem domu so: 
-       
da upoštevajo določila tega pravilnika in domska pravila, 
-       
da redno in pravočasno obiskujejo učne ure in druge oblike
organiziranega dela v skladu z domskimi pravili, 
-       
da redno in pravočasno opravljajo svoje obveznosti, določene z domskimi
pravili, 
-       
da dijakov in delavcev dijaškega doma ne ovirajo in ne motijo pri delu, 
-       
da ravnajo v skladu z navodili in odločitvami vzgojiteljev in drugih
pristojnih organov dijaškega doma, 
-       
da skrbijo za lastno zdravje in varnost in ne ogrožajo zdravja in
varnosti ter telesne in duševne integritete drugih, 
-       
da upoštevajo navodila in pravila za zagotavljanje požarne varnosti in
zdravja pri dejavnostih, pri katerih sodelujejo, 
-       
da pri svojem ravnanju upoštevajo predpise, medsebojne pravice in
obveznosti ter spoštujejo splošna pravila vedenja in civilizacijske vrednote, 
-       
da se spoštljivo vedejo do dijakov, vzgojiteljev in drugih oseb, 
-       
da skrbijo za urejenost in snažnost sobe, dijaškega doma in domskega
okolja ter 
-       
da sooblikujejo ugled dijaškega doma in okolja, v katerem bivajo.
31. člen
(prepovedi)
V domu je prepovedano: 
-       
nasilno (verbalno, psihično, fizično ali spolno) vedenje, 
-       
izvajanje nasilnih načinov uvajanja novincev v dijaški dom, 
-       
prinašanje, posedovanje, ponujanje, prodajanje, omogočanje, uživanje
alkohola ali drugih drog, 
-       
kajenje, 
-       
prihajanje in prisotnost pod vplivom alkohola ali drugih drog, 
-       
prinašanje, posedovanje in uporaba predmetov in sredstev, ki lahko
ogrožajo varnost in zdravje ljudi in premoženja, 
-       
ogrožanje varnosti in zdravja drugih in svojega, 
-       
ogrožanje življenja živali in rastlin, 
-       
onesnaževanje oziroma uničevanje žive in nežive narave in 
-       
kakršnakoli druga dejanja oziroma opustitve, ki povzročajo škodo dijaku
ali drugim oziroma ogrožajo ljudi, naravo, okolje, stvari in premoženje.
C) Kršitve dolžnosti in prepovedi
32. člen
(odgovornost dijakov)
(1) Dijak je odgovoren za izpolnjevanje obveznosti in
odgovarja za kršitve dolžnosti, pravil in prepovedi, določenih s tem
pravilnikom in domskimi pravili. 
(2) Za storjene kršitve se lahko dijaku izrečejo vzgojni
ukrepi in določi povrnitev povzročene škode. 
(3) Kršitve pravil, dolžnosti in prepovedi oziroma opustitve
dolžnosti, določenih v skladu s tem pravilnikom, so lahko lažje, težje in
najtežje kršitve.
33. člen
(lažje kršitve)
Lažje kršitve so: 
-       
motenje bivanja oziroma drugih dejavnosti v dijaškem domu, 
-       
neprimerno ravnanje do dijakov oziroma delavcev v dijaškem domu, 
-       
prekoračitve oziroma neupoštevanje časovnih obveznosti oziroma drugih
pravil bivanja, določenih s hišnim redom doma (izhodov, prihodov, obiskov,
sobivanja, učnih ur), 
-       
kršitev prepovedi kajenja v prostorih dijaškega doma, 
-       
malomarno ravnanje z domsko opremo in napravami ter drugim premoženjem
dijaškega doma, bivajočih ali drugih oseb v dijaškem domu in 
-       
nedovoljena uporaba prostorov, opreme in naprav v dijaškem domu.
34. člen
(težje kršitve)
Težje kršitve so: 
-       
prihod v dijaški dom pod vplivom alkohola ali drog, 
-       
uživanje alkohola ali drog v dijaškem domu, 
-       
posedovanje alkohola ali drog v dijaškem domu, 
-       
posedovanje oziroma uporaba predmetov in sredstev, ki lahko ogrozijo
varnost ljudi in premoženja v dijaškem domu, 
-       
nedovoljena nočna odsotnost iz dijaškem doma, 
-       
nedovoljeno prenočevanje drugih oseb v sobi, 
-       
žaljiv odnos do dijakov ali delavcev dijaškega doma in drugih oseb, 
-       
izvajanje nasilnih načinov uvajanja novincev v dijaški dom, 
-       
neupoštevanje predpisov o varnosti in zdravju pri delu in o protipožarni
varnosti v dijaškem domu, 
-       
manjša tatvina, 
-       
ponarejanje dokumentov in 
-       
povzročitev manjše materialne škode na domskem premoženju, premoženju
prebivalcev dijaškega doma ali drugih oseb v dijaškem domu iz hude malomarnosti
ali namenoma.
35. člen
(najtežje kršitve)
Najtežje kršitve so: 
-       
nasilno izražanje nestrpnosti do različnosti ljudi, storjeno v dijaškem
domu ali zoper bivajoče v dijaškem domu, 
-       
verbalno, psihično, fizično in spolno nasilje v okviru doma ali zoper
bivajoče oziroma druge osebe v dijaškem domu, 
-       
prodajanje ali razpečevanje drog ali napeljevanje k uživanju drog v
okviru dijaškega doma oziroma med bivajočimi v dijaškem domu, 
-       
grožnje s sredstvi, ki lahko ogrozijo varnost ljudi in premoženja v
dijaškem domu oziroma med bivajočimi v dijaškem domu, in 
-       
povzročitev velike materialne škode na domskem premoženju, premoženju
prebivalcev dijaškega doma ali drugih oseb v dijaškem domu iz hude malomarnosti
ali namenoma.
Č) Postopek vzgojnega ukrepanja
36. člen
(splošna načela in pravila vzgojnega ukrepanja)
(1) Namen vzgojnega ukrepanja je, da se dijaku, ki je storil
kršitev, na podlagi individualne obravnave s konkretnimi vzgojnimi ukrepi
pomaga pri zavedanju o teži in posledicah storjene kršitve in spremembi
vedenja. Pri vzgojnem ukrepanju je treba dijaku zagotavljati uresničevanje
njegovih temeljnih pravic, varstvo osebnih podatkov in varstvo zasebnosti ter
osebno, duhovno in telesno integriteto. Ob tem je treba zagotoviti nemoteno
izvajanje dejavnosti v dijaškem domu. 
(2) Pri odločitvi o izbiri ukrepa mora vzgojitelj oziroma
drug pristojen organ upoštevati primernost in izvedljivost ukrepa ter
pretehtati njegove vzgojne in druge učinke. 
(3) O uvedbi in poteku postopka vzgojnega ukrepanja se vodi
pisna dokumentacija, ki vsebuje zlasti predlog za uvedbo postopka, zapisnik o
obravnavi, izjavo oziroma zagovor dijaka, odločitev o vzgojnem ukrepu in
njegovi izvršitvi, pritožbenem postopku in druge podatke, ki so nujni za
pravilno izvedbo tega postopka. 
(4) Vzgojno ukrepanje v skladu s tem pravilnikom izvajajo
organi dijaškega doma in sicer: vzgojitelj, oddelčni vzgojiteljski zbor in
vzgojiteljski zbor. Vzgojiteljski zbor sestavljajo vzgojitelji in drugi
strokovni delavci dijaškega doma. Če vzgojiteljski oziroma oddelčni
vzgojiteljski zbor sestavljajo manj kot trije strokovni delavci, ravnatelj
imenuje tričlansko komisijo, v kateri so še zunanji strokovni delavci, ki
izvaja pristojnosti vzgojiteljskega oziroma oddelčnega vzgojiteljskega zbora. 
(5) Če sta šola in dijaški dom v sestavi istega zavoda, se
pristojni organi dogovorijo o načinu izvedbe postopka vzgojnega ukrepanja.
37. člen
(uvedba in vodenje postopka)
(1) Postopek vzgojnega ukrepanja za lažje kršitve uvede in
vodi vzgojitelj, za težje in najtežje kršitve pa ravnatelj oziroma strokovni
delavec, ki ga pooblasti ravnatelj. 
(2) Vzgojitelj odloča o vzgojnem ukrepu za lažjo kršitev,
oddelčni vzgojiteljski zbor o ukrepu za težjo kršitev, vzgojiteljski zbor pa o
ukrepu za najtežjo kršitev.
38. člen
(vzgojni ukrepi)
(1) Za kršitve, določene s tem pravilnikom, se dijaku lahko
izrečejo vzgojni ukrepi, določeni s tem pravilnikom. 
(2) Vzgojni ukrepi so: opomin, ukor in izključitev iz doma. 
(3) Vzgojni ukrepi so lahko tudi alternativni, in sicer: 
-       
pobotanje oziroma poravnava konflikta, 
-       
poprava škodljivih posledic dijakovega ravnanja, 
-       
izvršitev nekega neobveznega dobrega dela oziroma naloge, 
-       
izvršitev nalog in obveznosti zunaj načrtovanega časa.
39. člen
(postopnost izrekanja vzgojnih ukrepov)
(1) Vzgojni ukrepi se praviloma stopnjujejo tako, da se za
prvič storjeno kršitev izreče milejši ukrep, za nadaljevanje istovrstnih ali
težjih kršitev pa se lahko izrečejo strožji ukrepi. 
(2) Alternativni vzgojni ukrepi se lahko izrečejo za vsako
kršitev namesto vzgojnih ukrepov iz drugega odstavka prejšnjega člena. 
(3) Opomin se lahko izreče za storjeno lažjo kršitev ali za
več lažjih kršitev. 
(4) Ukor se lahko izreče za več storjenih lažjih kršitev,
težjo kršitev oziroma več težjih kršitev ter najtežje kršitve. Ukor je po
načelu postopnosti lahko: ukor vzgojitelja, ukor oddelčnega vzgojiteljskega
zbora in ukor vzgojiteljskega zbora. 
(5) Izključitev iz dijaškega doma se lahko izreče za storjene
najtežje kršitve. 
(6) Ukrep izključitve se lahko po načelu postopnosti izreče
tudi pogojno, s tem da se njegova izvršitev odloži za določen čas, vendar
največ za eno leto. Če dijak med trajanjem pogojne izključitve ponovno stori
težjo ali najtežjo kršitev, se pogojna izključitev prekliče in se dijaku izreče
ukrep izključitve.
40. člen
(zagovor dijaka)
(1) Dijak mora imeti možnost svoje dejanje obrazložiti in
opisati vse okoliščine, ki so vplivale na dogodek oziroma stanje, ki je predmet
obravnave. Lahko se zagovarja sam, lahko pa ga zastopa druga oseba, ki jo sam
izbere. Pred izrekom vzgojnega ukrepa lahko dijak poleg ustnega zagovora poda
tudi pisni zagovor. Pisni zagovor dijak predloži najpozneje pet dni po ustnem
zagovoru. 
(2) Če iz okoliščin primera izhaja, da je storjena težja ali
najtežja kršitev, je treba o tem seznaniti starše in pridobiti njihovo mnenje.
Starše se pozove, da se udeležijo ustnega pogovora z dijakom. Vzgojitelj
oziroma ravnatelj lahko opravi pogovor brez prisotnosti staršev, če so ti
nedosegljivi ali če pogovor izrecno odklonijo. V tem primeru mora pri pogovoru
sodelovati strokovni delavec (vzgojitelj, svetovalni delavec) dijaškega doma,
ki ga izbere dijak.
41. člen
(merila in pogoji izbire vzgojnega ukrepa)
(1) Pri izbiri vzgojnega ukrepa je treba upoštevati težo
kršitve, dijakovo odgovornost zanjo ter njegovo osebnostno zrelost, nagibe,
zaradi katerih je storil dejanje, okoliščine, v katerih je bilo dejanje
storjeno, postopnost in možne posledice ukrepa ter druge okoliščine, pomembne
za izrek ukrepa. 
(2) Pisno mnenje v zvezi z izrekanjem vzgojnega ukrepa lahko
podajo strokovni delavci in člani vzgojne skupine oziroma domske skupnosti
dijakov. Za najtežje kršitve pa je poleg pisnega mnenja dijakovega vzgojitelja
potrebno še mnenje svetovalne službe oziroma drugega strokovnega delavca. 
(3) V postopku obravnave dijaka, organ, pristojen za vodenje
postopka, pred odločitvijo o vzgojnem ukrepu oceni ali dijak potrebuje posebno
strokovno pomoč oziroma svetovanje in v skladu s tem izbere ustrezen način
obravnave dijaka. V tem primeru pristojni organ lahko odloči, da sploh ne
izreče vzgojnega ukrepa oziroma ga ne izvrši.
42. člen
(način odločanja)
(1) Vzgojiteljski zbor in oddelčni vzgojiteljski zbor sprejemata
odločitve o ukrepih z večino glasov vseh članov. 
(2) Ukrep izključitve dijaka sprejme vzgojiteljski zbor z
dvotretjinsko večino glasov vseh članov. Člani vzgojiteljskega zbora glasujejo
o ukrepu izključitve s tajnim glasovanjem. 
(3) Ukrep se dijaku izreče ustno praviloma takoj oziroma
najpozneje v osmih dneh po zaključku obravnave. 
(4) O izrečenem ukrepu iz drugega odstavka 38. člena tega
pravilnika se dijaku izda sklep, ki mora vsebovati izrek ukrepa, obrazložitev
odločitve o ukrepu in pouk o pravnem sredstvu. Sklep o ukrepu se vroči dijaku
in njegovim staršem v roku iz prejšnjega odstavka.
43. člen
(soglasje dijaka k alternativnemu vzgojnemu ukrepu)
(1) Če se pristojni organ odloči, da dijaku izreče
alternativni vzgojni ukrep, ga o tem seznani in če se dijak s tem strinja, se
tak ukrep izvrši, tako da se z dijakom predhodno dogovori o načinu in času
izvršitve. Dijak mora dati soglasje k predlogu alternativnega vzgojnega ukrepa
najpozneje v 24 urah od takrat, ko se ga z njim seznani. 
(2) V dokumentaciji o vodenju postopka vzgojnega ukrepanja se
evidentira soglasje dijaka oziroma obrazložitev njegove odločitve, če ne
soglaša s predlaganim alternativnim ukrepom. Dijak izrazi soglasje oziroma
nesoglasje s predlaganim alternativnim vzgojnim ukrepom s podpisom izjave v
zapisniku o vzgojnem ukrepanju. 
Dijaku se vroči en izvod podpisanega
zapisnika o vzgojnem ukrepanju.
44. člen
(zastaralni rok kršitev)
(1) Začetek postopka vzgojnega ukrepanja za lažje in težje
kršitve zastara v treh mesecih od dneva, ko se je izvedelo za kršitev in
dijaka, ki jo je storil, oziroma v šestih mesecih od dneva, ko je bila kršitev
storjena. 
(2) Za najtežje kršitve pa se zastaralni rok iz prejšnjega
odstavka izteče z dnem, ko dijak preneha bivati v dijaškem domu.
D) Izvrševanje vzgojnih ukrepov
45. člen
(izvršitev ukrepa)
(1) Vzgojni ukrep se izvrši po dokončnosti postopka. 
(2) Če zoper sklep o izreku ukrepa dijak ni vložil pritožbe,
je ta dokončen po izteku roka za pritožbo. 
(3) V sklepu o izključitvi dijaka je treba navesti, s katerim
dnem se ta lahko izvrši. Dijak, ki mu je bil izrečen ukrep izključitve in nima
ustreznih pogojev bivanja, lahko zaradi šolskih obveznosti izjemoma biva v
dijaškem domu, dokler si ne uredi novega prebivališča vendar največ pet šolskih
dni. Če se dijak v tem roku ne izseli iz dijaškega doma, se o tem obvesti
pristojni center za socialno delo. 
(4) V primeru izključitve dijaški dom nudi dijaku pomoč pri
vključitvi v drug dijaški dom oziroma pri nadaljevanju izobraževanja.
46. člen
(sprememba oziroma neizvršitev ukrepa)
(1) Če se po izrečenem vzgojnem ukrepu ugotovi, da je bila v
postopku vzgojnega ukrepanja storjena napaka ali da je bil vzgojni ukrep
izrečen neutemeljeno, mora pristojni organ, ki je postopek vodil, ne glede na
to ali je podana pritožba ali ne, napako popraviti ali vzgojni ukrep spremeniti
ali odpraviti in o tem seznaniti dijaka in vse, ki so bili seznanjeni s tem
postopkom vzgojnega ukrepanja. 
(2) Ravnatelj lahko zaradi kršitev v postopku vzgojnega
ukrepanja ali iz drugih utemeljenih razlogov zadrži izvršitev kateregakoli
vzgojnega ukrepa. V tem primeru določi rok za odpravo kršitev postopka oziroma
odloči, da se postopek ponovi ali ustavi.
47. člen
(trajanje in izbris vzgojnega ukrepa)
(1) Vzgojni ukrep velja eno leto, razen izključitve iz
dijaškega doma, ki se praviloma izreče do konca šolskega leta, največ pa še za
naslednje šolsko leto. 
(2) Vzgojni ukrep se po izteku roka iz prejšnjega odstavka
izbriše. Če se pred iztekom tega roka ugotovi, da je izrečeni ukrep dosegel
svoj namen, lahko organ, ki je ukrep izrekel, izda sklep o predčasnem izbrisu
vzgojnega ukrepa. Izbrisani ukrep se šteje za neizrečenega. 
(3) Če je dijak izključen iz dijaškega doma, ga je ta po
preteku časa, za katerega je bil izključen, dolžan ponovno sprejeti pod enakimi
pogoji, ki veljajo za ostale dijake.
48. člen
(odškodninska odgovornost)
Dijak in študent ter druge osebe so odgovorne za škodo, ki jo
povzročijo v dijaškem domu v skladu s predpisi o odškodninski odgovornosti.
Obseg škode in odgovornost za njo ugotovi komisija, ki jo imenuje ravnatelj, če
ni z drugimi predpisi določeno drugače.
IV. POSTOPEK VARSTVA PRAVIC
49. člen
(pritožba)
(1) Dijak oziroma študent lahko poda zahtevo za varstvo
pravic (v nadaljnjem besedilu: pritožba), če meni, da so odločitve v zvezi s
sprejemom, bivanjem, plačevanjem oskrbnine, vzgojnim ukrepanjem in v drugih
primerih v nasprotju z določbami zakona, tega pravilnika, nastanitvene pogodbe
in domskih pravil oziroma če so kako drugače neutemeljene oziroma nepravilne. 
(2) Pritožba se lahko poda na zapisnik pri ravnatelju oziroma
se pošlje po pošti ali po elektronskih sredstvih komuniciranja v osmih dneh po
prejetju odločitve oziroma po tem, ko se je izvedelo za kršitev.
50. člen
(pritožbeni organi)
(1) O pritožbi v zvezi z odločitvijo o sprejemu oziroma
izključitvi iz dijaškega doma odloča svet dijaškega doma, o vseh drugih
pritožbah pa komisija za varstvo pravic (v nadaljnjem besedilu: pritožbena
komisija). 
(2) Pritožbena komisija ima tri člane, od katerih vsaj eden
ni strokovni delavec tega dijaškega doma. Člane in predsednika pritožbene
komisije ter njihove namestnike imenuje svet dijaškega doma na predlog
ravnatelja. 
(3) Mandat pritožbene komisije traja eno leto, od 1. oktobra
do 30. septembra naslednjega leta. Ista oseba je lahko imenovana za člana
pritožbene komisije večkrat. 
(4) Če je član pritožbene komisije odločal o isti zadevi na
prvi stopnji, ga je treba v tem pritožbenem postopku izločiti. O izločitvi
člana odloči predsednik pritožbene komisije, o izločitvi predsednika pritožbene
komisije pa svet dijaškega doma.
51. člen
(postopek odločanja)
(1) Pritožbeni organ mora odločiti o pritožbi najpozneje v
petnajstih dneh po vložitvi pritožbe. Sprejeta je odločitev, za katero je
glasovala večina vseh članov organa. Svet dijaškega doma odloča s tajnim
glasovanjem. Odločitev sveta oziroma pritožbene komisije je dokončna. 
(2) Pritožbeni organ lahko potrdi odločitev prvostopenjskega
organa in pritožbo kot neutemeljeno zavrne ali pa pritožbi ugodi in odpravi
odločitev prvostopenjskega organa ter sam odloči o zadevi, ki je predmet
pritožbe. 
(3) Kadar odloča o pritožbi svet šole, lahko imenuje najmanj
tričlansko komisijo, ki izvede ugotovitveni postopek in mu predlaga odločitev v
zvezi s pritožbo. 
(4) Odločitev pristojnega organa se lahko izvrši z dnem
dokončnosti izdanega sklepa, če s sklepom ni določen poznejši rok izvršitve. 
(5) Zoper odločitev sveta dijaškega doma o pritožbi je možno
sprožiti upravni spor.
V. DOKUMENTACIJA V DIJAŠKEM DOMU
52. člen
(domska dokumentacija)
(1) Domsko dokumentacijo sestavljajo: 
-       
evidence, predpisane z zakonom, 
-       
dokumenti o vzgojni obravnavi dijaka v dijaškem domu in 
-       
splošna dokumentacija dijaškega doma. 
(2) Dijaški dom vodi domsko dokumentacijo v zvezi z: 
-       
izvajanjem postopka sprejema in bivanja v dijaškem domu, 
-       
izvajanjem vzgojnega programa za dijaške domove, 
-       
izvajanjem postopka vzgojnega ukrepanja in 
-       
drugim delom strokovnih delavcev in organov dijaškega doma.
53. člen
(evidence)
Dijaški dom vodi naslednje evidence: 
-       
evidenco o prijavljenih kandidatih za sprejem, ki vsebuje osebno ime
kandidata, spol, datum, kraj, občino in državo rojstva, EMŠO, naslov stalnega
in začasnega prebivališča, državljanstvo, predhodno pridobljeno izobrazbo in
šolo, v katero se je prijavil k vpisu oziroma je vpisan; 
-       
evidenco o sprejetih kandidatih, ki poleg podatkov iz prejšnje alineje
vsebuje še podatke o njihovi razporeditvi (v sobe, skupine in oddelke),
veljavnosti nastanitvene pogodbe (sklenitev pogodbe, čas prihoda, čas in razlog
izstopa) ter podatke o starših dijaka oziroma poroka nastanitvene pogodbe
(osebno ime, EMŠO, davčno številko in naslov stalnega oziroma začasnega
prebivališča ter druge kontaktne podatke, ki jih sami dajo); 
-       
osebni list dijaka, ki vsebuje poleg podatkov iz prve in druge alineje
tega člena še podatke v zvezi z izobraževanjem v času bivanja v dijaškem domu
(šola, letnik, program) in vzgojno obravnavo dijaka (vzgojna skupina, interesne
dejavnosti, dosežki, pohvale, nagrade, priznanja in drugo).
54. člen
(dokumenti v zvezi z bivanjem v dijaškem domu)
(1) Za uveljavljanje pravic v dijaškem domu oziroma po drugih
predpisih izdaja dijaški dom naslednje dokumente: 
-       
sklep o sprejemu v dijaški dom, ki ga izda kandidatu, ki se je prijavil
za sprejem v dijaški dom; 
-       
potrdilo o bivanju v dijaškem domu, ki ga izda vsakomur, kdor je sprejet
in biva v dijaškem domu, vsakokrat, kadar ga ta potrebuje zaradi uveljavljanja
pravic po drugih predpisih; 
-       
potrdilo o izstopu iz dijaškega doma, ki ga izda vsakomur ob izstopu
oziroma prenehanju bivanja v dijaškem domu. 
(2) Dijaški dom lahko izda poleg ali namesto dokumenta iz
druge alineje prejšnjega odstavka poseben dokument, s katerim se dokazuje
pravica bivanja v dijaškem domu (dijaško izkaznico ali drug identifikacijski
dokument).
55. člen
(dokumentacija organov dijaškega doma)
Organi dijaškega doma oziroma strokovni delavci dokumentirajo
svoje delo v naslednjih oblikah: 
-       
v zapisnikih sej vzgojiteljskega zbora, oddelčnega vzgojiteljskega zbora
in strokovnega aktiva, sveta staršev in sveta dijaškega doma, ki jih ti vodijo
o poteku svojih sej, dnevnem redu in obravnavani problematiki ter sprejetih
odločitvah, in 
-       
v dnevniku dela, ki ga vodi posamezen vzgojitelj o načrtu in poteku
vzgojnega dela in vsebuje: načrt vzgojiteljevega dela, delo z vzgojno skupino
in interesne dejavnosti, urnik vzgojitelja, evidence vzgojnega dela in druge
podatke o dnevnem dogajanju, problematiki in aktivnostih v zvezi z dijaki v
vzgojni skupini.
56. člen
(splošni dokumenti dijaškega doma)
Dijaški dom dokumentira izvajanje dejavnosti in druge splošne
dogodke z naslednjimi splošnimi dokumenti: 
-       
z letnim delovnim načrtom, ki vsebuje obseg in vsebino dela po vzgojnem
programu, načrt sprejema v dijaški dom, razporeditev dijakov po skupinah, načrt
strokovnega izpopolnjevanja vzgojiteljev in drugih strokovnih delavcev, načrt
sodelovanja s starši dijakov, šolami, drugimi dijaškimi domovi, društvi,
združenji in drugimi institucijami ter druge naloge; 
-       
z letnim poročilom o delu dijaškega doma, ki ga sprejme svet dijaškega
doma v skladu s predpisi, in 
-       
v domski kroniki, v kateri dijaški dom beleži vsa pomembna dogajanja v
zvezi s svojo dejavnostjo.
57. člen
(varovanje osebnih podatkov pri vodenju domske
dokumentacije)
(1) Dijaški dom mora ravnati z domsko dokumentacijo v skladu
s predpisi o varstvu osebnih podatkov in o varstvu dokumentarnega in arhivskega
gradiva. 
(2) Za domsko dokumentacijo se smiselno uporabljajo določbe
pravilnika o šolski dokumentaciji v srednješolskem izobraževanju, če s tem
pravilnikom ni posebej urejeno. 
(3) Dijaški dom z internim aktom o varovanju osebnih podatkov
določi način in ukrepe za varovanje osebnih podatkov ter osebe, pooblaščene za
izvajanje teh ukrepov.
58. člen
(hranjenje domske dokumentacije)
(1) Dijaški dom trajno hrani: 
-       
evidence iz 53. člena tega pravilnika in 
-       
domsko kroniko. 
(2) Dijaški dom hrani 10 let od nastanka zapisnike sej sveta
dijaškega doma in vzgojiteljskega zbora, letne delovne načrte in letna
poročila. Zapisnike sej vzgojiteljskega strokovnega aktiva, sveta staršev in
dnevnik dela vzgojitelja pa hrani 5 let od nastanka posameznega dokumenta. 
(3) Dokumenti o postopku vzgojnega ukrepanja iz tretjega
odstavka 36. člena tega pravilnika se hranijo še tri mesece po izbrisu
izrečenega ukrepa, če pa ukrep ni izrečen ali izvršen, se ti dokumenti hranijo
še šest mesecev po dokončnosti postopka. 
(4) Dokumenti, iz katerih so zbrani oziroma vpisani podatki v
uradne evidence (prijavnice, dokazila, zapisi, poročila in podobno), se hranijo
še leto dni po vpisu podatkov v evidence, če s tem pravilnikom niso za posamezne
dokumente določeni drugi roki hranjenja. 
(5) Dokazne listine o izpolnjevanju pogojev za sprejem v
dijaški dom se kandidatu vrnejo najpozneje v treh mesecih po dokončnosti
sprejemnega postopka v dijaškem domu. 
(6) Ne glede na določbo prejšnjega odstavka, se dokumenti o
zadevah, o katerih tečejo upravni oziroma sodni postopki, hranijo še eno leto
po pravnomočnosti postopka. 
(7) Dokumenti organov dijaškega doma in splošni dokumenti
dijaškega doma, ki so arhivskega značaja, se odbirajo in hranijo v skladu s
predpisi o arhivskem gradivu. 
(8) Drugi dokumenti, ki nimajo značaja arhivskega gradiva
oziroma se podatki v njih ne vpisujejo v predpisane evidence, se hranijo leto
dni po njihovem nastanku, če s tem pravilnikom in z drugimi predpisi ni
določeno drugače.
VI. PREHODNA IN KONČNI DOLOČBI
59. člen
(uskladitev dokumentov in postopkov)
(1) Nastanitvene pogodbe, ki so bile sklenjene pred
uveljavitvijo tega pravilnika, se uskladijo z določbami tega pravilnika v
šestih mesecih po njegovi uveljavitvi. 
(2) Domska pravila in druga dokumentacija dijaškega doma se
uskladi z določbami tega pravilnika do začetka šolskega leta 2007/2008. 
(3) Določbe dokumentov iz prvega in drugega odstavka tega
člena, ki so v nasprotju s tem pravilnikom, se v postopku odločanja o pravicah
in obveznostih dijaka oziroma študenta v dijaškem domu ne uporabljajo. 
(4) Postopki, ki so se začeli voditi pred uveljavitvijo tega
pravilnika, se nadaljujejo v skladu s tem pravilnikom.
60. člen
(prenehanje veljavnosti oziroma uporabe drugih pravilnikov)
(1) Z dnem uveljavitve tega pravilnika preneha veljati
Pravilnik o bivanju v dijaških domovih (Uradni list RS, št. 34/99). 
(2) Z dnem uveljavitve tega pravilnika se za dijaške domove
prenehata uporabljati Pravilnik o šolskem redu v srednjih šolah (Uradni list
RS, št. 82/04) in Pravilnik o šolski dokumentaciji v srednješolskem
izobraževanju (Uradni list RS, št. 96/99 in 108/99).
61. člen
(uveljavitev pravilnika)
Ta pravilnik začne veljati naslednji dan po objavi v Uradnem
listu Republike Slovenije.
Št. 011-03-35/2005
Ljubljana, dne 13. septembra 2006
EVA 2005-3311-0049
dr. Milan Zver l.r. 
Minister 
za šolstvo in šport