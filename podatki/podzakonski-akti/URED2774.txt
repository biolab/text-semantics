1. člen
Ta uredba določa ukrep podpore kmetijske dejavnosti v obliki
izravnalnih plačil za območja z omejenimi možnostmi za kmetijsko dejavnost v
letu 2003.
2. člen
Namen ukrepa je izravnava stroškov pridelave zaradi težjih pridelovalnih
razmer, s ciljem ustvarjanja pogojev za kmetovanje in zagotavljanja primerne
obdelanosti kmetijskih zemljišč na območjih z omejenimi možnostmi za kmetijsko
pridelavo.
3. člen
Do izravnalnih plačil so upravičena kmetijska gospodarstva (KMG),
katerih zemljišča se nahajajo v:
-       
hribovskih in gorskih območjih,
-       
drugih območjih z omejenimi možnostmi za kmetijsko dejavnost,
-       
območjih s posebnimi naravnimi omejitvami na podlagi seznama območij z
omejenimi možnostmi za kmetijsko dejavnost.
4. člen
V prehodnem obdobju do leta 2006 se izravnalna plačila v
okviru območij iz 3. člena te uredbe določijo glede na podatke elaborata
»Območja z omejenimi naravnimi dejavniki za kmetijstvo v Republiki Sloveniji«,
potrjenega v skladu s 110. členom zakona o kmetijskih zemljiščih (Uradni list
RS, št. 59/96, 31/98, 1/99, 54/00, 68/00, 27/02, 58/02, 67/02 in 110/02) po
stanju na dan 15. 2. 2003 tako, da višina izravnalnega plačila na hektar
površin kmetijskih zemljišč v rabi znaša za KMG:
-       
gorsko višinska 19.000 SIT/ha,
-       
strma 18.500 SIT/ha,
-       
gričevnato hribovita 13.500 SIT/ha,
-       
kraška 15.500 SIT/ha,
-       
druga 12.500 SIT/ha.
Za KMG, ki v elaborat niso vključena, njihova zemljišča pa so
razvrščena v seznam območij iz 3. člena, znaša plačilo 6.000 SIT/ha.
Za planine se upošteva višina izplačil, kot velja za gorsko višinska
KMG.
Za planino se šteje kmetijsko gospodarstvo, kot je določeno v
Slovenskem kmetijskem okoljskem programu.
5. člen
Nosilec kmetijskega gospodarstva lahko pridobi izravnalno plačilo
za površine, za katere vlaga zahtevek, pod naslednjimi pogoji:
a)    
najmanjša skupna površina na kmetijsko gospodarstvo, za katero je mogoče
pridobiti neposredno plačilo, je 1 ha;
b)    
nosilec se obveže, da bo opravljal svojo kmetijsko dejavnost na območju
z omejenimi možnostmi za kmetijsko dejavnost še najmanj pet let od prejema
izravnalnega plačila za ta namen;
c)    
nosilec se obveže, da bo kmetijska zemljišča, za katere vlaga zahtevek,
obdeloval kot dober gospodar v smislu Uredbe o podrobnejših merilih za presojo,
ali obdelovalec ravna kot dober gospodar (Uradni list RS, št. 81/02);
d)    
nosilec lahko uveljavlja izravnalna plačila za vsa kmetijska zemljišča v
rabi, razen za vinograde in za zemljišča v zaraščanju, razen kadar v tekočem
letu na tem zemljišču izvaja in uveljavlja ukrep »odpravljanje zaraščanja«.
Nosilci lahko uveljavljajo izravnalna plačila na površino le za
zemljišča na območju Republike Slovenije.
6. člen
Način vlaganja vlog, postopek za obravnavo in odločanje o
zahtevkih, nadzor ter druga vprašanja postopka in način dodeljevanja sredstev
se določi v predpisu, ki ureja izvedbo kmetijske politike za leto 2003.
7. člen
Za ukrep izravnalnih plačil za območja z omejenimi možnostmi za
kmetijsko dejavnost so v proračunu Republike Slovenije na postavki “5850”
namenjena sredstva v višini do 4.862.500.000 SIT.
Če višina zahtevkov za ta ukrep preseže obseg sredstev iz prejšnjega
odstavka, lahko Vlada Republike Slovenije na predlog ministra, pristojnega za
kmetijstvo, višino izravnalnih plačil na enoto površine sorazmerno zniža.
8. člen
Ta uredba začne veljati naslednji dan po objavi v Uradnem listu
Republike Slovenije.
Št. 407-05/2001-3
Ljubljana, dne 6. marca 2003.
Vlada Republike Slovenije
mag. Anton Rop l. r.
Predsednik