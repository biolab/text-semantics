1. člen
(vsebina pravilnika)
(1) Za izvedbo Uredbe Evropskega
parlamenta in Sveta (ES) št. 998/2003 z dne 26. maja 2003 o zahtevah v
zvezi z zdravstvenim varstvom živali, ki se uporabljajo za netrgovske premike
hišnih živali in o spremembi Direktive Sveta 92/65/EGS (UL L 146 z dne
13. 6. 2003, str. 1), zadnjič spremenjeno z Uredbo Komisije (ES) št.
245/2007 z dne 8. marca 2007 o spremembi in prilagoditvi Priloge II k
Uredbi (ES) št. 998/2003 Evropskega parlamenta in Sveta glede Bolgarije,
Romunije in Malezije (Besedilo velja za EGP) (UL L št. 73 z dne 13. 3.
2007, str. 9) (v nadaljnjem besedilu: Uredba), in Odločbe Komisije
2003/803/ES z dne 26. novembra 2003 o določitvi vzorca potnega lista za
premike psov, mačk in belih dihurjev znotraj Skupnosti (notificirano pod dokumentarno
številko K(2003) 4359) besedilo velja za EGP (UL L št. 312 z dne 27. 11.
2003, str. 1) (v nadaljnjem besedilu: Odločba) ta pravilnik določa veterinarske
pogoje za nekomercialne premike hišnih živali, postopke, ki se uporabljajo za
nadzor teh premikov, ter model potnega lista, ki spremlja hišne živali.
(2) Glede pogojev iz prejšnjega
odstavka se uporabljajo:
-      
Uredba in Odločba,
-      
ta pravilnik,
-      
pravilnik, ki ureja veterinarske pogoje za promet in trgovanje na
teritoriju EU in uvoz iz tretjih držav živali, živalskega semena, jajčnih celic
in zarodkov, za katere pogoji niso določeni v drugih veterinarskih predpisih,
ter za promet in trgovanje z živalmi domačih vrst, ki se gojijo v živalskih vrtovih.
(3) Določbe tega pravilnika, ki se
nanašajo na nekomercialne premike hišnih živali med državami članicami, veljajo
tudi za nekomercialne premike hišnih živali na ozemlju Republike Slovenije (v
nadaljnjem besedilu: RS).
2. člen
(pomen izrazov)
Za potrebe tega pravilnika imajo izrazi,
uporabljeni v Uredbi, naslednji pomen:
1.    
pristojni organ za izvajanje Uredbe v RS je Veterinarska uprava RS (v
nadaljnjem besedilu: VURS), če s tem pravilnikom ni določeno drugače;
2.    
pooblaščeni veterinar je veterinar veterinarske organizacije s koncesijo
za izvajanje ukrepov preprečevanja in zatiranja živalskih bolezni (v nadaljnjem
besedilu: veterinar).
3. člen
(označitev in registracija psov)
(1) Psi morajo biti vpisani v
Centralni register psov, ki ga vodi VURS (v nadaljnjem besedilu: CRP).
(2) Psi morajo biti označeni z
mikročipom, kar mora biti vpisano v potni list.
4. člen
(5. člen Uredbe)
(1) Pod pogoji iz drugega odstavka
5. člena Uredbe je dovoljen nekomercialni premik živali, navedenih v delih
A in B Priloge I, Uredbe med državami članicami in tretjimi državami,
navedenimi v delih A, B1 in B2 Priloge II Uredbe, za živali ki so stare manj
kot tri mesece in necepljene, če jih spremlja potni list in so bile na kraju
skotitve brez stikov z divjimi živalmi, ki bi lahko bile izpostavljene okužbi,
ali če so v spremstvu mater, pri katerih še sesajo.
(2) Nekomercialni premiki živali iz
prejšnjega odstavka niso dovoljeni iz ostalih tretjih držav.
(3) Če želi imetnik uveljaviti določbe
točke (b) 14. člena Uredbe za živali, ki vstopajo iz tretjih držav na teritorij
EU in ne izpolnjujejo pogojev za vstop, se živali štejejo kot sumljive na
steklino in se z njimi ravna v skladu s pravilnikom, ki določa ukrepe za
ugotavljanje, preprečevanje širjenja in zatiranje stekline – Rabies (Lyssa).
5. člen
(11. člen Uredbe)
(1) VURS na svoji spletni strani redno
objavlja informacije, navedene v 11. členu Uredbe, ki se nanašajo na nekomercialne
premike živali na teritoriju EU in na vstop oziroma ponoven vstop na teritorij
EU.
(2) O spremembah predpisov, ki se
nanašajo na nekomercialne premike živali glede vstopa oziroma ponovnega vstopa
na ozemlje EU, VURS redno obvešča Carinsko upravo Republike Slovenije (v
nadaljnjem besedilu: CURS).
6. člen
(12. člen Uredbe)
Preglede iz točke (a) 12. člena Uredbe
opravlja CURS, preglede iz točke (b) 12. člena Uredbe pa uradni
veterinarji na mejnih veterinarskih postajah.
7. člen
(potni list)
(1) Potni list je dokument, določen s
predpisi, ki urejajo veterinarstvo, in se izda ob označitvi in vpisu psa v CRP
iz 3. člena tega pravilnika. Ob označitvi psa je treba številko potnega
lista vpisati v CRP. Ob izgubi potnega lista se izda nadomestni potni list ter
se številko nadomestnega potnega lista vpiše v CRP. V primeru izgube potnega
lista se v CRP vpiše tudi številko izgubljenega potnega lista.
(2) Ob smrti psa mora imetnik psa
potni list vrniti najbližji veterinarski organizaciji s koncesijo.
(3) Veterinarske organizacije s
koncesijo vodijo podatke o izdanih potnih listih in mikročipih. Veterinarske
organizacije s koncesijo posredujejo podatke o številkah izdanih potnih listov
in mikročipov Veterinarski zbornici, ki o teh podatkih vodi evidenco za
posamezno veterinarsko organizacijo.
8. člen
(17. člen Uredbe)
(1) Oblika modela potnega lista mora
biti oblikovana v skladu z Odločbo. Dimenzija potnega lista je 100 x 152 mm. Model potnega lista je v Prilogi, ki je sestavni del tega pravilnika.
(2) Naslovnica potnega lista mora biti
v modri barvi (PANTONE REFLEX BLUE) z rumenimi zvezdami (PANTONE YELLOW) v
zgornji četrtini naslovnice v skladu s specifičnim evropskim emblemom. Na
naslovnici potnega lista morajo biti naslednji podatki:
a) 
besede "Evropska unija" in
"Republika Slovenija", ki morajo biti natisnjene z enakim tiskom;
b) 
natisnjena mora biti ISO koda države, ki ji
sledi individualna številka potnega lista. Individualna številka je sestavljena
iz dvomestne številke dobavitelja potnega lista, ki jo določi VURS, tej pa sledi
šestmestna zaporedna številka potnega lista.
(3) V potnem listu mora biti
upoštevano zaporedje naslovov (z rimskimi številkami) kot je določeno v modelu
potnega lista v Prilogi tega pravilnika. Strani potnega lista morajo biti
oštevilčene na dnu vsake strani. Na prvi strani mora biti poleg številke 1
navedeno tudi skupno število strani potnega lista, kot je navedeno v modelu
potnega lista v Prilogi tega pravilnika. Število vseh strani je 28. Strani 27 in 28 sta namenjeni podatkom dobavitelja potnega lista. V potnem listu morajo biti upoštevane
velikost, oblika prostorčkov in število strani v modelu potnega lista, kakor je
to določeno v modelu potnega lista v Prilogi tega pravilnika. Informacije
morajo biti v potnem listu napisane v slovenskem in angleškem jeziku.
9. člen
(dobavitelji potnih listov)
(1) Ponudnik, ki želi dobavljati potne
liste po tem pravilniku, mora:
-      
imeti reference, s katerimi izkazuje, da razpolaga s tehničnimi in
kadrovskimi zmogljivostmi, ki omogočajo izvedbo posla;
-      
predložiti vzorec potnega lista, ki izpolnjuje vse pogoje, določene s
tem pravilnikom;
-      
izkazati, da je ustrezno opremljen za elektronsko povezovanje in
elektronsko sporočanje VURS evidenčne številke potnih listov, ki bodo
dostavljeni posameznim veterinarskim organizacijam;
-      
izkazati sistem kontrole nad postopki, ki preprečujejo ponavljanje
zaporednih številk potnih listov in zagotavljajo stalno kvaliteto tiska in
kvaliteto distribucije do naročnikov;
-      
dati ponudbo, iz katere morajo biti razvidni dobavni roki ter cena
potnega lista.
(2) Dobavitelja potnih listov, ki je
pravna ali fizična oseba, izbere VURS v skladu s predpisom, ki ureja javno naročanje.
(3) Izbrani dobavitelj potnih listov
mora v skladu z določbami tega pravilnika zagotavljati redno dobavo potnih
listov veterinarskim organizacijam s koncesijo, ne glede na količino naročenih
potnih listov.
(4) Dobavitelj potnih listov mora o
vsaki dostavi potnih listov VURS sporočiti ime in naslov veterinarske
organizacije s koncesijo in zaporedne številke potnih listov, ki so bile
poslane posamezni veterinarski organizaciji s koncesijo.
10. člen
(evidenca)
(1) Izbranemu dobavitelju iz
prejšnjega člena predstojnik VURS izda odločbo o vpisu v evidenco dobaviteljev
potnih listov (v nadaljnjem besedilu: evidenca dobaviteljev). Na podlagi izdane
odločbe skleneta izbrani dobavitelj in VURS pogodbo, v kateri določita pravice
in obveznosti. VURS dodeli izbranemu dobavitelju dvomestno številko, ki jo
uporablja kot številko dobavitelja iz točke 2b 8. člena tega pravilnika.
(2) Dobavitelj potnih listov, za
katerega se izkaže, da dobavlja neprimerno blago oziroma posluje v nasprotju z
določbami tega pravilnika, se izbriše iz evidence dobaviteljev in izgubi
pravico dobavljanja. O izbrisu dobavitelja potnih listov iz evidence
dobaviteljev odloči predstojnik VURS z odločbo v upravnem postopku. Dobavitelja
se iz evidence dobaviteljev izbriše, če:
-      
potni listi, ki jih dobavlja, ne ustrezajo določbam tega pravilnika;
-      
se identifikacijske številke potnih listov podvajajo;
-      
so potni listi neustrezne kvalitete materiala, spoja, barve ali tiska;
-      
ne upošteva dogovorjenih dobavnih rokov;
-      
preneha z dobavami potnih listov;
-      
ne upošteva določb odločbe in pogodbe.
(3) VURS v svojih publikacijah in na
svoji spletni strani objavi podatke o dobaviteljih potnih listov, vpisanih v
evidenco dobaviteljev. Objavijo se zlasti naslednji podatki o dobavitelju:
-      
naziv in naslov ter kontaktni podatki,
-      
cene potnih listov in dobavni roki.
(4) VURS v svojih publikacijah in na
svoji spletni strani objavi tudi podatke o izbrisu dobaviteljev potnih listov
iz evidence dobaviteljev.
(5) Veterinarske organizacije s
koncesijo lahko prodajajo potne liste po ceni, ki ne sme biti višja od cene, ki
jo določi predstojnik VURS.

Priloga:
Potni list za hišne živali

Pravilnik o veterinarskih pogojih, ki morajo
biti izpolnjeni za nekomercialne premike hišnih živali, in o modelu potnega
lista, ki mora spremljati te živali (Uradni list RS, št. 25/08)
vsebuje naslednje prehodne in končni določbi:
»11. člen
(prehodne
določbe)
(1) Ne glede na določbo drugega
odstavka 3. člena tega pravilnika so lahko psi označeni z dobro čitljivim
tetoviranim znamenjem, kar mora biti vpisano v potni list. Glede označitve s
tetoviranim znamenjem se upošteva z Uredbo določeno prehodno obdobje.
(2) Ne glede na določbo drugega
odstavka 3. člena tega pravilnika in prejšnjega odstavka se za premike
psov samo na ozemlju Republike Slovenije kot ustrezno označeni štejejo tudi
psi, ki so:
-      
rojeni pred 1. januarjem 2003 in so označeni s pasjo značko, če so vpisani v CRP;
-      
imeli do dneva uveljavitve tega pravilnika dokument veterinarske
organizacije, ki je vseboval podatke o identifikaciji in cepljenju psa.
(3) Če se pasja značka oziroma
dokument veterinarske organizacije iz prejšnjega odstavka izgubi, je treba psa
označiti in registrirati v skladu s 3. členom tega pravilnika.
(4) Ne glede na določbe 9. člena
tega pravilnika se izvede javni razpis po izteku obstoječe pogodbe s trenutnim
dobaviteljem potnih listov.
12. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o veterinarskih pogojih, ki morajo biti izpolnjeni za
nekomercialne premike hišnih živali, in o modelu potnega lista, ki mora
spremljati te živali (Uradni list RS, št. 25/04, 48/04, 62/04 – popr. in
78/04).
13. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o
veterinarskih pogojih, ki morajo biti izpolnjeni za nekomercialne premike
hišnih živali, in o modelu potnega lista, ki mora spremljati te živali (Uradni
list RS, št. 55/08) spreminja 11. člen pravilnika
tako, da se glasi:
»11. člen
(prehodne
določbe)
(1) Ne glede na določbo drugega
odstavka 3. člena tega pravilnika so lahko psi označeni z dobro čitljivim
tetoviranim znamenjem, kar mora biti vpisano v potni list. Glede označitve s
tetoviranim znamenjem se upošteva z Uredbo določeno prehodno obdobje.
(2) Ne glede na določbo drugega
odstavka 3. člena tega pravilnika in prejšnjega odstavka se za premike
psov samo na ozemlju Republike Slovenije kot ustrezno označeni štejejo tudi
psi, ki so:
-      
rojeni pred 1. januarjem 2003 in so označeni s pasjo značko, če so vpisani v CRP;
-      
imeli do dneva uveljavitve tega pravilnika dokument veterinarske
organizacije, ki je vseboval podatke o identifikaciji in cepljenju psa.
(3) Če se pasja značka oziroma
dokument veterinarske organizacije iz prejšnjega odstavka izgubi, je treba psa
označiti in registrirati v skladu s 3. členom tega pravilnika.
(4) Ne glede na določbe 9. člena
tega pravilnika se izvede javni razpis po izteku obstoječe pogodbe s trenutnim
dobaviteljem potnih listov.
(5) Potni list in vpis podatkov v potni
list je za pse, ki se premikajo na ozemlju Republike Slovenije samo zaradi
preventivnih oziroma diagnostičnih namenov, obvezen od 1. januarja 2009
dalje.«;
ter vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o dopolnitvi Pravilnika o
veterinarskih pogojih, ki morajo biti izpolnjeni za nekomercialne premike
hišnih živali, in o modelu potnega lista, ki mora spremljati te živali (Uradni
list RS, št. 3/09) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.