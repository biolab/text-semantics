I. SPLOŠNE DOLOČBE
1. člen
(vsebina)
S tem aktom se določajo objektivna in nediskriminatorna
merila v postopkih, ki jih vodi Agencija za energijo (v nadaljnjem besedilu:
agencija) za izdajo dovoljenja za gradnjo neposrednega voda na območju
Republike Slovenije.
2. člen
(pomen izrazov)
Izrazi, uporabljeni v tem aktu, imajo enak pomen kot izrazi,
opredeljeni v 4. členu Zakona o oskrbi z električno energijo (Uradni list RS,
št. 172/21, v nadaljnjem besedilu: ZOEE), poleg tega pa imajo posamezni izrazi
še naslednji pomen:

-       
  izvajalec oskrbe:

pomeni fizično ali pravno osebo iz prve alineje prvega
  odstavka 134. člena ZOEE;


-       
  vlagatelj:

je izvajalec oskrbe ali odjemalec iz druge alineje prvega
  odstavka 134. člena ZOEE.

3. člen
(dovoljenje za neposredni vod)
Agencija izda dovoljenje za neposredni vod, če so izpolnjeni
pogoji iz drugega odstavka 135. člena ZOEE in 4. člena tega akta ter ob
predložitvi vseh dokazil iz 5. člena tega akta.
4. člen
(tehnične zahteve za neposredni vod)
(1) Neposredni vod se lahko gradi samo kot vod visoke
napetosti.
(2) Neposredni vod ne more biti sestavni del prenosnega
oziroma distribucijskega sistema.
(3) Pri gradnji neposrednega voda visoke napetosti je treba
upoštevati projektne pogoje, ki jih predpiše sistemski operater oziroma
distribucijski operater.
(4) Neposredni vod ne sme ogrožati varnega in zanesljivega
obratovanja elektroenergetskega sistema.
(5) Objekti, ki se bodo napajali preko neposrednega voda, ne
morejo biti hkrati povezani z javnim elektroenergetskim sistemom.
5. člen
(dokazila)
Vlagatelj mora agenciji skupaj z vlogo za dovoljenje za
gradnjo neposrednega voda predložiti še naslednjo dokumentacijo:
1.     
pravnomočno odločbo elektrooperaterja o zavrnitvi izdaje soglasja za
priključitev na prenosni oziroma distribucijski sistem;
2.     
dokazila o lastništvu ali pravici do uporabe nepremičnin, ki se bodo
napajale po neposrednem vodu;
3.     
izpis iz sodnega registra ali drug ustrezen dokument, s katerim se
dokazuje odvisnost družbe v primeru oskrbe odvisnih družb;
4.     
idejni projekt neposrednega voda in pripadajočih postrojev;
5.     
pozitivno mnenje zadevnega elektrooperaterja, da je predviden neposredni
vod projektiran v skladu s podanimi projektnimi pogoji;
6.     
pozitivno mnenje zadevnega elektrooperaterja, da obratovanje
neposrednega voda ne bo ogrozilo varnosti in zanesljivosti obratovanja
prenosnega oziroma distribucijskega sistema;
7.     
mnenje zadevnega elektrooperaterja v zvezi z vplivom obratovanja
neposrednega voda na pogoje za opravljanje dejavnosti tega operaterja;
8.     
izjava izvajalca oskrbe o možnosti oskrbe po neposrednem vodu, kadar je
vlagatelj končni odjemalec.
6. člen
(izvajanje oskrbe)
Izvajanje oskrbe z električno energijo po neposrednem vodu se
ne izvaja kot gospodarska javna služba.
II. KONČNA DOLOČBA
7. člen
(začetek veljavnosti)
Ta akt začne veljati petnajsti dan po objavi v Uradnem listu
Republike Slovenije.
Št. 71-6/2023/14
Maribor, dne 27. septembra 2023
EVA 2023-2570-0061
Predsednik sveta
Agencije za energijo
dr. Franc Žlahtič