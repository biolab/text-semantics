1. člen
(vsebina splošnega akta)
Ta splošni akt natančneje ureja način in pogoje dostopa ter
razloge za zavrnitev dostopa do že obstoječe fizične infrastrukture v lasti
infrastrukturnega operaterja ter podrobneje opredeljuje postopke in roke, ki se
uporabljajo pri postopkih usklajevanja med infrastrukturnimi operaterji in
operaterji omrežja.
2. člen
(namen in uporaba splošnega akta)
Splošni akt v okviru zakonskih obveznosti natančneje določa
pravila glede razpoložljivosti fizične infrastrukture, nudenja kapacitet in s
tem povezane delitve stroškov, varovanih ravni storitev infrastrukturnega
operaterja in opredelitve nadomestila za omogočanje dostopa za olajšanje
postopkov, opisanih v prejšnjem členu.
3. člen
(sestavine prošnje za dostop)
(1) Izraz prosilec, uporabljen v tem splošnem
aktu, opredeljuje operaterja omrežja, ki zaproša infrastrukturnega operaterja
za dostop do fizične infrastrukture.
(2) Prošnja prosilca za dostop do fizične infrastrukture
infrastrukturnega operaterja mora obsegati najmanj:
-       
navedbo, da zaproša za dostop do fizične infrastrukture,
-       
navedbo elementov omrežja kot delov fizične infrastrukture
infrastrukturnega operaterja, do katerih se zaproša dostop, vključno z njihovo
lokacijo oziroma traso,
-       
navedbo pomožnih gradbeno-inženirskih objektov v lasti infrastrukturnega
operaterja, ki niso nujno del omrežja, če se zaproša za dostop do takšnih
objektov,
-       
navedbo enolične identifikacije iz evidence infrastrukturnih omrežij ter
objektov za tiste elemente omrežja, do katerih se zaproša dostop, če so vpisani
v to evidenco v skladu s predpisom, ki ureja vpis v evidenco,
-       
navedbo elementov omrežja, ki so del omrežja prosilca in bodo nameščeni
v, na ali poleg fizične infrastrukture infrastrukturnega operaterja,
-       
navedbo datuma začetka rabe fizične infrastrukture, do katere se zaproša
dostop,
-       
trajanje rabe fizične infrastrukture, do katere se zaproša dostop,
-       
trajanje izvajanja namestitve lastnih elementov omrežja prosilca in
-       
kontaktno osebo prosilca.
(3) Prosilec lahko v okviru prošnje zaprosi le za dostop
do tistih elementov omrežja oziroma objektov fizične infrastrukture
infrastrukturnega operaterja, ki so potrebni za postavitev omrežja.
(4) V primeru, da prošnja prosilca za dostop do fizične
infrastrukture ne vsebuje vseh elementov iz drugega odstavka tega člena, zaradi
česar infrastrukturni operater ne more pripraviti ponudbe za dostop, mora
infrastrukturni operater v roku 15 dni od prejete prošnje za dostop na to
opozoriti prosilca za dostop in zahtevati dopolnitev prošnje za dostop z
manjkajočimi podatki oziroma informacijami. V tem primeru se šteje, da je rok
za obvestilo o dovolitvi ali zavrnitvi dostopa, ki ga določa šesti odstavek
139. člena Zakona o elektronskih komunikacijah (Uradni list RS, št. 130/22 in
18/23 – ZDU-1O; v nadaljnjem besedilu: zakon), pričel teči z dnem predložitve
zahtevanih manjkajočih podatkov oziroma informacij.
4. člen
(pogoji infrastrukturnega operaterja za pripravo ponudbe)
(1) Kadar je to potrebno za pripravo primerne
ponudbe, ima infrastrukturni operater pravico dodatno zahtevati od prosilca
tudi:
-       
informacije o načinu rabe in vzdrževanja fizične infrastrukture oziroma
elementov omrežja infrastrukturnega operaterja, do katerih se zaproša dostop,
-       
opis elementov omrežja prosilca, ki bodo nameščeni v, na ali poleg
fizične infrastrukture infrastrukturnega operaterja (npr. tehnične
specifikacije, dimenzije, napajanje, pogoji obratovanja) in
-       
informacije o načinu vzdrževanja nameščenih elementov omrežja prosilca.
(2) Infrastrukturni operater lahko tovrstne dodatne
informacije zahteva v roku 15 dni od prejete prošnje za dostop, v kolikor teh
podatkov prosilec ni posredoval že ob vložitvi prošnje. V tem primeru se šteje,
da je rok za obvestilo o dovolitvi ali zavrnitvi dostopa, ki ga določa šesti
odstavek 139. člena zakona, pričel teči z dnem predložitve dodatnih informacij.
(3) Infrastrukturni operater mora proste zmogljivosti
ponuditi vsem prosilcem pod enakimi oziroma nediskriminacijskimi pogoji, pri
čemer kot enak pogoj velja tudi cena dostopa.
(4) Če se infrastrukturni operater v pogojih ponudbe iz
prejšnjega odstavka sklicuje na katerikoli pravni akt, ki ni javno objavljen
predpis, ga je odgovoru na prošnjo in njegovi ponudbi prosilcu dolžan
priložiti, sicer se nanj ne more kasneje uspešno sklicevati.
(5) Za dokazovanje pravočasnosti opravljenih dejanj vseh
strank po tem in predhodnem členu veljajo pravila obligacijskega prava.
(6) Infrastrukturni operater je pri določitvi cene
dostopa upravičen do povračila vseh nastalih učinkovitih stroškov v zvezi s
preverjanjem možnosti dostopa in z zagotavljanjem dostopa do njegove fizične
infrastrukture, skupaj s primerno stopnjo donosnosti naložbe glede na vložena
sredstva, ki jo predstavlja tehtano povprečje stroškov kapitala. Primerno
stopnjo donosnosti naložbe določi infrastrukturni operater, pri čemer pa ne sme
znašati več kot vsakokrat veljavno tehtano povprečje stroškov kapitala,
določeno za omrežja naslednjih generacij elektronskih komunikacij, ki ga na
svoji spletni strani objavlja Agencija za komunikacijska omrežja in storitve
Republike Slovenije.
(7) Stroškovne kalkulacije mora v primeru spora po
postopku iz 286. člena zakona infrastrukturni operater prikazati na podroben,
pregleden in objektiven način, prav tako investicijske (amortizacija) in
operativne stroške ter primerno stopnjo donosnosti naložbe glede na vložena
sredstva. Pri oblikovanju cen se lahko upoštevajo le nastali učinkoviti
stroški. Morebitno neučinkovitost operaterja ter podvajanje in prenašanje
stroškov mora infrastrukturni operater izločiti.
(8) Infrastrukturni operater je upravičen od prosilca
zahtevati ustrezno zavarovanje za primer povzročene škode na omrežju oziroma
pri delovanju storitev infrastrukturnega operaterja.
5. člen
(tehnična neprimernost zaradi posebnih okoliščin v zvezi z
infrastrukturo)
(1) Posebne okoliščine, ki opredeljujejo pogoje
za tehnično primernost v zvezi z infrastrukturo, do katere je zaprošen dostop,
so lahko omejitve in obremenitve mehanske, fizikalne ali pravne narave, kot
npr. fizične omejitve, statične obremenitve, elektromagnetna združljivost,
stvarna bremena, omejitve moči napajanja in podobno.
(2) Tehnične lastnosti elementov infrastrukture iz
prvega odstavka tega člena so določene z nacionalnimi ali mednarodnimi
standardi, tehničnimi predpisi in specifikacijami ter predhodno objavljenimi
internimi akti infrastrukturnega operaterja, ki niso v nasprotju s temi
standardi, tehničnimi predpisi in specifikacijami in ki veljajo specifično za
elemente omrežja, do katerih je zaprošen dostop in so veljavni v času zaprosila
za dostop.
6. člen
(pomanjkanje ustreznega prostora)
Pomanjkanje ustreznega prostora pomeni stanje infrastrukture,
ko z znanimi tehnikami ni možno namestiti elementov omrežja prosilca brez
nevarnosti za nastanek škodljivih vplivov na delovanje in vzdrževanje omrežja infrastrukturnega
operaterja ali poškodb obstoječe infrastrukture.
7. člen
(načrti infrastrukturnega operaterja, da se prostor uporabi
za druge namene)
(1) Načrti infrastrukturnega operaterja, da se
prostor uporabi za druge namene, so lahko neobjavljeni ali interne narave,
vendar je prosilec za dostop v primeru zavrnitve dostopa upravičen do
seznanitve s potrebnimi podatki iz konkretne naložbe iz naložbenega načrta
infrastrukturnega operaterja, če ti predstavljajo razlog zavrnitve.
(2) Kadar so načrti infrastrukturnega operaterja
dolgoročni oziroma je njihov začetek predviden v prihodnosti, infrastrukturni
operater ne more zavrniti prosilca za dostop, če sta izpolnjena sledeča pogoja:
-       
obdobje, za katerega je zaprošen dostop, se v celoti zaključi pred
pričetkom izvedbe načrtov, na katere se infrastrukturni operater sklicuje in
-       
po zaključku obdobja dostopa je možna nemotena izvedba načrtov
infrastrukturnega operaterja.
(3) Zavrnitev dostopa na podlagi tega ali prejšnjega
člena mora biti vedno opremljena z listino, ki izkazuje upravičenost zavrnitve
(npr. skica stanja, izsek iz projekta, povzetek razvojnega načrta z datumi,
pomembnimi za izvedbo načrta).
8. člen
(varnost omrežij in kritična infrastruktura)
(1) Infrastrukturni operater lahko zavrne dostop
do svoje infrastrukture, kadar prosilec ne more zagotoviti z določeno stopnjo
gotovosti varstva pred naključnimi dogodki ali zlonamernimi dejanji, ki:
-       
ogrožajo zaupnost, verodostojnost, celovitost ali razpoložljivost
storitev, ki jih na infrastrukturi, za katero je zaprošen dostop, ponuja
infrastrukturni operater in
-       
so povezani z dejavnostjo prosilca.
(2) Ugotavljanje in določanje kritične infrastrukture,
načela in načrtovanje zaščite le-te se urejajo v skladu z zakonom, ki ureja
kritično infrastrukturo, podzakonskimi predpisi in predpisi, ki urejajo
evropsko kritično infrastrukturo.
9. člen
(resne motnje izvajanja drugih storitev prek iste fizične
infrastrukture)
(1) Infrastrukturni operater lahko zavrne dostop
do svoje infrastrukture, do katere se zaproša dostop:
-       
kadar je resno moteno izvajanje katerekoli poslovne ali obratovalne
storitve, ki jo izvaja prek iste fizične infrastrukture, tudi če druga storitev
ni primarna dejavnost infrastrukturnega operaterja,
-       
kadar je resno moteno izvajanje pomožnih storitev, ki niso del
poslovnega modela infrastrukturnega operaterja,
-       
kadar so motena vzdrževalna dela na infrastrukturi, do katere se zaproša
dostop, v takem obsegu, da predstavljajo resno motnjo v izvajanju storitev
infrastrukturnega operaterja ali
-       
kadar elektronske komunikacijske storitve sicer ne predstavljajo resne
motnje za izvajanje storitev infrastrukturnega operaterja, pač pa povzročajo
resne motnje vzdrževalna dela za izvajanje elektronske komunikacijske storitve.
(2) Za resno motnjo izvajanja storitev infrastrukturnega
operaterja šteje, kadar zaradi dovolitve dostopa izvajanje storitev ni več
izvedljivo v enakem obsegu ali kakovosti kot pred dovoljenim dostopom ali kadar
obseg odprav motenj, nastalih zaradi dovolitve dostopa, vsaj dvakratno presega
obseg vzdrževalnih del infrastrukturnega operaterja na tej infrastrukturi za
potrebe izvajanja te storitve.
10. člen
(alternativni načini za veleprodajni dostop do fizične
omrežne infrastrukture)
(1) Alternativni način za veleprodajni dostop do
fizične omrežne infrastrukture predstavlja vsaka ponudba infrastrukturnega
operaterja do katere koli njegove fizične infrastrukture, ki prosilcu omogoča
izvedbo storitev predvidenih elektronskih komunikacijskih omrežij pod pogoji iz
6. točke petega odstavka 139. člena zakona, ne glede na to, ali je tovrstna
ponudba del njegovega poslovnega modela ali ne.
(2) Pošteni in razumni pogoji za tovrsten dostop se
ocenijo glede na pogoje primerljivih konkurenčnih trgov in pri drugih
infrastrukturnih operaterjih, pri čemer je upravičeno upoštevati učinek na
poslovni načrt infrastrukturnega operaterja, vključno z direktnimi naložbami v
infrastrukturo, do katere se zaproša dostop.
11. člen
(varstvo podatkov)
Prosilec mora s podatki, ki jih pridobi na podlagi tega akta,
ravnati v skladu s predpisi s področja tajnih podatkov, predpisi, ki urejajo
varovanje poslovnih skrivnosti, in predpisi, ki urejajo varstvo osebnih
podatkov, ter sprejeti ustrezne tehnične in organizacijske ukrepe za varovanje
zaupnosti, tajnosti ter operativnih in poslovnih skrivnosti.
PREHODNA IN KONČNA DOLOČBA
12. člen
(prenehanje uporabe)
Z dnem uveljavitve tega splošnega akta se preneha uporabljati
Splošni akt o dostopu do obstoječe fizične infrastrukture (Uradni list RS, št.
12/18 in 130/22 – ZEKom-2).
13. člen
(začetek veljavnosti)
Ta splošni akt začne veljati osmi dan po objavi v Uradnem
listu Republike Slovenije.
Št. 0073-49/2022/17
Ljubljana, dne 5. aprila 2023
EVA 2023-3150-0012
Mag. Tanja Muha
v.d. direktorja