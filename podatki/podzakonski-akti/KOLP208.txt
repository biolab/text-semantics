I. UVODNE DOLOČBE
1. Veljavnost kolektivne pogodbe
Pogodba velja:
A) Krajevno: za območje Republike
Slovenije.
B) Stvarno:
Za vse delodajalce, ki so člani Združenja
kovinske industrije pri Gospodarski zbornici Slovenije glede na razvrstitve v
skladu z Uredbo o standardni klasifikaciji dejavnosti (Uradni list RS, št.
69/07) in člani Sekcija za kovine Združenja delodajalcev Slovenije, ki opravljajo
dejavnosti:

C
  25.110

–
  proizvodnja kovinskih konstrukcij in njihovih delov


C
  25.120

–
  proizvodnja kovinskega stavbnega pohištva


C
  25.210

–
  proizvodnja radiatorjev in kotlov za centralno ogrevanje


C
  25.290

–
  proizvodnja drugih kovinskih rezervoarjev, cistern


C
  25.300

–
  proizvodnja parnih kotlov, razen kotlov za centralno ogrevanje


C
  25.400

–
  proizvodnja orožja in streliva


C
  25.611

–
  prekrivanje kovin s kovino


C
  25.619

–
  druga površinska in toplotna obdelava kovin


C
  25.620

–
  mehanska obdelava kovin


C
  25.710

–
  proizvodnja rezil in jedilnega pribora


C
  25.720

–
  proizvodnja ključavnic, okovja


C
  25.731

–
  proizvodnja ročnega orodja


C
  25.732

–
  proizvodnja orodja za stroje


C
  25.910

–
  proizvodnja jeklenih bobnov, sodov in podobnih posod


C
  25.920

–
  proizvodnja lahke kovinske embalaže


C
  25.930

–
  proizvodnja izdelkov iz žice, verig in vzmeti


C 25.940

–
  proizvodnja vijačnega materiala, vezi


C
  25.990

–
  proizvodnja drugje nerazvrščenih kovinskih izdelkov


C
  27.520

–
  proizvodnja neelektričnih gospodinjskih naprav


C
  28.110

–
  proizvodnja motorjev in turbin, razen za letala in motorna vozila


C
  28.120

–
  proizvodnja naprav za fluidno tehniko


C
  28.130

–
  proizvodnja črpalk in kompresorjev


C
  28.140

–
  proizvodnja pip in ventilov


C
  28.150

–
  proizvodnja ležajev, zobnikov in elementov za mehanski prenos energije


C
  28.210

–
  proizvodnja peči in gorilnikov


C
  28.220

–
  proizvodnja dvigalnih in transportnih naprav


C
  28.230

– proizvodnja pisarniških strojev in naprav (razen računalnikov
  in perifernih naprav)


C
  28.240

–
  proizvodnja ročnih strojev in naprav


C
  28.250

–
  proizvodnja hladilnih in prezračevalnih naprav, razen za gospodinjstva


C
  28.290

–
  proizvodnja drugih strojev in naprav za splošne namene


C
  28.300

–
  proizvodnja kmetijskih in gozdarskih strojev


C
  28.410

–
  proizvodnja strojev za oblikovanje in obdelavo kovin


C
  28.490

–
  proizvodnja metalurških strojev


C
  28.920

–
  proizvodnja rudarskih in gradbenih strojev


C
  28.930

–
  proizvodnja strojev za živilsko in tobačno industrijo


C
  28.940

–
  proizvodnja strojev za tekstilno, oblačilno in usnjarsko industrijo


C
  28.950

–
  proizvodnja strojev za industrijo papirja in kartona


C
  28.960

–
  proizvodnja strojev za plastiko in gumo


C 28.990

–
  proizvodnja strojev za druge posebne namene


C
  29.100

–
  proizvodnja motornih vozil


C
  29.200

–
  proizvodnja karoserij za vozila: proizvodnja prikolic, polprikolic


C
  29.320

–
  proizvodnja drugih delov in opreme za motorna vozila in njihove motorje


C
  30.110

–
  gradnja ladij in plavajočih konstrukcij


C
  30.120

–
  proizvodnja čolnov za razvedrilo in šport


C
  30.200

–
  proizvodnja železniških in drugih tirnih vozil


C
  30.300

–
  proizvodnja zračnih in vesoljskih plovil


C
  30.400

–
  proizvodnja bojnih vozil


C
  30.910

–
  proizvodnja motornih koles


C
  30.920

–
  proizvodnja koles in invalidskih vozičkov


C
  30.990

–
  proizvodnja drugih vozil


C
  33.110

–
  popravila kovinskih izdelkov


C
  33.120

–
  popravila strojev in naprav


C
  33.150

–
  popravila in vzdrževanje ladij in čolnov


C
  33.160

–
  popravila in vzdrževanje zračnih in vesoljskih plovil


C
  33.170

–
  popravila in vzdrževanje drugih prevoznih sredstev


C
  33.190

–
  popravila drugih naprav


C
  33.200

–
  montaža industrijskih strojev in naprav.

C) Osebno:
(1) Za vse delavce, zaposlene pri
delodajalcih iz točke B te pogodbe, ki imajo sedež ali prebivališče na območju
Republike Slovenije in za delavce pri delodajalcih, ki opravljajo delo na
območju Republike Slovenije.
(2) Ta kolektivna pogodba ne velja za
poslovodne osebe in prokuriste, razen če je tako določeno s kolektivno pogodbo
pri delodajalcu, s splošnim aktom delodajalca ali s pogodbo o zaposlitvi.
(3) Kolektivna pogodba dejavnosti se
glede pravic, ki jih izrecno navaja zakon ali ta kolektivna pogodba, uporablja
tudi za učence, dijake in študente na praktičnem usposabljanju.
D) Časovno:
(1) Ta pogodba stopi v veljavo s
podpisom pogodbenih strank, uporabljati pa se začne 8. dan po objavi v Uradnem
listu Republike Slovenije, razen če s to pogodbo za posamezna določila ni
določeno drugače. Pogodba je sklenjena za dve leti od datuma podpisa.
(2) Če nobena od pogodbenih strank
najkasneje 3 mesece pred iztekom veljavnosti te pogodbe pisno ne izjavi,
da ne želi podaljšati njene veljavnosti, se njena veljavnost podaljša še za dve
leti. Če katera od pogodbenih strank pisno izjavi, da ne želi podaljšati
veljavnosti te kolektivne pogodbe, se le-ta uporablja še eno leto od izteka
njene veljavnosti.
(3) Tarifna priloga se sklene za
obdobje enega koledarskega leta. Če stranki kolektivne pogodbe ne skleneta nove
tarifne priloge, se njena uporaba podaljša za eno koledarsko leto.
2. Pomen izrazov v tej kolektivni
pogodbi in drugo
(1) Izraza »delavec« in
»delodajalec« se v tej kolektivni pogodbi uporabljata v pomenu in obsegu, kot
to opredeljuje Zakon o delovnih razmerjih. Delodajalci in delavci imajo status
uporabnikov te kolektivne pogodbe.
(2) »Gospodarska dejavnost« je vsaka
dejavnost, ki se opravlja z namenom pridobivanja dobička, v statusni obliki, ki
jo predvideva zakon. Šteje se, da gre za opravljanje dejavnosti na pridobitni
način, če je subjekt statusno organiziran v obliki, katere temeljni namen je
pridobivanje dobička.
(3) »Poslovodne osebe« so osebe, ki
vodijo poslovanje pri delodajalcu in so s temi pooblastili vpisane v ustrezni
register.
(4) »Vodilni delavci« so tisti
delavci, ki so določeni z drugo alinejo 157. člena Zakona o delovnih razmerjih,
in tisti, ki jih določi delodajalec.
(5) Izraz »sindikat« pomeni sindikate,
katerih člani so delavci, zaposleni pri delodajalcu.
(6) »Splošni akt« je akt delodajalca,
ki na splošen način ureja posamezna vprašanja v zvezi z delovnimi razmerji
skladno z Zakonom o delovnih razmerjih in to kolektivno pogodbo.
(7) Pomen izrazov, ki se nanašajo na
plače in druge osebne prejemke, je naveden v poglavju o plačah.
(8) V tej kolektivni pogodbi
uporabljena izraza delavec in delodajalec, zapisana v moški spolni slovnični
obliki, sta uporabljena kot nevtralna za ženske in za moške.
(9) Kadar je v tej kolektivni pogodbi
skupaj uporabljena besedna zveza »kolektivna pogodba ali splošni akt delodajalca«,
je mišljen splošni akt delodajalca po 3. odstavku 8. člena Zakona o delovnih
razmerjih.
(10) Vrsta del, je sklop del, ki ga
mora delavec opravljati po pogodbi o zaposlitvi in za katero se zahtevajo enaka
stopnja in smer izobrazbe in drugi pogoji za opravljanje dela v skladu z 20.
členom ZDR.
(11) Pri uveljavljanju pravic na
podlagi »delovne dobe pri zadnjem delodajalcu« se v omenjeno delovno dobo šteje
vsa delovna doba (neprekinjena ali prekinjena):
-       pri
zadnjem delodajalcu,
-       pri
delodajalcih, ki so pravni predniki zadnjega delodajalca,
-       za
prevzete delavce pa tudi delovna doba pri delodajalcih, od katerih so bili
prevzeti.
(12) Pri uveljavljanju pravic delavcev
na podlagi delovne dobe se v delovno dobo vštevajo izpolnjena leta delovne
dobe, ki jih je delavec prebil na delu in so ustrezno potrjena z vpisom v
delovno knjižico.
(13) »Najnižja osnovna plača« je
najnižja osnovna plača za posamezni tarifni razred. »Osnovna plača« je plača
delavca po pogodbi o zaposlitvi, določena v skladu s kolektivno pogodbo ali
splošnim aktom.
(14) »Sindikalni zaupnik« je oseba,
zaposlena pri delodajalcu, ki jo izvolijo člani sindikata ali imenuje organ
sindikata, o čemer sindikat pisno obvesti delodajalca.
(15) »Sindikalni funkcionar« v smislu
2. odstavka 36. člena te kolektivne pogodbe je oseba, zaposlena pri
delodajalcu, ki opravlja sindikalno delo nepoklicno in je izvoljena ali
imenovana s strani organa sindikata v organe sindikatov na državnem, panožnem
in regijskem ali območnem nivoju, ali je pridobila status zunanjega
sindikalnega pooblaščenca, kar dokazuje z ustreznim dokumentom.
(16) Kadar je v tej kolektivni pogodbi
uporabljen izraz »uredba«, je mišljena vsakokratna veljavna uredba vlade RS, ki
določa višino povračil stroškov v zvezi z delom in drugih dohodkov, ki se ne
vštevajo v davčno osnovo.
(17) »Javni prevoz« je prevoz, ki je
pod enakimi pogoji dostopen vsem uporabnikom prevoznih storitev in se izvaja v
komercialne namene, razen prevoza, ki se opravlja z osebnim ali s kombiniranim
vozilom.
(18) »Izobraževanje delavcev« kot
sestavni del vseživljenjskega učenja obsega izobraževanje, izpopolnjevanje in
usposabljanje odraslih oseb, ki želijo pridobiti, posodobiti, razširiti in
poglobiti znanje ter kompetence kot zmožnosti za opravljanje konkretnih
delovnih nalog oziroma prilagajanje potrebam v specifičnih in spreminjajočih se
delovnih okoljih. Lahko se izvaja formalno, neformalno in priložnostno.
3. Enotni minimalni standardi
(1) Določila te kolektivne pogodbe
predstavljajo enotne minimalne standarde.
(2) Odstopanje od minimalnega
standarda je dovoljeno na podlagi zakona in posebnega pisnega sporazuma med
reprezentativnim sindikatom pri delodajalcu in delodajalcem, v primerih in pod
pogoji, kot je to določeno s to kolektivno pogodbo.
II. NORMATIVNI DEL KOLEKTIVNE POGODBE
TARIFNI RAZREDI IN RAZVRSTITEV DELOVNIH MEST
OZIROMA VRSTE DEL (v nadaljevanju »dela«)
Razvrstitev del
1. člen
(1) Dela se razvrščajo v devet
tarifnih razredov glede na zahtevnost in zahtevano strokovno izobrazbo,
določeno v splošnem aktu, in sicer:
I. tarifni razred: (enostavna dela)
Dela, za katera se ne zahteva priučevanje
in za katera zadostuje nedokončana osnovna šola.
II. tarifni razred: (manj zahtevna dela)
Dela, za katera se zahtevajo poleg
osnovnošolske izobrazbe še krajši eno- ali večmesečni tečaji.
III. tarifni razred: (srednje zahtevna
dela)
Dela, za katera se zahteva zaključen
2-letni ali verificiran program nižjega poklicnega ali strokovnega izobraževanja.
IV. tarifni razred: (zahtevna dela)
Dela, za katera se zahteva zaključni
3-letni program javno priznanega srednjega poklicnega izobraževanja ali najmanj
2 leti in pol javno priznanega nižjega poklicnega ali strokovnega
izobraževanja.
V. tarifni razred: (bolj zahtevna dela)
Dela, za katera se zahtevajo najmanj 3 leta
srednjega poklicnega ali strokovnega izobraževanja in mojstrski, delovodski ali
poslovodski izpit ali najmanj 4 leta javno priznanega srednjega strokovnega
oziroma tehničnega izobraževanja.
VI. tarifni razred (zelo zahtevna dela)
Dela, za katera se zahteva višješolska
izobrazba ali izobrazba, pridobljena po programu višješolskega strokovnega
izobraževanja.
VII. tarifni razred: (visoko zahtevna dela)
Dela, za katera se zahteva visokošolska
izobrazba ali univerzitetna izobrazba.
VIII. tarifni razred (najbolj zahtevna
dela)
Dela, za katera se zahteva magisterij,
specializacija ali državni izpit po končanem univerzitetnem izobraževanju.
IX. tarifni razred: (izjemno pomembna,
najbolj zahtevna dela)
Dela, za katera se zahteva javno priznan
doktorat znanosti.
Tipična dela
2. člen
Tipična dela po tarifnih razredih so
priloga št. 2 k tej pogodbi.
Postopek razvrstitve del
3. člen
(1) Razvrstitev vrste del po
zahtevnosti opravi delodajalec s splošnim aktom.
(2) Konkretne vrste del, ki se
opravljajo pri delodajalcu, se opredelijo s splošnim aktom.
(3) Delodajalec je dolžan pred
sprejemom splošnega akta, navedenega v 1. in 2. odstavku tega člena, oziroma
njegovi spremembi in dopolnitvi, le tega posredovati v mnenje reprezentativnim
sindikatom pri delodajalcu in se do njihovega mnenja pisno opredeliti.
(4) V primeru dvoma pri razvrščanju
vrste del v tarifne razrede se uporabljajo veljavni šifranti poklicev.
Prenos pooblastil
4. člen
Delodajalec, ki prenese pooblastilo za
odločanje o posamičnih pravicah in obveznostih ter odgovornostih delavcev na
vodilnega delavca pri delodajalcu, mora o obsegu danega pooblastila, na način,
ki je pri delodajalcu običajen, pisno obvestiti delavce.
POGODBA O ZAPOSLITVI
Sklenitev delovnega razmerja
5. člen
(1) Delavec sklene delovno razmerje v
skladu z zakonom o delovnih razmerjih, kolektivno pogodbo ali splošnim aktom.
(2) Čas trajanja delovnih izkušenj, ki
jih delodajalec zahteva kot pogoj za sklenitev delovnega razmerja, mora biti
določen v splošnem aktu.
(3) Zahtevane delovne izkušnje lahko
znašajo največ 5 let.
Varovanje delavcev
5.a člen
(1) Delodajalec ne sme s
tehničnimi sredstvi nadzorovati prostorov, ki so namenjeni za počitek in osebne
potrebe delavcev.
(2) Delodajalec mora sprejeti ustrezne
ukrepe in ureditve, ki preprečujejo, da bi bili delavci pri delu izpostavljeni
zastrašujočim, sovražnim, nasilnim ali ponižujočim pojavom, s čimer se pri
delodajalcu vzpostavlja delavcem prijazno delovno okolje.
(3) S ciljem varovanja delavcev bo
delodajalec po predhodnem posvetovanju s sindikatom pri delodajalcu v roku
6 mesecev od začetka veljavnosti spremembe kolektivne pogodbe sprejel
ustrezna pravila oziroma ukrepe.
(4) Delodajalec objavi potrebo po delu
v moški in ženski slovnični obliki, v skladu s poimenovanjem delovnega mesta v
sistemizaciji delovnih mest.
Prednostna pravica do zaposlitve
6. člen
(1) Delodajalec je dolžan delavca,
ki mu je bila pri njem odpovedana pogodba o zaposlitvi iz poslovnih razlogov,
pisno obvestiti na njegov zadnji naslov o objavi potreb po novem delavcu na
Zavodu za zaposlovanje, če delodajalec v roku enega leta od prenehanja
delovnega razmerja zaposluje nove delavce.
(2) Določba iz prejšnjega odstavka se
uporablja tudi za zaposlovanje delavcev pri delodajalcu, ki nadaljuje poslovanje
s sklenjeno prisilno poravnavo v stečaju.
Pogodba o zaposlitvi
7. člen
(1) Delodajalec z delavcem, ki
je izbran, sklene pogodbo o zaposlitvi, ki poleg obveznih sestavin iz zakona o
delovnih razmerjih vsebuje tudi:
-      
poskusno delo (če se zahteva),
-      
tarifni in plačilni razred (če je plačilni razred določen pri
delodajalcu), znesek osnovne plače na mesec ali na uro,
-      
način ugotavljanja delovne uspešnosti, pri čemer se stranki lahko
sklicujeta na veljavne kolektivne pogodbe ali splošni akt.
(2) Pogodba o zaposlitvi mora
vsebovati opis dela, ki ga mora delavec po pogodbi o zaposlitvi opravljati, ali
pa mora biti k pogodbi o zaposlitvi priložena kopija opisa del iz splošnega
akta.
(3) Kraj dela, določen v pogodbi o
zaposlitvi, mora biti določen tako, da je opredeljen. Kadar je kraj dela
določen v širšem smislu, mora pogodba o zaposlitvi vsebovati določilo, da je
delavec lahko v skladu s pogodbo o zaposlitvi napoten na delo tudi v drug kraj,
brez spremembe pogodbe o zaposlitvi ter o pogojih za tako napotitev.
(4) Delodajalec mora delavca ob
nastopu dela seznaniti z vsebino kolektivnih pogodb in splošnih aktov, ki
določajo njegove pravice in obveznosti.
(5) Ta določba velja tudi za
agencijsko posredovane delavce, ko so na delu pri uporabniku.
(6) Če delodajalec brez odpovedi
veljavne pogodbe o zaposlitvi ponudi delavcu spremembo pogodbe o zaposlitvi ali
sklenitev nove, s katero predlaga spremembo ali nadomestitev veljavne pogodbe o
zaposlitvi, se mora delavec do predloga delodajalca opredeliti najkasneje v 15
delovnih dneh.
Politika zaposlovanja pri delodajalcu
8. člen
(1) Poleg primerov, ki jih
določa zakon, je delovno razmerje za določen čas za dalj časa, kot to določa
zakon, mogoče skleniti tudi zaradi izvedbe dela, ki je projektno organizirano.
(2) Projektno organizirano je delo, ki
je vezano na program oziroma opredelitve iz programa, ki ni stalen, temveč je
projekt, ki se samostojno začne in konča. Za projektno delo se zahtevajo
določena organizacijska struktura, standardizacija postopkov priprave, izvedbe
in spremljanja vsakega posameznega projekta in urejena projektna ter preostala
sistemska dokumentacija.
(3) Delodajalec in sindikat v roku 90
dni od uveljavitve te pogodbe oblikujeta paritetni način spremljanja sklepanja
pogodb o zaposlitvi za določen čas glede razlogov za to in oblikovanja
predlogov za sprejem ukrepov, ki bodo omogočali sklepanje pogodb o zaposlitvi
za nedoločen čas z delavci, ki imajo sklenjeno pogodbo o zaposlitvi za določen
čas dalj kot eno leto.
8.a člen
(1) Delodajalec in sindikat pri
delodajalcu sooblikujeta takšno politiko zaposlovanja, ki bo podpirala
enakopravnost oziroma enakovrednost interesov kapitala in dela.
(2) Politika iz prejšnjega odstavka se
nanaša na zagotavljanje konkurenčnosti, socialne vključenosti in oblikovanje
varne prožnosti tako, da se varnost in prožnost dopolnjujeta.
Poskusno delo
9. člen
(1) Trajanje poskusnega dela za
posamezna dela znaša, če ni drugače določeno v pogodbi o zaposlitvi:
-      
za dela I. do III. tarifnega razreda največ 1 mesec,
-      
za dela IV. tarifnega razreda največ 2 meseca,
-      
za dela V. tarifnega razreda največ 3 mesece,
-      
za dela VI. tarifnega razreda največ 4 mesece,
-      
za dela VII., VIII. in IX. tarifnega razreda največ 6 mesecev.
(2) Z načinom spremljanja poskusnega
dela mora biti delavec seznanjen pred nastopom dela.
(3) Delavec mora biti z oceno o
opravljenem poskusnem delu seznanjen 3 delovne dni pred iztekom poskusnega
dela, sicer se šteje, da je poskusno delo uspešno opravil.
Postopek ugotavljanja znanja in
zmožnosti za opravljanje del in postopek ugotavljanja pričakovanih rezultatov
dela
10. člen
(1) Določbe tega člena se
uporabljajo za ugotavljanje odpovednega razloga nesposobnosti v skladu z
Zakonom o delovnih razmerjih za redno odpoved pogodbe o zaposlitvi.
(2) Delodajalec lahko začne postopek
ugotavljanja znanja in zmožnosti ter postopek ugotavljanja pričakovanih
rezultatov dela delavca le na podlagi predhodno zbrane dokumentacije, ki mora
izkazovati delavčevo uspešnost pri delu.
(3) Delodajalec najmanj tri dni pred
razgovorom vroči delavcu dokumentacijo, na podlagi katere je začel postopek.
(4) V času poskusnega dela tega
postopka ni mogoče voditi.
(5) (črtan).
Opravljanje drugega dela
11. člen
(1) V času delovnega razmerja
delodajalec lahko odredi delavcu opravljanje druge vrste dela, kot je določena
s pogodbo o zaposlitvi, na podlagi pisne odredbe, in sicer v naslednjih
primerih:
-      
delavcu, pri katerem je na delovnem mestu podana neposredna nevarnost za
njegovo zdravje,
-      
če je delo nujno potrebno opraviti, da se prepreči večja škoda,
-      
ob nenadnih okvarah delovnih naprav,
-      
v primeru nenadno povečanega obsega del,
-      
nadomestitev nenadno začasno odsotnega delavca,
če delo ustreza usposobljenosti ter
zdravstveni zmožnosti delavca.
(2) Delavec je dolžan
opravljati drugo vrsto dela, dokler obstajajo razlogi, navedeni v 1. odstavku
tega člena, in sicer največ 15 zaporednih delovnih dni.
(3) Delavec je dolžan opravljati drugo
vrsto dela tudi v primerih odpovedi pogodbe o zaposlitvi iz poslovnega razloga
ali razloga nesposobnosti, za čas trajanja odpovednega roka. Delavcu se lahko
odredi delo, za katero se zahteva enaka vrsta in stopnja izobrazbe, kot se je
zahtevala za opravljanje dela na prejšnjem delu.
(4) Za čas opravljanja drugega dela na
osnovi odredbe iz 1. in 3. odstavka tega člena, delavec prejme plačo, ki je
zanj ugodnejša.
(5) Delavcu, ki zaradi izrečenega
varstvenega ali vzgojnega ukrepa ne sme opravljati del, za katera je sklenil pogodbo
o zaposlitvi, se lahko odredi opravljanje druge vrste dela, za katera se
zahteva enaka ali nižja stopnja zahtevnosti, dokler taka prepoved traja.
Določanje in reševanje presežnih
delavcev
12. člen
(1) Delodajalec se je dolžan
posvetovati s sindikatom pred sprejemom odločitve, ki se nanaša na takšne
spremembe v strukturi in obsegu programa, proizvodnje, tehnologije in
organizacije poslovanja, ko obstoji verjetnost, da bodo te spremembe privedle
do poslovnih razlogov za prenehanje potreb po delu večjemu številu delavcev.
(2) Sindikatu je treba posredovati
predlog programa razreševanja presežnih delavcev najkasneje 10 delovnih dni
pred obravnavo pri delodajalcu.
Razporejanje delovnega časa
13. člen
Poleg plačanih odmorov med delom po 154.
členu Zakona o delovnih razmerjih se v delovni čas štejejo še tehnološke pavze
za dodaten počitek in osebne potrebe ter potrebne priprave na delo (kot. npr.
pospravljanje, čiščenje in podobno).
14. člen
(1) Delodajalec določi razporeditev
delovnega časa in način njegove izrabe v koledarskem letu s planom izrabe
delovnega časa ali delovnim koledarjem po posvetovanju s sindikatom pri
delodajalcu in ga pred izvajanjem pravočasno objavi na običajen način.
(2) V primeru začasne prerazporeditve
delovnega časa po tretjem odstavku 147. člena ZDR ali uvedbe nadurnega dela, je
delodajalec dolžan pisno obvestiti sindikat o razlogih za prerazporeditev ali
nadurno delo.
(3) Dnevni delovni čas (začetek in
konec posamezne izmene), razen v primerih začasne prerazporeditve delovnega
časa, določi oziroma organizira delodajalec v skladu s potrebami delovnega
procesa in tržišča po posvetovanju s sindikatom pri delodajalcu.
(4) O izkoriščenosti delovnega časa
delodajalec obvešča sindikate ob seznanitvi s poslovnimi rezultati.
(5) Delodajalec in sindikat v roku 90
dni od uveljavitve te pogodbe oblikujeta paritetni način spremljanja ureditve
delovnega časa in oblikovanja predlogov v cilju humanega urejanja delovnega
časa.
(6) Kadar je s to pogodbo dnevni
počitek določen v povprečnem trajanju, je potrebno upoštevati najmanj 12 ur
počitka med dvema delovnima dnevoma.
(7) Delodajalec omogoči v skladu s
svojimi zmožnostmi organiziranja delovnih procesov delavcu z družinskimi
obveznostmi lažje usklajevanje delovnih in družinskih obveznosti tako, da mu omogoči
delo v razporedu delovnega časa, ki je za delavca zaradi njegovih družinskih
obveznosti ugodnejši.
(8) Delavec z družinskimi obveznostmi
lahko s pisno vlogo predlaga delodajalcu ureditev delovnega časa, ki je zanj
ugodnejši, k tej vlogi pa mora priložiti ustrezna dokazila (mnenje centra za
socialno delo, zdravnika specialista …). V ugodnejšem delovnem času ima delavec
pravico delati za čas odobritve takega dela. Obveznost delavca je, da delodajalca
tekoče obvešča o vseh spremembah in njegovih družinskih obveznostih, ki imajo
za posledico odobritev dela v ugodnejšem delovnem času. Neizpolnjevanje
obveznosti obveščanja o prenehanju okoliščin predstavlja hujšo kršitev
obveznosti in delovnega razmerja.
15. člen
Polni delovni čas, ki je krajši od 40 ur na
teden, se lahko določi s podjetniško kolektivno pogodbo ali splošnim aktom
delodajalca.
Delo preko polnega delovnega časa –
nadurno delo
16. člen
(1) Nadurno delo se lahko uvede le v
izjemnih primerih iz Zakona o delovnih razmerjih, če dela ni mogoče opraviti z
novimi zaposlitvami, prerazporeditvijo delovnega časa in drugimi
organizacijskimi ukrepi.
(2) Delavec je dolžan na zahtevo
delodajalca, poleg primerov, določenih v zakonu, opravljati delo preko polnega
delovnega časa (nadurno delo) tudi, da se opravi delo, ki ni moglo biti
opravljeno zaradi pomanjkanja energije, okvare strojev ali naprav.
(3) Poleg primerov iz zakona lahko
delo preko polnega delovnega časa odkloni delavec, ki ima izkazan nujen zdravniški
pregled.
(4) Dnevna, tedenska in mesečna
časovna omejitev nadurnega dela, določena z zakonom, se lahko upošteva kot
povprečna omejitev v obdobju, ki ne sme biti daljše od 6 mesecev.
Delovni čas, krajši od polnega
delovnega časa
17. člen
Delavcu, ki je sklenil delovno razmerje v
skladu s 64. členom Zakona o delovnih razmerjih in je njegova prisotnost na
delu manj kot polovico polnega delovnega časa, pripada odmor med delom v
sorazmerju s prisotnostjo na delu.
Delovni čas nočnega delavca
18. člen
(1) Delodajalec ne sme odrediti
nočnega dela delavcu, ki je edini hranilec otroka do dopolnjenega devetega leta
starosti, brez pisnega soglasja delavca.
(2) Delovni čas nočnega delavca ne sme v
obdobju 6 mesecev trajati povprečno več kot osem ur na dan.
Neenakomerna razporeditev in začasna
prerazporeditev
19. člen
Pri neenakomerni razporeditvi ter začasni
prerazporeditvi delovnega časa v primerih, ko to narekujejo objektivni ali
tehnični razlogi organizacije dela, se upošteva poln delovni čas kot povprečna
obveznost v obdobju 12 mesecev, razen če ni s podjetniško kolektivno pogodbo
ali splošnim aktom delodajalca določeno krajše obdobje.
Dnevni in tedenski počitek v primeru
izmenskega dela
20. člen
V primeru izmenskega dela se dnevni in
tedenski počitek v povprečnem minimalnem trajanju, kot ga določa zakon,
zagotavlja v obdobju, ki ni daljši od 6 mesecev.
Dnevni ali tedenski počitek v
primerih iz 4. odstavka 158. člena ZDR
21. člen
V primerih iz 4. odstavka 158. člena ZDR,
se dnevni ali tedenski počitek v povprečnem minimalnem trajanju, kot je določen
z zakonom, zagotavlja v obdobju, ki ni daljši od 6 mesecev.
Letni dopust
22. člen
(1) Delavec ima pravico do
letnega dopusta v minimalnem trajanju 4 tedne ne glede na to, ali dela polni
delovni čas ali krajši delovni čas od polnega.
(2) Pri določanju dolžine letnega
dopusta se upoštevajo naslednji kriteriji:
-      
delovna doba delavca,
-      
pogoji dela,
-      
socialno-zdravstveni kriteriji.
(3) Kriterij delovne dobe delavca:
-      
za delovno dobo nad 5 let delodajalec določi povečan dopust s
podjetniško kolektivno pogodbo ali splošnim aktom, in sicer najmanj 1 dan
letnega dopusta za vsakih dopolnjenih 5 let delovne dobe.
(4) Kriterij pogojev dela so:
-      
kriteriji pogojev dela se določijo v podjetniški kolektivni pogodbi ali
splošnem aktu ob upoštevanju ocene tveganja,
-      
nočnemu delavcu pripadata dva (2) dodatna dneva letnega dopusta, nočnemu
delavcu, ki mora v skladu z zakonom ali to kolektivno pogodbo dati pisno
soglasje za nočno delo, pripadajo trije (3) dodatni dnevi letnega dopusta
-      
delavcu, ki dela v turnusu, pripada 1 dan letnega dopusta.
(5) Socialno-zdravstveni kriteriji so:
-      
pravico do povečanega letnega dopusta od 3 do 5 dni imajo delavci z
najmanj 60-odstotno telesno okvaro, delovni invalidi, delavci, ki negujejo in
varujejo težje telesno ali zmerno, težje ali težko prizadeto osebo,
-      
delavci, ki so dopolnili najmanj 50 let starosti, imajo pravico do
povečanega letnega dopusta od 1 do 5 dni.
(6) Delodajalec lahko v podjetniški
kolektivni pogodbi ali s splošnim aktom določi še druge primere, v katerih bo
delavcem povečan letni dopust (strokovna zahtevnost del, socialno-zdravstveno
stanje delavca in njegove družine ...)
(7) Letni dopust delavca po zakonu in
po kriterijih kolektivne pogodbe dejavnosti skupaj ne presega 35 delovnih dni
oziroma 37 delovnih dni za nočnega delavca, če ni drugače določeno s pogodbo o
zaposlitvi. Ob uveljavitvi te pogodbe delavci ohranijo število dni letnega
dopusta po odmeri za leto 2005 po kriterijih iz kolektivnih pogodb oziroma
aktih delodajalca.
(8) Delavec ima pravico trikrat med
letom po en dan letnega dopusta izrabiti tiste dneve, ki jih sam določi, če o
tem obvesti neposrednega vodjo najkasneje en dan pred nastopom dopusta.
(9) Delavcu, ki izpolni kriterij za
povečanje letnega dopusta, se povečanje upošteva pri odmeri v tekočem letu.
(10) Če delodajalska stran z delovnim
koledarjem določi, da bodo delavci najmanj 2-tedenski del letnega dopusta
izrabili kolektivno, mora obdobje izrabe tega dela letnega dopusta sovpadati s
časom šolskih oziroma študijskih počitnic.
(11) Pri izrabi letnega dopusta
agencijsko posredovanega delavca se poleg potreb delovnega procesa uporabnika
in delodajalca v največji možni meri upošteva tudi interes agencijsko
posredovanega delavca.
23. člen
Delavec, ki dela v tujini, lahko v primeru,
ko delovni proces ne omogoča izrabe dopusta v tekočem letu oziroma do 30. 6.
naslednje leto, izrabi dopust do konca naslednjega koledarskega leta.
Druge odsotnosti z dela
24. člen
(1) Delavec ima pravico do
plačane odsotnosti z dela do skupaj največ 7 delovnih dni v posameznem
koledarskem letu zaradi osebnih okoliščin, in sicer:

-     Lastno
  poroko

3 dni


-     Poroka
  otroka

1 dan


-     Selitve
  stalnega prebivališča delavca ali njegove družine v drug kraj

3 dni


-     Selitve
  stalnega prebivališča delavca ali njegove družine v istem kraju

2 dni


-     Oče ob
  rojstvu otroka

2 dni


-     Smrti
  zakonca ali otroka

3 dni


-     Smrti
  staršev

2 dni


-     Smrt
  zakončevih staršev, bratov, sester,starih staršev

1 dan


-     Elementarnih
  nesreč

4 dni

(2) V primerih odsotnosti iz tega
člena delavcu praviloma odsotnosti ni mogoče zavrniti.
(3) Odsotnost v primerih iz 1. odstavka
je treba izrabiti ob nastopu dogodka. Odsotnost je v breme delodajalca.
Odsotnosti z dela po prvih štirih alinejah prvega odstavka tega člena je
delavec dolžan napovedati najkasneje 10 delovnih dni pred predvideno
odsotnostjo, ostale pa ob nastanku dogodka.
Odsotnost z dela brez nadomestila
plače
25. člen
(1) Delavec lahko zaprosi za
odsotnosti z dela brez nadomestila plače zaradi osebnih razlogov.
(2) Za odsotnost z dela iz prejšnjega
odstavka zaprosi delavec v pisni obliki, odobri pa jo delodajalec, kadar
delavec odsotnosti ne more uresničiti iz rednega letnega dopusta.
(3) Delodajalec lahko delavčevo
zahtevo za neplačano odsotnost z dela zavrne, če trenutne zahteve delovnega
procesa takšne odsotnosti ne dopuščajo.
(4) Med takšno odsotnostjo pravice in
obveznosti delavca iz dela mirujejo, delovna doba se všteva v zavarovalno dobo.
(5) Delavec ima pravico do odsotnosti
z dela brez nadomestila do največ 30 delovnih dni v koledarskem letu. Za čas
odsotnosti z dela brez nadomestila plače, delodajalec plača delavcu prispevke
za socialno varnost.
DISCIPLINSKA IN ODŠKODNINSKA ODGOVORNOST
Disciplinske sankcije
26. člen
(1) Disciplinsko odgovornemu
delavcu delodajalec lahko izreče opomin, odvzem bonitet ali denarno kazen.
(2) Najvišja odmerjena denarna kazen
je lahko največ 15% plače delavca za obdobje najdalj 6 mesecev.
(3) Denarno kazen delavec mesečno
plačuje največ 6 mesecev, in sicer v višini do 15% plače delavca, ki jo je
prejel v mesecu pred izrečeno denarno kaznijo oziroma ki bi jo prejel, če bi
delal.
(4) Delodajalec mora ob vročitvi pisne
obdolžitve delavca seznaniti z možnostjo, da lahko delavec od delodajalca
zahteva, da ta pisno obvesti sindikat, katerega član je delavec, o uvedbi
disciplinskega postopka in kršitvi. O tem, ali naj delodajalec obvesti sindikat,
se mora delavec izjasniti pisno v roku 3 dni od vročitve pisne obdolžitve.
(5) Od vročitve pisne obdolžitve do
zagovora mora preteči najmanj 8 dni.
Odškodninska odgovornost
27. člen
(1) Kadar delavec pri delu ali
v zvezi z delom namenoma ali iz hude malomarnosti povzroči škodo, višine škode
pa ni mogoče natančno ugotoviti ali bi ugotavljanje povzročilo nesorazmerne
stroške, se odškodnina odmeri v pavšalnem znesku.
(2) Pavšalna odškodnina za posamezni
škodni dogodek je lahko največ 1 povprečna plača delavca v obdobju zadnjih treh
mesecev pred nastankom škodnega dogodka.
(3) Če med delavcem in delodajalcem, v
primeru ugotovljene škode, ni sklenjena pisna poravnava o plačilu odškodnine,
delodajalec uveljavlja plačilo odškodnine pred pristojnim sodiščem.
Postopki delodajalca pred odpovedjo
pogodbe o zaposlitvi
28. člen
(1) V primerih iz 83. in 84. člena
ZDR, je delodajalec dolžan delavca seznaniti z njegovo pravico, da ima od delodajalca
pravico zahtevati, da obvesti sindikat, katerega član je. Rok, v katerem lahko
delavec od delodajalca zahteva, da obvesti sindikat, je 3 delovne dni od
vročitve.
(2) Pisno opozorilo delavcu, da mu
lahko v primeru ponovne kršitve pogodbenih in drugih obveznosti redno odpove
pogodbo o zaposlitvi iz krivdnega razloga, mora vsebovati navedbo kršitve
pogodbenih ali drugih obveznosti, obrazložitev in pravno podlago za odpoved.
(3) Pisno opozorilo mora biti delavcu
vročeno v rokih, ki jih določa zakon za odpoved pogodbe o zaposlitvi.
(4) Pisno opozorilo velja 2 leti od
dneva vročitve delavcu.
Pogodbena kazen in strošek
29. člen
(1) Kadar je s pravnomočno
sodno odločbo ugotovljena diskriminacija ali trpinčenje delavca, mu je
delodajalec dolžan izplačati pogodbeno kazen v višini treh plač. Če se s pravnomočno
sodno odločbo ugotovi, da je delavec zatrjeval diskriminacijo oziroma
trpinčenje, čeprav do navedenih nedopustnih oblik ravnanj ni prišlo, je dolžan
delodajalcu povrniti stroške, ki jih je imel delodajalec z obravnavo tega
primera, vendar največ v višini ene plače.
(2) Osnova za odmero zneskov iz
prejšnjega odstavka tega člena je povprečna prejeta plača delavca v zadnjih
treh mesecih pred zatrjevano kršitvijo, vendar ne več, kot povprečna plača pri
delodajalcu.
IZOBRAŽEVANJE
Izobraževanje v skladu s potrebami
delovnega procesa pri delodajalcu
30. člen
Izobraževanje v skladu s potrebami
delovnega procesa pri delodajalcu je:
-      
izobraževanje za pridobitev nove stopnje izobrazbe,
-      
usposabljanje,
-      
izpopolnjevanje.
Izobraževanje za pridobitev nove
stopnje izobrazbe
31. člen
Izobraževanje za pridobitev nove stopnje
izobrazbe poteka praviloma izven delovnega časa.
Izpiti v primeru izobraževanja za
pridobitev nove stopnje izobrazbe
32. člen
(1) Če se delavec izobražuje za
pridobitev nove stopnje izobrazbe in je izobraževanje organizirano izven
delovnega časa, delavcu za pripravo na izpit pripada:
-      
en delovni dan za vsak izpit na ravni izobraževanja do vključno V.
stopnje zahtevnosti,
-      
dva delovna dneva za vsak izpit na višji in visoki stopnji izobraževanja
(visoki strokovni šoli ali fakulteti),
-      
pet delovnih dni za maturo oziroma zaključni izpit na ravni
izobraževanja do vključno V. stopnje zahtevnosti,
-      
sedem delovnih dni za diplomo na višji ali visoki strokovni šoli oziroma
fakulteti,
-      
dva delovna dneva za vsak izpit na podiplomskem študiju,
-      
deset delovnih dni za zaključni izpit za pridobitev naziva specialist,
magister ali doktor znanosti.
(2) Do odsotnosti iz prejšnjega
odstavka je delavec upravičen samo, ko prvič opravlja izpit.
(3) Obseg delovnega časa, namenjenega
za izobraževanje za pridobitev nove stopnje izobrazbe, se določi glede na
dolžino in vrsto izobraževanja s pogodbo med delavcem in delodajalcem.
(4) Delodajalec, v skladu s svojimi
možnostmi, lahko omogoči delavcu, ki se izobražuje v lastnem interesu, da
obiskuje predavanja.
Usposabljanje in izpopolnjevanje
33. člen
(1) Usposabljanje in
izpopolnjevanje praviloma poteka med delovnim časom.
(2) Če se delavec usposablja ali
izpopolnjuje med delovnim časom, se ta čas šteje v redni delovni čas, delavec
pa ima enake pravice, kot da bi delal.
(3) Program usposabljanja in
izobraževanja delavcev sprejme delodajalec.
(4) Po uspešno končanem usposabljanju
in izpopolnjevanju, ki ga je izvedel delodajalec, delodajalec praviloma izda
delavcu pisni dokument, ki potrjuje delavcu pridobljeno usposobljenost.
(5) Delodajalec
delavcu ne more odpovedati pogodbe o zaposlitvi iz razloga nesposobnosti ali iz
poslovnega razloga, če delavcu ni omogočil izobraževanja v skladu s potrebami
delovnega procesa.
Povračilo stroškov
34. člen
(1) Delavcu, ki ga delodajalec napoti
na izpopolnjevanje in usposabljanje ali izobraževanje za pridobitev nove
stopnje izobrazbe, delodajalec krije naslednje stroške:
-       prevoz,
-       šolnino
ali kotizacijo,
-       stroške
prehrane in
-       stroške
bivanja.
(2) Če delavec izpopolnjevanja,
usposabljanja ali izobraževanja ne zaključi uspešno, je delavec dolžan
delodajalcu povrniti stroške, ki so v zvezi s tem nastali, če je to dogovorjeno
s pogodbo o izobraževanju. Delavcu ne pripada povračilo tistih stroškov iz
prvega odstavka tega člena, ki jih krije delodajalec.
DELOVANJE SINDIKATA
35. člen
(1) Delodajalec zagotavlja
sindikatu podatke o vseh vprašanjih, ki jih sindikat potrebuje za primere
sodelovanja pri odločanju o kolektivnih pravicah delavcev in za primere sodelovanja
pri odločanju o individualnih pravicah delavcev v skladu z veljavno zakonodajo,
ter o zadevah, ki jih morajo delavci poznati zaradi izpolnjevanja pogodbenih in
drugih obveznosti.
(2) Pooblaščeni predstavniki
sindikatov vseh ravni organiziranja in z njihove strani angažirani
strokovnjaki, ki so jim bili podatki iz prvega odstavka tega člena posredovani,
so dolžni varovati podatke, ki so določeni kot poslovna skrivnost delodajalca.
(3) Predsednik sindikata pri
delodajalcu oziroma sindikalni zaupnik ima pravico do podatkov o izplačanih
plačah po kolektivnih pogodbah in o masi plač za delavce po individualnih
pogodbah pri delodajalcu na način, opredeljen v dogovoru o pogojih za delovanje
sindikata, vendar teh podatkov ne sme razmnoževati niti javno objavljati. Pri
pridobivanju podatkov in ravnanju z njimi morajo predsedniki sindikatov oziroma
sindikalni zaupniki upoštevati določila zakona o varstvu osebnih podatkov.
Delodajalec, ki je uporabnik dela agencijskih delavcev in sindikat pri
delodajalcu spremljata izvajanje pravic agencijskih delavcev, ki jih je
agencijskim delavcem dolžan zagotavljati uporabnik. Način spremljanja
opredelita sindikat in uporabnik ter je odvisen od deleža agencijskih delavcev,
sindikalne organiziranosti, ustaljenih načinov sodelovanja in podobnih
dejavnikov.
(4) Delodajalec je dolžan najmanj
enkrat letno, praviloma po poteku poslovnega leta, poročati sindikatu pri delodajalcu
o politiki zaposlovanja, o plačni politiki in sistemu plač ter o doseženih
rezultatih poslovanja delodajalca.
36. člen
(1) Delodajalec zagotavlja
naslednji obseg plačanih ur sindikalnega dela med delovnim časom:
-      
za opravljanje nalog sindikalnih zaupnikov skupno najmanj dve plačani
uri letno za vsakega člana sindikata pri delodajalcu, vendar skupaj ne manj kot
50 ur letno,
-      
članom sindikata za čas udeležbe na članskih sestankih in sestankih
sindikalnih skupin pri delodajalcu najmanj 4 ure letno,
-      
sindikalnim zaupnikom najmanj 24 ur letno za sindikalno izobraževanje. V
tako določeno število ur se ne šteje izobraževanje o kolektivnem dogovarjanju
in delovnopravni zakonodaji, na katero sindikalne zaupnike napotuje delodajalec
na lastno iniciativo ali na predlog sindikata.
(2) Sindikalnemu funkcionarju za
sodelovanje v višjih oblikah sindikalne organiziranosti pripada letno ustrezno
število plačanih dni, ki se lahko koristijo tudi po urah, in sicer:

-      
  državni in panožni nivo

35 dni (člani
  organov)


 

45 dni (predsednik, podpredsednik, sekretar)


-      
  regionalni oziroma območni nivo

15 dni (člani
  organov)


 

25 dni (predsednik, podpredsednik, sekretar)


-      
  v primeru organiziranja konference sindikalnih podružnic, se lahko
  pogoji za delovanje sindikata dogovorijo med sindikatom in delodajalci s
  pisnim dogovorom

(3) V fond ur iz prejšnjega odstavka
ni všteto število ur za pogajanja za kolektivno pogodbo na državnem ali
panožnem nivoju.
(4) Sodelovanje v višjih oblikah
sindikalne organiziranosti se dokazuje z vabili, ki morajo biti delodajalcu
predloženi 3 delovne dni pred odsotnostjo.
(5) O okvirnem načinu izrabe tako
določenega števila ur za delo sindikalnih zaupnikov se dogovorijo sindikati in
delodajalec, pri čemer se upoštevajo potrebe in interesi članov sindikatov in
interesi delodajalca.
(6) Potrebni čas za opravljanje nalog,
ki jih sindikat pri delodajalcu prevzame na podlagi posebnega dogovora, se ne
šteje v fond ur za sindikalno delo.
(7) V primeru dogovora o sklenitvi
delovnega razmerja s profesionalnim sindikalnim zaupnikom, se pogodbeni stranki
dogovorita, da se pripadajoči fond ur za sindikalno delo iz prvega odstavka
tega člena lahko zmanjša.
(8) O izrabi dogovorjenega obsega
plačanih ur za sindikalno delo se vodi evidenca na način, dogovorjen med poslovodnim
organom in sindikatom.
37. člen
(1) Za mandat opravljanja dela
sindikalnega zaupnika na profesionalen način pri delodajalcu, delodajalec in
sindikalni zaupnik skleneta pogodbo o zaposlitvi.
(2) Ob sklenitvi pogodbe o zaposlitvi
s profesionalnim sindikalnim zaupnikom, se določi njegova osnovna plača najmanj
v enaki višini, kot jo je prejemal pred začetkom opravljanja te funkcije,
vendar ne manj, kot je najnižja osnovna plača za VI. tarifni razred pri
delodajalcu, kjer je zaposlen.
(3) Profesionalnemu sindikalnemu
zaupniku pripadajo dodatki, delovna uspešnost, nadomestila plače in drugi
prejemki ter plačila iz rezultatov poslovanja delodajalca in valorizacija plače
na enak način, kot drugim delavcem po kolektivni pogodbi pri delodajalcu.
(4) Po prenehanju pogodbe o zaposlitvi
iz 1. odstavka tega člena delodajalec z delavcem, ki je bil pred sklenitvijo
pogodbe o zaposlitvi po 1. odstavku tega člena pri delodajalcu zaposlen za
nedoločen čas, sklene pogodbo o zaposlitvi za dela, ki jih je delavec opravljal
pred izvolitvijo ali imenovanjem za profesionalnega sindikalnega zaupnika,
oziroma drugo ustrezno delo v skladu z zakonom.
38. člen
(1) Število sindikalnih
zaupnikov, ki uživajo varstvo v skladu z zakonom, določita sindikat in
delodajalec z dogovorom, pri čemer se upošteva organiziranost delovnega procesa
in organiziranost sindikata. Predlog dogovora o številu sindikalnih zaupnikov,
ki uživajo varstvo v skladu z zakonom, lahko posreduje sindikat ali
delodajalec. Če prejemnik predloga nanj pisno ne odgovori v roku 15 delovnih
dni, se šteje, da predlogu ne nasprotuje.
(2) Predsednikom sindikatov pri
delodajalcu je v vsakem primeru priznan status sindikalnega zaupnika. Član sindikata
pridobi status sindikalnega zaupnika s pravicami in dolžnostmi po tej pogodbi z
dnem, ko je delodajalcu vročen pisni sklep sindikata pri delodajalcu o
poimenski določitvi sindikalnih zaupnikov s pripadajočim številom plačanih ur
za njihovo sindikalno delo, če ni s sklepom sindikata določen drugi datum.
Sindikat vsakič po opravljenih volitvah oziroma imenovanju, vroči delodajalcu
pisni sklep o poimenski izvolitvi oziroma imenovanju sindikalnih zaupnikov, kar
velja tudi za izvolitev oziroma imenovanje sindikalnih funkcionarjev iz drugega
odstavka 36. člena te pogodbe.
39. člen
(1) Varstvo v skladu z zakonom
sindikalni zaupniki uživajo še eno leto po preteku funkcije.
(2) Enako varstvo kot sindikalni
zaupniki uživajo tudi funkcionarji sindikatov – sindikalnih central, ki so
zaposleni pri delodajalcu, svojo funkcijo pa opravljajo neprofesionalno.
40. člen
(1) Sindikati in poslovodni
organ delodajalca se pisno dogovorijo o načinu zagotavljanja pogojev za delo
sindikata v breme delodajalca (prostori, tehnično in administrativno delo,
strokovna pomoč ter obračun in nakazovanje članarine).
(2) Delodajalec ne sme ovirati svobode
sindikalnega obveščanja in razširjanja sindikalnega tiska.
41. člen
(1) Sindikat organizira in vodi
stavko v skladu z zakonom.
(2) Stroške stavke, ki je organizirana
v nasprotju z zakonom, nosi organizator stavke.
(3) Ob napovedi stavke, mora sindikat,
ki jo organizira, delodajalca obvestiti o stavkovnih zahtevah, o datumu, kraju
in uri pričetka ter datumu in uri konca stavke, če je ta predviden.
(4) Delodajalec lahko za potrebe
obračuna nadomestil delavcem od vsakega zaposlenega pridobi pisno izjavo o
njegovem sodelovanju v stavki, ne glede na to ali stavko organizira sindikat
ali delavci sami, če teh podatkov delodajalcu ne dostavi organizator stavke.
Delodajalec mora pri tem varovati in spoštovati delavčevo osebnost ter
upoštevati in varovati delavčevo zasebnost.
PLAČE IN DRUGI PREJEMKI IZ DELOVNEGA
RAZMERJA
Splošno
42. člen
(1) Plače in druge osebne
prejemke mora delodajalec izplačevati delavcu samo v denarni obliki.
(2) Izplačila v drugi valuti se lahko
uredijo s pogodbo o zaposlitvi le za primere začasno napotenih delavcev na delo
v tujino in za primere povračil stroškov v zvezi z delom delavcev, ki službeno
potujejo v tujino.
(3) Določila in zneski iz te
kolektivne pogodbe so obvezni minimalni standardi za določanje vsebine
podjetniških kolektivnih pogodb.
(4) Vsi zneski v tej kolektivni
pogodbi, ki zadevajo plače, nadomestila plač in druge prejemke, so v bruto
zneskih.
(5) Za normalne pogoje dela se štejejo
pogoji, ki delavcu dela ne otežujejo in dodatno obremenjujejo. Normalni delovni
pogoji so brez vplivov delovnega okolja iz 48. člena te pogodbe.
(6) Če se pri
delodajalcu izplačujejo plače večkrat na mesec, mora biti prva akontacija
izplačana najkasneje zadnji dan v mesecu za tekoči mesec, dokončno izplačilo pa
najkasneje 18. dan po preteku plačilnega obdobja. Za zamudo pri izplačilu plač
po 18. v mesecu za preteklo plačilno obdobje, mora delodajalec izplačati
delavcu zakonite zamudne obresti. Navedeno v 1. in 2. stavku tega odstavka
velja tudi za izplačilo drugih osebnih prejemkov.
(7) Delavcem,
ki delajo s krajšim delovnim časom od polnega, pripadajo drugi osebni prejemki
ter povračila stroškov prevoza na delo in z dela v enakem znesku kot delavcem,
ki delajo polni delovni čas, plače pa v sorazmerju s časom, prebitim na delu.
(8) Delodajalec
mora delavcu pri izplačilu plače in drugih osebnih prejemkov vročiti pisni
obračun, ki vsebuje zlasti naslednje podatke o zneskih:
-      
osnovne plače v skladu s pogodbo o zaposlitvi delavca
-      
dodatkov po posameznih vrstah, ki izhajajo iz kolektivnih pogodb ali
splošnih aktov ter pogodbe o zaposlitvi
-      
plače iz naslova uspešnosti dela delavca in uspešnosti poslovanja
delodajalca
-      
nadomestil plače po posameznih vrstah
-      
bruto znesek obračunane plače
-      
davkov in prispevkov ter zavarovalnih premij
-      
neto izplačilo
-      
drugih osebnih prejemkov in povračil stroškov v zvezi z delom
-      
odtegljajev od plače.
(9) Na
izplačilnem listu iz prejšnjega odstavka mora biti tudi navedeno, za koliko ur
dela so obračunane posamezne sestavine plače in za koliko ur je obračunano
posamezno nadomestilo plače. Izplačilni list za plačo in druge osebne prejemke
ter povračilo stroškov v zvezi z delom je lahko skupen ali ločen za posamezno
vrsto izplačil (npr.: plača, drugi osebni prejemki, povračila stroškov v zvezi
z delom).
(10) Delodajalec
mora v navzočnosti delavca opraviti pregled pisnega obračuna plač, drugih
osebnih prejemkov ter povračil stroškov v zvezi z delom in obrazložiti vse
okoliščine v zvezi z izračuni, če to zahteva delavec ali sindikalni zaupnik na
podlagi pisnega pooblastila delavca.
(11) Določbe o plačah, nadomestilih
plač in drugih osebnih prejemkih, ki so vezani neposredno na opravljanje dela,
veljajo tudi za agencijsko posredovane delavce, ki so na delu pri uporabniku.
Plače
43. člen
Plača delavca je sestavljena iz:
-      
osnovne plače,
-      
dela plače za delovno uspešnost,
-      
dela plače za poslovno uspešnost, kadar je tako dogovorjeno pri
delodajalcu,
-      
dodatkov.
Osnovna plača
44. člen
(1) Denarni zneski osnovnih
plač za dela pri delodajalcu se določijo s kolektivno pogodbo ali splošnim
aktom. Višina osnovne plače se določi ob upoštevanju zahtevnosti dela, za
katero je delavec sklenil pogodbo o zaposlitvi. Pri izbrani metodi vrednotenja,
bo delodajalec upošteval najmanj naslednje objektivne kriterije (elementi):
-      
zahtevane sposobnosti (strokovna izobrazba in izkušnje),
-      
odgovornosti,
-      
fizični in umski napori.
(2) Osnovna plača delavca je lahko
enaka ali višja od najnižje osnovne plače po tej kolektivni pogodbi za posamezni
tarifni razred, v katerega so razvrščena dela, za katera je delavec sklenil
pogodbo o zaposlitvi.
(3) Mesečni ali urni zneski najnižjih
osnovnih plač po tarifni prilogi k tej kolektivni pogodbi so določeni za
najmanj zahtevno možno delo v posameznem tarifnem razredu za polni delovni čas
40 ur na teden ter iz tega povprečja izračunanega zneska na uro.
(4) Mesečni ali urni znesek osnovne
plače iz pogodbe o zaposlitvi vsebuje ovrednotenje po elementih iz izbrane
metodologije vrednotenja osnovnih plač pri delodajalcu, brez elementa dela v
neugodnih vplivih delovnega okolja, za povprečni polni delovni čas na mesec in
na teden, ki je lahko krajši od 40 ur na teden ter izenačen s polnim delovnim
časom po Zakonu o delovnih razmerjih. Znesek osnovne plače ne vsebuje ostalih
sestavin oziroma delov plače (dodatki, delovna in poslovna uspešnost idr.).
(5) Delodajalec zagotavlja enake
možnosti za napredovanje delavcev pri delu, ki delavcem omogoča tudi višjo
osnovno plačo. Delodajalec organizira spremljanje razvoja delavcev v smislu
delovne kariere, njihovega izobraževanja in usposabljanja za delo, kar je
podlaga za odločitev o napredovanju delavcev. Sistem napredovanja pri
delodajalcu se lahko določi s podjetniško kolektivno pogodbo ali splošnim
aktom.
(6) Osnovne plače pri delodajalcu so
javne, dejansko izplačane plače za posamezne delavce pa so zaupne narave.
Plače na podlagi delovne uspešnosti
45. člen
(1) Delavec ima pravico do
izplačila dela plače za delovno uspešnost, če izpolnjuje sprejete kriterije in
merila pri delodajalcu.
(2) Delovna uspešnost se lahko
ugotavlja za posameznega delavca za opravljeno delo, za katero je sklenil
pogodbo o zaposlitvi, lahko pa tudi kombinirano za posameznega delavca in za
delovno skupino oziroma organizacijsko enoto, v kateri delavec dela, ali za
družbo kot celoto.
(3) Delodajalec mora imeti kriterije
in merila za ugotavljanje delovne uspešnosti, ki morajo biti znani pred njihovo
uporabo.
(4) Pri določanju meril se mora
upoštevati načelo, da delavec z ustrezno delovno usposobljenostjo in normalnim
delovnim naprezanjem dosega osnovno plačo, določeno s pogodbo o zaposlitvi.
(5) Za dela, ki jih je mogoče meriti,
se lahko določijo norme. Norma pomeni čas, potreben za izvršitev dela, ki ga
lahko doseže 95% delavcev v normalnih delovnih pogojih in v normalni
organizaciji dela.
(6) Delavec oziroma sindikalni zaupnik
na podlagi pisnega pooblastila delavca ima kadarkoli pravico vpogleda v oceno
uspešnosti in lahko zahteva pisno obrazložitev ocenitve.
Del plače za poslovno uspešnost
46. člen
Kriterije za določitev dela plače na
podlagi uspešnosti poslovanja določita delodajalec in sindikat pri delodajalcu
ob sprejemu letnega poslovnega načrta.
Dodatki za delo v manj ugodnem
delovnem času
47. člen
(1) Delavcem za delo v delovnem
času, ki je manj ugoden, pripadajo dodatki najmanj v naslednjih odstotkih od
osnovne plače oziroma urne postavke za:

-      
  delo v popoldanski izmeni

10%


-      
  prekinitev dela za eno uro ali več

15%


-      
  nočno delo

50%


-      
  nadurno delo:

 


• če je
  potrebno nadaljevanje delovnega ali proizvodnega procesa, da bi se preprečila
  nevarnost za življenje in zdravje ljudi, večja materialna škoda (ki se
  opredeli v podjetniški kolektivni pogodbi oziroma v splošnem aktu); če je
  nujno, da se opravi delo, ki ni moglo biti opravljeno zaradi pomanjkanja
  energije, okvare strojev ali naprav; če je nujno, da se odvrne okvara na
  delovnih sredstvih, ki bi povzročila prekinitev dela

40%
 

• v ostalih
  primerih nadurnega dela

50%


-      
  delo v nedeljah

50%


-      
  delo na praznike in dela proste dneve po zakonu

50%

(2) Dodatki se obračunavajo in
izplačujejo le za čas, ko je delavec delal v pogojih, zaradi katerih mu dodatek
pripada.
(3) Dodatki se med seboj ne
izključujejo, razen dodatkov za delo na dan praznika ali dela prostih dni ter
dodatka za delo v nedeljo.
(4) Delavcu pripada nadomestilo za čas
pripravljenosti na domu najmanj v višini 10% osnovne plače delavca za poln
delovni čas. Čas, ko je delavec na domu v pripravljenosti za delo, se
posameznemu delavcu ne more odrediti za več kot 5 dni na mesec.
(5) Pripravljenost na domu je delovna
obveznost, čas pripravljenosti na domu se ne šteje v delovni čas.
(6) Če mora delavec zaradi potrebe
nepretrganega proizvodnega procesa ali narave dela delati tudi na dan praznika
oziroma drugi dela prosti dan po zakonu, se mu zagotovi prosti dan z
nadomestilom plače na kakšen drug delovni dan, najkasneje v enem mesecu, če pa
to ni možno, pa namesto prostega dneva 100% dodatek.
Dodatki za posebne pogoje dela
48. člen
Dodatki za posebne obremenitve pri delu, za
neugodne vplive okolja, za nevarnost pri delu se opredelijo v kolektivni
pogodbi ali splošnem aktu delodajalca.
Nadomestila plače
49. člen
(1) Delavcu pripada nadomestilo plače
za čas odsotnosti z dela v breme delodajalca v naslednjih primerih:
-      
bolezni
-      
poklicne bolezni ali poškodbe pri delu, na poti na delo ali na poti z
dela
-      
letnega dopusta in drugih plačanih odsotnosti z dela iz 24. člena te
pogodbe
-      
za čas odrejenega ali določenega zdravstvenega pregleda delavca, na
katerega ga napoti delodajalec v okviru izvajanja ukrepov varnosti in zdravja
pri delu
-      
odsotnosti z dela, če je delavec napoten na izobraževanje oziroma če se
izobražuje v interesu delodajalca,
-      
za čas stavke, organizirane po zakonu o stavki in stavkovnih pravilih, v
primeru bistvenega kršenja kolektivnih pogodb, kadar so izčrpane vse pogajalske
možnosti,
-      
v drugih primerih, določenih z zakonom, kolektivno pogodbo ali splošnim
aktom delodajalca.
(2) V primerih iz 1. alineje 1.
odstavka je osnova za nadomestilo plače plača delavca v preteklem mesecu za
polni delovni čas, valorizirana z rastjo plač pri delodajalcu za pretekli mesec
brez nadomestil plače, nadomestilo pa znaša najmanj 80% osnove.
(3) V vseh ostalih primerih je osnova
za izračun nadomestila plače povprečna plača delavca v preteklih 3 mesecih,
valorizirana z rastjo plač pri delodajalcu za tekoči mesec. Plača iz prejšnjega
stavka ne vsebuje nadomestil plač in se izračuna iz urne postavke za čas
prisotnosti na delu.
(4) Nadomestila plače ne morejo
presegati višine plače, ki bi jo delavec prejel, če bi delal.
Prehrana med delom
50. člen
(1) Delavcem se zagotovi povračilo
stroškov za prehrano med delom za dneve prisotnosti na delu. Do povračila
stroškov prehrane med delom so upravičeni tudi delavci, ki delajo najmanj s
polovičnim delovnim časom, učenci, vajenci in študentje na praksi. Do dodatnega
toplega obroka so upravičeni tisti delavci, ki zaradi prerazporeditve delovnega
časa ali opravljanja dela preko polnega delovnega časa delajo več kot 11 ur
dnevno.
(2) Delodajalec je praviloma dolžan
zagotoviti delavcu topli obrok med delom v ustrezni kalorični vrednosti in
ustrezne kakovosti. Če tega objektivno ne more zagotoviti, mora delavcu
povrniti stroške prehrane v znesku, določenem s tarifno prilogo k tej
kolektivni pogodbi. Če delodajalec ne zagotovi dodatnega toplega obroka, ko
delavec dela preko polnega delovnega časa, delavcu pripada nadomestilo v višini
ustreznega urnega zneska po uredbi, v primeru dela več kot 11 ur dnevno pa
polni znesek.
(3) Če delodajalec zagotavlja ustrezen
topli obrok in je cena le-tega nižja od zneska, določenega v tarifni prilogi k
tej kolektivni pogodbi, delavcem ni dolžan izplačati razlike do zneska v
tarifni prilogi. Delavcem, ki imajo dieto in od osebnega zdravnika ustrezno
potrdilo, mora delodajalec izplačati celoten znesek ali zagotoviti dietno
prehrano.
Prevoz na delo in z dela
51. člen
(1) Delavcu pripada povračilo stroškov
za prevoz na delo in z dela za dneve prisotnosti na delu, od kraja bivališča do
kraja opravljanja dela, ki je določen v pogodbi o zaposlitvi.
(2) Višina povračila stroškov za
prevoz na delo in z dela se določi v tarifni prilogi.
(3) Če ni možnosti prevoza z javnimi
prevoznimi sredstvi, delavcem pripada kilometrina v višini zgornjega zneska po
uredbi.
(4) Če delodajalec organizira prevoz
na delo in iz dela ter delavec tak prevoz uporablja, potem delavcu ne nastajajo
nikakršni stroški; delavcu zato v primeru uporabe organiziranega prevoza ni
mogoče nalagati plačila stroškov.
(5) Če delavec iz upravičenih razlogov
ne uporablja organiziranega prevoza, mu je delodajalec dolžan povrniti stroške
prevoza na delo in iz dela v višini, kot je določeno v tarifni prilogi.
(6) Do povračila nastalih stroškov
prevoza na delo in z dela so upravičeni tudi učenci in študentje na praksi.
Službena potovanja
52. člen
(1) Za povračilo stroškov, ki
so jih imeli delavci pri opravljanju določenih del in nalog na službenem
potovanju, se šteje dnevnica (povračilo stroškov za prehrano), povračilo
stroškov za prenočišče in povračilo stroškov za prevoz. Delavcu se pred odhodom
na službeno potovanje, ki traja več kot dva dni, praviloma izplača akontacija v
višini predvidenih stroškov.
(2) Do povračil stroškov na službenem
potovanju so upravičeni delavci, ki so na službeno potovanje napoteni z nalogom
za službeno potovanje, in sicer pod enakimi pogoji in v višini, določeni v
tarifni prilogi k tej kolektivni pogodbi.
(3) Delavcu se v primeru službenega
potovanja v tujino stroški povrnejo v skladu z veljavnimi predpisi.
(4) Stroški za prenočišče in prevoz z
javnimi prometnimi sredstvi ter drugi stroški povezani s službenim potovanjem
(cestnine, parkirnine …), se povrnejo na podlagi računa, skladno z nalogom za
službeno potovanje.
Terenski dodatek
53. člen
(1) Delavec je upravičen do
terenskega dodatka za delo na terenu. Višina terenskega dodatka je določena v
tarifni prilogi. Terenski dodatek se izplačuje ob izplačilu plače za tekoči
mesec.
(2) Delavec je upravičen do terenskega
dodatka, če dela izven kraja, kjer je sedež delodajalca, in izven kraja, kjer
je stalno ali začasno prebivališče delavca, ter če sta na terenu organizirana
prehrana in prenočišče.
(3) Terenski dodatek, povračilo
stroškov za prehrano na službeni poti in dodatek za ločeno življenje se med
seboj izključujejo, razen, če je bil delavec z delovnega mesta, za katero ima
sklenjeno pogodbo o zaposlitvi, napoten na delo zaradi službenih potreb v drug
kraj, poslan na teren oziroma na službeno pot v tretji kraj.
Nadomestilo za ločeno življenje
54. člen
(1) Višina nadomestila za ločeno
življenje je določena v tarifni prilogi.
(2) Nadomestilo za ločeno življenje se
izplačuje le tistemu delavcu, ki mu je bila ob sklenitvi pogodbe o zaposlitvi
ali njeni spremembi ta pravica priznana.
Regres za letni dopust
55. člen
Višina regresa za letni dopust se določi s
tarifno prilogo in se izplača najkasneje do konca meseca junija tekočega leta.
Odpravnine
56. člen
(1) Višina odpravnine, ki pripada
delavcu po Zakonu o delovnih razmerjih v primeru redne odpovedi pogodbe o
zaposlitvi, lahko presega 10-kratnik osnove iz Zakona o delovnih razmerjih.
(2) Delavcu pripada ob upokojitvi
odpravnina v višini treh povprečnih mesečnih plač v Republiki Sloveniji za pretekle
tri mesece oziroma v višini treh mesečnih plač delavca za pretekle tri mesece,
če je to zanj ugodneje.
(3) Odpravnina v primeru odpovedi pogodbe
o zaposlitvi se izplača najkasneje do izteka odpovednega roka, odpravnina ob
upokojitvi pa se izplača najkasneje ob izplačilu zadnje plače.
Solidarnostne pomoči
57. člen
(1) Delavcu oziroma njegovi
družini pripada solidarnostna pomoč od višine povprečne plače delavcev pri
delodajalcu oziroma povprečne plače v Republiki Sloveniji za pretekle tri
mesece, če je to za delavca ugodnejše, in sicer v naslednjih primerih:

-      
  smrt delavca, ki je delal pri zadnjem delodajalcu več kot 10 let

170%


-      
  smrt delavca, ki je delal pri zadnjem delodajalcu do 10 let

120%


-      
  smrt ožjega družinskega člana delavca, ki dela pri zadnjem delodajalcu
  več kot 10 let

100%


-      
  smrt ožjega družinskega člana delavca, ki dela pri zadnjem delodajalcu
  do 10 let

80%


-      
  ob nastanku težje invalidnosti (najmanj druga kategorija) delavca, ki
  dela pri zadnjem delodajalcu več kot 10 let

100%


-      
  ob nastanku težje invalidnosti (najmanj druga kategorija) delavca, ki
  dela pri zadnjem delodajalcu do 10 let

80%


-      
  elementarne nesreče ali požari, ki prizadenejo delavca, ki dela pri
  zadnjem delodajalcu več kot 10 let

100%


-      
  elementarne nesreče ali požari, ki prizadenejo delavca, ki dela pri
  zadnjem delodajalcu do 10 let

80%

(2) Delavcu pripada solidarnostna
pomoč enkrat letno tudi v primeru daljše bolezni (nad 3 mesece). O višini
solidarnostne pomoči se dogovorita delodajalec in sindikat glede na okoliščine
posameznega primera.
(3) Delodajalec lahko v kolektivni
pogodbi ali splošnem aktu določi višje zneske in še druge primere, za katere
delavcu pripada solidarnostna pomoč.
(4) Sestavo ožje družine je potrebno
tolmačiti v smislu Zakona o zakonski zvezi in družinskih razmerij.
Jubilejne nagrade
58. člen
(1) Delavcu pripada jubilejna
nagrada za skupno delovno dobo ali delovno dobo pri zadnjem delodajalcu v
višini:
-      
za 10 let delovne dobe v višini ene najnižje osnovne plače prvega
tarifnega razreda po tej pogodbi,
-      
za 20 let delovne dobe v višini ene in pol najnižje osnovne plače prvega
tarifnega razreda po tej pogodbi,
-      
za 30 let delovne dobe v višini dveh najnižjih osnovnih plač prvega
tarifnega razreda po tej pogodbi.
-      
40 let delovne dobe izključno pri zadnjem delodajalcu v višini dveh in
pol najnižjih osnovnih plač prvega tarifnega razreda po tej pogodbi.
(2) Delavec je upravičen le do ene
jubilejne nagrade iz prejšnjega odstavka za posamezno obdobje, in sicer do
tiste, za katero najprej izpolni pogoj.
(3) Delavcu pripada jubilejna nagrada
za delovno dobo pri zadnjem delodajalcu v višini:
-      
za 10 let delovne dobe v višini ene najnižje osnovne plače prvega
tarifnega razreda po tej pogodbi,
-      
za 20 let delovne dobe v višini ene in pol najnižje osnovne plače prvega
tarifnega razreda po tej pogodbi,
-      
za 30 let delovne dobe v višini dveh najnižjih osnovnih plač prvega
tarifnega razreda po tej pogodbi.
(4) Tretji odstavek tega člena stopi v
veljavo s 1. 1. 2006 in velja za tiste delavce, ki sklenejo pogodbo o
zaposlitvi pri zadnjem delodajalcu po 1. 1. 2006.
(5) Zadnji delodajalec je tisti, ki je
izplačevalec jubilejne nagrade.
(6) Jubilejna nagrada se izplača v
roku enega meseca po dopolnitvi pogojev iz prvega odstavka tega člena.
Inovacije in koristni predlogi
59. člen
Merila za določanje višine nadomestila za
inovacije in koristne predloge določi delodajalec v splošnem aktu v skladu s
posebnim zakonom.
Učenci, vajenci in študenti
60. člen
(1) Učencem in študentom na praksi
pripada za polni delovni čas obvezne prakse plačilo najmanj v višini 15%
povprečne plače v Republiki Sloveniji za pretekli mesec.
(2) Vajencem pripadajo izplačila
skladno z zakonom in učno pogodbo.
(3) Učenci, vajenci in študenti imajo
pravico do vseh dodatkov za opravljeno delo.
(4) Učenci, vajenci in študenti na
praksi imajo pravico do plačila tudi, če prejemajo štipendijo.
(5) Delodajalec bo v skladu z
možnostmi in potrebami praviloma obdržal vajenca na delu še najmanj 9 mesecev
po preteku obveznega vajeniškega razmerja.
Dodatek za mentorstvo
61. člen
(1) Delavcu – mentorju
praktičnega pouka in mentorju za usposabljanje brezposelnih oseb, ki mu to ni
poklicna obveznost pri delodajalcu pripada dodatek za mentorstvo.
(2) Višina izplačila in drugi pogoji
se določijo v kolektivni pogodbi ali splošnem aktu delodajalca in pogodbi o
mentorstvu.
(3) Delodajalec zagotavlja mentorju iz
1. odstavka tega člena dodatno strokovno in andragoško-pedagoško usposabljanje
za opravljanje nalog mentorja.
Druge motivacije delavcev
62. člen
(1) Delodajalec odloči o
dodatnih motivacijskih nagradah delavcu, ki s svojim delom izjemno prispeva k
uspešnosti poslovanja ali kako drugače prispeva k povečanju uspešnosti
poslovanja delodajalca. Druge motivacijske pravice so npr.: povečan letni
dopust, plačan oddih, dodatno izobraževanje, posebna denarna stimulacija ipd.
(2) Ob upoštevanju veljavnih
predpisov, delodajalec in sindikat s kolektivno pogodbo ali splošnim aktom ali
posebno pogodbo dogovorita plačevanje zavarovalnih premij v celoti ali delno v
breme delodajalca za prostovoljna zavarovanja iz področij kolektivnih,
zdravstvenih in pokojninskih zavarovanj.
Varstvo plač starejših delavcev
63. člen
(1) Delavcu, za katerega pooblaščeni
zdravnik ugotovi, da so njegove delovne zmožnosti za opravljanje dela po
pogodbi o zaposlitvi bistveno zmanjšane, ni pa podana in ugotovljena
invalidnost, zaradi česar mu delodajalec pogodbo o zaposlitvi za dotedanje delo
odpove ter ponudi novo pogodbo o zaposlitvi za delo, ki ustreza njegovim
preostalim zmožnostim, mora delodajalec v tej novi pogodbi zagotoviti enako
osnovno plačo, valorizirano z vsakokratnim povišanjem plač pri delodajalcu,
kolikor do ugotovitve bistveno zmanjšanih delovnih zmožnosti pride pet let ali
manj pred izpolnitvijo minimalnih pogojev za pridobitev starostne pokojnine
delavca.
(2) Starejšemu delavcu, ki zaradi
odpovedi pogodbe o zaposlitvi iz poslovnih razlogov sklene pri istem
delodajalcu novo pogodbo o zaposlitvi, s katero je predvidena nižja plača, mora
biti v novi pogodbi zagotovljeno, da bo prejemal nominalni znesek plače iz
prejšnje pogodbe, dokler plača za delo po novi pogodbi zaradi splošnega
povečevanja plač pri delodajalcu ne bo dosegla tega zneska, od tedaj dalje pa
bo podvržena splošnemu povečevanju plač.
(3) Delavcu, starejšemu od 53 let, ki
dosega normalne rezultate dela, se upošteva za izračun plače ugotovljena
povprečna delovna uspešnost oziroma povprečna norma v organizacijski enoti,
kjer dela, tudi če je sam ne dosega.
(4) V vseh primerih iz prejšnjih treh
odstavkov je uresničitev pravice delavca do varstva plače odvisna od sočasnega
podpisa sporazuma med delodajalcem in delavcem, da se bo delavec upokojil ob
izpolnitvi minimalnih pogojev za pridobitev starostne pokojnine.
Opravljanje dela v tujini
64. člen
(1) Pri višini plačil je potrebno
upoštevati zakonske pogoje, pod katerimi lahko v tuji državi delajo tuji
delavci in minimalne standarde iz kolektivne pogodbe dejavnosti v tuji državi.
(2) V primeru, če je delavec začasno
napoten na delo v tujo državo, kjer je višina plačil nižja kot po tej
kolektivni pogodbi, se uporablja ta kolektivna pogodba.
(3) Začasna napotitev delavca na delo
v tujo državo se šteje kot delo delavca na terenu, za kar mu pripada povračilo
s tem povezanih stroškov ali direktno pokrivanje teh stroškov v breme
delodajalca (prevoz, prehrana, prenočišče oziroma nastanitev).
(4) Dokler Republika Slovenija ne
prevzame skupne valute euro, se obračun plače opravi v
domači valuti. S pogodbo o zaposlitvi lahko delodajalec in delavec določita
razmerje med izplačilom v tuji in domači valuti.
III. OBLIGACIJSKI DEL KOLEKTIVNE POGODBE
Pravice in obveznosti strank
Strokovna komisija
65. člen
(1) Stranki te kolektivne pogodbe
imenujeta šestčlansko strokovno komisijo, in sicer vsaka stranka po tri člane.
(2) Strokovna komisija sprejema
priporočila za razlago te kolektivne pogodbe in pripravlja strokovne predloge
za spreminjanje in dopolnjevanje te kolektivne pogodbe. Priporočila in
strokovne predloge pošlje strankama te kolektivne pogodbe za sprejem razlage
ali ureditev določenega vprašanja.
Pozitivna izvedbena dolžnost
66. člen
Stranke in udeleženci te kolektivne pogodbe
si morajo z vsemi sredstvi, ki so jim na voljo, prizadevati za pravilno
izvrševanje te kolektivne pogodbe in spoštovanje njenih določb.
Negativna izvedbena dolžnost
67. člen
Stranke in udeleženci so dolžni opustiti
vsako dejanje, ki bi nasprotovalo izvrševanju te kolektivne pogodbe.
Odpoved kolektivne pogodbe
68. člen
(1) Pogodbena stranka lahko odpove
kolektivno pogodbo pred iztekom trajanja kadarkoli s šestmesečnim odpovednim
rokom in s pisno obrazložitvijo utemeljenega razloga za odpoved.
(2) Pogodbena stranka o odpovedi
obvesti drugo pogodbeno stranko s priporočenim pismom.
(3) Odpoved te kolektivne pogodbe se objavi
v Uradnem listu Republike Slovenije.
(4) Po prenehanju veljavnosti
kolektivne pogodbe se do sklenitve nove, vendar najdalj 6 mesecev, uporabljajo
določbe te kolektivne pogodbe.
(5) Po odpovedi te kolektivne pogodbe
lahko vsaka stranka predlaga sklenitev nove kolektivne pogodbe.
Začetek pogajanj
69. člen
Pogajanja za novo kolektivno pogodbo
oziroma za spremembe in dopolnitve obstoječe kolektivne pogodbe se lahko
začnejo, ko ena stranka predloži drugi stranki predlog nove kolektivne pogodbe
oziroma predlog spremenjene in dopolnjene kolektivne pogodbe, druga stranka pa
soglaša z začetkom pogajanj.

Priloga 1: Tarifna priloga
Priloga
2: Tipična delovna mesta oziroma vrste del (dela) za
razvrščanje v tarifne razrede

Kolektivna pogodba za kovinsko industrijo
Slovenije (Uradni list RS, št. 108/05)
vsebuje naslednje prehodne in končne določbe:
»IV. PREHODNE IN KONČNE DOLOČBE
Objava
kolektivne pogodbe
70. člen
Pogodba se objavi v Uradnem listu Republike
Slovenije.
Tarifna
priloga
71. člen
Tarifna priloga je sestavni del te pogodbe.
Začetek
uporabe
72. člen
(1) Ta kolektivna pogodba se uporablja
skladno z določbo o časovni veljavnosti iz Splošnih določb te kolektivne
pogodbe.
(2) Določbe 22. člena o letnem dopustu
in 2. odstavka 36. člena o letni kvoti ur za sindikalne funkcionarje, se začnejo
uporabljati s 1. 1. 2006.
(3) Stranki te kolektivne pogodbe
soglašata, da se v primeru prenehanja veljavnosti določbe SKPgd, ki ureja
dodatek za skupno delovno dobo v višini 0,5% osnovne plače delavca, nadomesti z
dodatkom za delovno dobo pri zadnjem delodajalcu v višini 0,6% osnovne plače
delavca. Določba stopi v veljavo naslednji mesec po prenehanju veljavnosti
določbe SKPgd in se uporablja le v primeru, če v podjetniški kolektivni pogodbi
ali splošnem aktu delodajalca ni določeno drugače.
Napotilo
za podjetniške kolektivne pogodbe
73. člen
(1) V podjetniških kolektivnih
pogodbah se uredijo tiste pravice in obveznosti uporabnikov, ki so drugačne
oziroma bolj ugodne od določb zakona in kolektivne pogodbe višje ravni.
(2) V primeru, da kolektivna pogodba
nižje ravni vsebuje istovetno normo kot kolektivna pogodba višje ravni ali
zakon, se uporablja določba, ki je v korist delavca.
(3) V podjetniški kolektivni pogodbi
se lahko uredi širši obseg pravic za delavce, ki so člani sindikatov podpisnikov
kolektivne pogodbe dejavnosti.«.

Zakon o kolektivnih pogodbah – ZkolP (Uradni
list RS, št. 43/06) v zvezi s prenehanjem veljavnosti določb
kolektivne pogodbe določa:
»34. člen
(prenehanje
veljavnosti kolektivnih pogodb)
(1) Določbe kolektivnih pogodb, ki veljajo na dan uveljavitve tega
zakona, se uporabljajo do preteka določenega roka veljavnosti oziroma do
sklenitve novih kolektivnih pogodb, če niso v nasprotju s tem zakonom ali
zakonom, ki ureja individualna delovna razmerja. 
(2) Določbe kolektivnih pogodb, katerih sklenitelji na strani
delodajalcev so samo delodajalske asociacije z obveznim članstvom, prenehajo
veljati z iztekom prehodnega obdobja iz 32. člena tega zakona.«;
ter vsebuje naslednjo končno določbo:
»36. člen
(uveljavitev
zakona)
Ta zakon začne veljati petnajsti dan po objavi v Uradnem listu
Republike Slovenije.«.

Dodatek št. 1 h Kolektivni pogodbi za kovinsko
industrijo Slovenije (Uradni list RS, št. 97/06) spreminja 72. člen kolektivne
pogodbe tako, da se glasi:
»Začetek uporabe
72. člen
(1) Ta kolektivna pogodba se uporablja
skladno z določbo o časovni veljavnosti iz Splošnih določb te kolektivne
pogodbe.
(2) Določbe 22. člena o letnem dopustu
in 2. odstavka 36. člena o letni kvoti ur za sindikalne funkcionarje, se začnejo
uporabljati s 1. 1. 2006.
(3) Stranki te kolektivne pogodbe
soglašata, da se v primeru prenehanja veljavnosti določbe SKPgd, ki ureja
dodatek za skupno delovno dobo v višini 0,5% osnovne plače delavca, nadomesti z
dodatkom za delovno dobo pri zadnjem delodajalcu v višini 0,6% osnovne plače
delavca. Določba stopi v veljavo naslednji mesec po prenehanju veljavnosti
določbe SKPgd in se uporablja le v primeru, če v podjetniški kolektivni pogodbi
ali splošnem aktu delodajalca ni določeno drugače.
(4) Podpisniki se strinjamo, da se na
mesečnem izplačilnem listu delavca za september 2006 in dalje do uvedbe EUR v
RS, prikažejo bruto in neto plača ter znesek izplačila plače v valutah SIT in
EUR.«;
ter vsebuje naslednjo končno določbo:
»3. člen
Ta dodatek h kolektivni pogodbi začne
veljati z dnem objave v Uradnem listu RS, uporablja pa se od 1. 8. 2006 dalje,
razen 2. točke 2. člena tega dodatka, ki se uporablja od začetka izplačevanja
regresa za letni dopust za leto 2006.«.

Dodatek št. 2 h Kolektivni pogodbi za
kovinsko industrijo Slovenije (Uradni list RS, št. 90/07)
vsebuje naslednjo končno določbo:
»3. člen
Ta dodatek h kolektivni pogodbi začne
veljati z dnem objave v Uradnem listu Republike Slovenije, uporablja pa se od
1. 8. 2007 dalje, razen 2. točke 2. člena, ki se uporablja od začetka
izplačevanja regresa za letni dopust za leto 2007.«.

Dodatek št. 3 h Kolektivni pogodbi za kovinsko
industrijo Slovenije (Uradni list RS, št. 33/08) vsebuje naslednjo končno določbo:
»3. člen
Ta dodatek h kolektivni pogodbi začne
veljati z dnem objave v Uradnem listu RS, uporablja pa se od 1. 1. 2008 dalje.«.

Dodatek št. 4 h Kolektivni pogodbi za kovinsko
industrijo Slovenije (Uradni list RS, št. 70/08) vsebuje naslednjo končno določbo:
»3. člen
Ta dodatek h kolektivni pogodbi začne
veljati z dnem objave v Uradnem listu Republike Slovenije, uporablja pa se od
1. 6. 2008 dalje ter skladno z uskladitvami NOP iz točke 3. od 1. 1. 2009
dalje, razen 4. točke tarifne priloge 1 v tem Dodatku, ki se uporablja od
začetka izplačevanja regresa za letni dopust za leto 2008.«.

Dodatek št. 5 h Kolektivni pogodbi za kovinsko
industrijo Slovenije (Uradni list RS, št. 10/10) vsebuje naslednjo končno določbo:
»9. člen
Veljavnost
tarifne priloge
Dodatek št. 5 h Kolektivni pogodbi za
kovinsko industrijo Slovenije začne veljati z dnem objave v Uradnem listu
Republike Slovenije, uporablja pa se od 1. 1. 2010 dalje.«.

Dodatek št. 6 h Kolektivni pogodbi za kovinsko
industrijo Slovenije (Uradni list RS, št. 84/11) spreminja 73. člen kolektivne
pogodbe tako, da se glasi:
»Napotilo za podjetniške kolektivne
pogodbe
73. člen
(1) V podjetniških kolektivnih
pogodbah se uredijo tiste pravice in obveznosti uporabnikov, ki so drugačne
oziroma bolj ugodne od določb zakona in kolektivne pogodbe višje ravni.
(2) V primeru, da kolektivna pogodba
nižje ravni vsebuje istovetno normo kot kolektivna pogodba višje ravni ali
zakon, se uporablja določba, ki je v korist delavca.«;
ter vsebuje naslednjo končno določbo:
»1. člen
Ta dodatek h kolektivni pogodbi začne
veljati z dnem objave v Uradnem listu RS, če s to kolektivno pogodbo ni
določeno drugače.«.

Dodatek št. 7 h Kolektivni pogodbi za kovinsko
industrijo Slovenije (Uradni list RS, št. 51/13) vsebuje naslednjo končno določbo:
»2. člen
Ta dodatek h kolektivni pogodbi začne
veljati z dnem objave v Uradnem listu Republike Slovenije, uporablja pa se od
1. 4. 2013 dalje.«.