1. člen
(predmet urejanja)
Ta uredba določa identifikacijske oznake stavb in stanovanj
ter vzpostavitev, spremembe in uporabo identifikacijskih oznak stavb in
stanovanj za potrebe popisa prebivalstva, gospodinjstev in stanovanj v
Republiki Sloveniji leta 2002 in za potrebe vzpostavitve katastra stavb.
2. člen
(identifikacijska oznaka stavbe)
(1) Identifikacijska oznaka stavbe je identifikacijska
številka stavbe, ki jo določi Geodetska uprava Republike Slovenije v okviru
območja katastrske občine. 
(2) Identifikacijsko številko stavbe sestavljata štirimestna
šifra katastrske občine in petmestna številka stavbe v okviru katastrske
občine. 
(3) Identifikacijska številka stavbe se vodi v katastru stavb
v skladu s predpisi, ki urejajo vpise v kataster stavb. 
(4) Kadar je stavbi določena hišna številka, se
identifikacijska številka stavbe povezuje z registrom prostorskih enot prek
podatka o hišni številki in dodatka k hišni številki. Z zemljiškim katastrom se
identifikacijska številka stavbe povezuje prek parcelne številke.
3. člen
(določitev identifikacijske oznake stanovanj ter drugih
prostorov)
(1) Identifikacijska oznaka stanovanj ter drugih prostorov je
številka stanovanja in drugih prostorov določena v okviru posamezne stavbe (v
nadaljnjem besedilu: številka stanovanja). 
(2) Drugi prostori po tej uredbi so nestanovanjski prostori,
kot so: poslovni prostori in drugi prostori, ki niso namenjeni za trajno
bivanje. 
(3) Številka stanovanja je sestavljena iz štirimestne
številke katastrske občine, petmestne številke stavbe v okviru katastrske
občine ter trimestne številke stanovanja v okviru stavbe. 
(4) Številko stanovanja v okviru stavbe določi upravnik,
določen s pogodbo o upravljanju večstanovanjske stavbe ali lastniki stanovanj,
če upravnika ni. Številka stanovanja se določa v okviru ene stavbe brez
podvajanja. Če ima stavba več ločenih vhodov in za vsak vhod določeno hišno
številko, se številke stanovanj določijo za vsak vhod posebej.
4. člen
(označitev stanovanj)
(1) Stanovanja se označijo s številko stanovanja. Pomožni
prostori, ki pripadajo stanovanju, se označijo s številko stanovanja in
dodatkom a, b, c itd. Označba stanovanja oziroma pomožnih prostorov mora biti
na vidnem mestu nameščena nad ali ob vhodna vrata v stanovanje ali pomožni
prostor. 
(2) Stanovanja in pomožne prostore označi upravnik, določen s
pogodbo o upravljanju večstanovanjske stavbe ali lastnik, če upravnika ni.
5. člen
(uporaba identifikacijskih oznak stavb in številk stanovanj
ob popisu)
(1) Identifikacijske oznake stavb in številke stanovanj se
uporabijo za izvedbo popisa prebivalstva, gospodinjstev in stanovanj v
Republiki Sloveniji leta 2002. 
(2) Ob izvedbi popisa prebivalstva, gospodinjstev in
stanovanj v Republiki Sloveniji leta 2002 popisovalci v popisni vprašalnik
prepišejo številke stanovanj iz označbe stanovanja. 
(3) Če ob izvedbi popisa stanovanje ni označeno, številko
stanovanja določi popisovalec in uporabniku stanovanja izroči ustrezno nalepko
s številko stanovanja. 
(4) Lastniki stanovanj ali upravnik, določen s pogodbo o
upravljanju večstanovanjske stavbe, označijo stanovanja s številko stanovanja,
ki jo je določil popisovalec.
6. člen
(uporaba podatkov za vzpostavitev katastra stavb)
(1) Podatki popisa iz 23. člena zakona o popisu prebivalstva,
gospodinjstev in stanovanj v Republiki Sloveniji leta 2002 se prevzamejo in
vzpostavijo v katastru stavb kot registrski podatki. 
(2) Geodetska uprava Republike Slovenije prevzame podatke iz
prejšnjega odstavka v kataster stavb v roku 15 mesecev po pridobitvi teh
podatkov od Statističnega urada Republike Slovenije, vendar najkasneje do 15.
aprila 2004. 
(3) Številke stanovanj, ki niso določene v skladu s to uredbo
in s predpisi, ki urejajo vpise v kataster stavb, se preoštevilčijo. 
(4) Uporaba podatkov o stavbah in stanovanjih iz prvega
odstavka tega člena za druge namene je mogoča šele po vzpostavitvi registrskih
podatkov v katastru stavb.
7. člen
(končna določba)
Ta uredba začne veljati naslednji dan po objavi v Uradnem
listu Republike Slovenije.
Št. 455-01/2002-1
Ljubljana, dne 1. marca 2002.
Vlada Republike Slovenije
dr. Janez Drnovšek l. r. 
Predsednik