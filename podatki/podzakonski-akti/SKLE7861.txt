1. člen
Na podlagi sklepa Senata Mednarodne fakultete za družbene in
poslovne študije (v nadaljevanju: fakulteta) in prvega odstavka 32.a člena
Zakona o visokem šolstvu fakulteta objavlja vsebino in obliko diplome in
potrdila, ki ima značaj javne listine.
Diploma in priloga k diplomi
2. člen
Fakulteta izdaja diplome in priloge k diplomam o zaključenih študijskih
programih prve, druge in tretje stopnje.
Sestavni del diplome je »priloga k diplomi«.
3. člen
Diploma vsebuje: ime fakultete, ime študijskega programa, stopnjo
pridobljene izobrazbe, pridobljen strokovni oziroma znanstveni naslov, ime in
priimek kandidata ter datum, kraj in državo njegovega rojstva. Diploma ima
zaporedno številko, datum diplomiranja, datum izdaje, suhi pečat fakultete ter
podpis dekana.
Sestavine obrazca priloga k diplomi v slovenskem in angleškem
jeziku so opredeljene v Pravilniku o prilogi k diplomi, ki ga sprejme minister
pristojen za visoko šolstvo na predlog Sveta Republike Slovenije za visoko
šolstvo.
4. člen
Diploma je oblikovana v skladu s celostno grafično podobo fakultete.
Diploma se izdaja na posebnem papirju dimenzije 297 mm x 420
mm. V sredini desne polovice lista je natisnjen logotip fakultete izbočen kot
slepi tisk. Napis DIPLOMA je v
srebrni barvi. Za imenom diplomanta je logotip oblikovan v guilloche
geometrijski tehniki, v spodnjem desnem kotu desne polovice je napis MFDPŠ v
fluorescentni barvi.
Vzorec diplome je objavljen v prilogi.
Potrdilo
5. člen
Po opravljenih obveznostih po javno veljavnem študijskem programu
za izpopolnjevanje ali delu javno veljavnega programa za pridobitev izobrazbe,
izda fakulteta udeležencem potrdilo, ki je javna listina.
6. člen
Potrdilo po programih iz prejšnjega člena vsebuje: ime
fakultete, ime in priimek udeleženca, državo, kraj in datum rojstva udeleženca,
naslov in čas trajanja programa, ki ga je zaključil udeleženec, datum, ko je
opravil udeleženec vse obveznosti po programu, trajanje v številu ur programa
ter ovrednotenje programa v številu kreditnih točk po sistemu ECTS.
Potrdilo o opravljenem delu javno veljavnega študijskega programa
za pridobitev izobrazbe vsebuje tudi podatke o naslovu in stopnji študijskega
programa, katerega del je.
Potrdilo vsebuje še zaporedno številko in datum izdaje potrdila
ter suhi pečat fakultete.
7. člen
Oblika in papir potrdila iz prejšnjega člena tega sklepa sta določena
s celostno grafično podobo fakultete.
Na potrdilu je odtisnjen pečat fakultete v tehniki suhega pečata.
8. člen
Ta sklep začne veljati naslednji dan po objavi v Uradnem listu
Republike Slovenije.
Št. 20/2008-Sklep.Javne.Listine
Celje, dne 5. novembra 2008
doc. dr. Srečko Natek l.r.
Dekan MFDPŠ

Priloga:
Vzorec diplome 