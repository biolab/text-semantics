I. SPLOŠNE DOLOČBE
1. člen
(vsebina pravilnika)
Ta pravilnik določa vrsto šolske
dokumentacije, namen in način zbiranja podatkov ter vodenje in shranjevanje
šolske dokumentacije, postopke ravnanja s podatki iz te dokumentacije in
postopke izdajanja javnih listin o izobraževanju dijakov in vajencev (v nadaljevanju:
dijak) po javnoveljavnih izobraževalnih programih v nižjem in srednjem
poklicnem, srednjem strokovnem in splošnem srednjem izobraževanju (v
nadaljevanju: v srednješolskem izobraževanju).
2. člen
(izvajalci izobraževanja)
(1) Po določbah tega pravilnika morajo
ravnati vsi pravni subjekti, vpisani v razvid pri ministrstvu za šolstvo in
šport, ki izvajajo srednješolsko izobraževanje dijakov po javnoveljavnih
izobraževalnih programih v celoti ali po delih ne glede na njihovo statusno
oziroma organizacijsko obliko (v nadaljevanju: šole).
(2) Dijaški domovi smiselno
uporabljajo določbe tega pravilnika o ravnanju z dokumentacijo dijaških domov,
če ni s posebnim predpisom drugače urejeno.
3. člen
(odgovornost za dokumentacijo)
(1) Za uresničevanje tega pravilnika
je odgovoren ravnatelj šole, na šolah, kjer sta funkciji pedagoškega vodje in
poslovodnega organa ločeni, pa tudi direktor (v nadaljevanju: ravnatelj).
(2) Strokovni delavci šole in drugi
zaposleni so odgovorni za uresničevanje določb tega pravilnika v okviru
pooblastil oziroma nalog, ki jih imajo po notranji organizaciji šole oziroma
sistemizaciji, ter po posebnih pooblastilih.
4. člen
(črtan)
5. člen
(vrste šolske dokumentacije)
(1) Šolska dokumentacija po tem pravilniku
obsega:
-      
evidence, ki so določene z zakonom,
-      
javne listine, ki jih šola izdaja dijakom v
zvezi z izobraževanjem, in
-      
druge dokumente, v katerih in na podlagi
katerih nastajajo podatki, ki se vpisujejo v uradne evidence ali s katerimi
strokovni delavci oziroma organi šole načrtujejo, organizirajo in izvajajo
izobraževalno dejavnost.
(2) Vsi dokumenti, ki jih šola vodi, morajo
vsebovati ime in sedež šole, ime in priimek podpisnika in njegov podpis.
(3) Matična knjiga, šolska in domska
kronika, letni delovni načrt šole, poročilo o realizaciji letnega delovnega
načrta, evidenca o izdanih javnih listinah in vsi izhodni dokumenti morajo
vsebovati tudi pečat šole.
(4) Dokumenti, ki jih šola izdaja, morajo
vsebovati tudi evidenčno številko in datum.
II. EVIDENCE
A) Vrste evidenc
6. člen
(evidence v gimnazijah)
Evidence v gimnazijah so:
1.    
evidenca prijavljenih kandidatov za vpis, ki
vsebuje ime in priimek, spol, datum, kraj, občino in državo rojstva,
prebivališče (stalno in začasno) in pridobljeno izobrazbo vsakega kandidata, ki
se prijavi za vpis v šolo; vodi se za vsako šolsko leto posebej;
2.    
evidenca vpisanih, ki vsebuje ime in priimek
dijaka, njegov spol, datum, kraj, občino in državo rojstva, prebivališče in
pridobljeno izobrazbo vpisanih kandidatov; vodi se po izobraževalnih programih,
letnikih, oddelkih in skupinah v redovalnicah, za vsako šolsko leto posebej;
3.    
osebni list, ki vsebuje ime in priimek dijaka,
spol, datum, kraj, občino in državo rojstva, prebivališče in pridobljeno
izobrazbo ter podatke o splošnem učnem uspehu, opravljenih izpitih,
napredovanju in dokončanju izobraževanja; vodi se za vsakega vpisanega dijaka
od vpisa v izobraževanje pa do končanja izobraževanja oziroma izpisa;
4.    
matična knjiga, ki obsega splošne podatke o
vpisanih in o poteku njihovega izobraževanja, vsebuje ime in priimek dijaka,
spol, datum, kraj, občino in državo rojstva, prebivališče in pridobljeno
izobrazbo; vodi se od vpisa do končanja izobraževanja oziroma do izpisa;
5.    
evidenca podatkov o gibalnih sposobnostih in
morfoloških značilnostih, ki vsebuje ime in priimek dijaka, spol, datum, kraj,
občino in državo rojstva, prebivališče in pridobljeno izobrazbo ter podatke o
gibalnih sposobnostih in morfoloških značilnostih dijaka, in sicer telesno
višino, voluminoznost telesa, hitrost alternativnih gibov, eksplozivno moč,
koordinacijo gibanja telesa, fizično vzdržljivost trupa, gibljivost, mišično
vzdržljivost ramenskega obroča in rok, sprintersko hitrost in vzdržljivost v
submaksimalnem kontinuiranem naprezanju; vodi se po določbah 14. in 16. člena
tega pravilnika;
6.    
evidenca o maturi, ki je sestavljena iz treh
delov (podevidenc), in sicer: zapisnikov sej šolske maturitetne komisije,
zapisnikov o maturi in poročila o maturi; vodi se posebej za vsak izpitni rok
in šolsko leto;
-  
podevidenca zapisnikov šolske maturitetne
komisije je zbirka vseh zapisnikov te komisije;
-  
podevidenca zapisnikov o maturi vsebuje ime in
priimek dijaka, spol, datum, kraj, občino in državo rojstva, prebivališče in
prej pridobljeno izobrazbo; obsega še podatke o poteku mature, in sicer prijavo
k maturi, poročila o uspehu pri seminarskih nalogah, vajah oziroma terenskem
delu in zapisnike o poteku ustnega oziroma pisnega dela maturitetnega izpita;
-  
podevidenca poročilo o maturi je sestavljena iz
dveh delov, in sicer splošnega poročila o maturi in knjige maturantov; ta
vsebuje seznam vseh kandidatov, ki so opravili maturo, splošne podatke o
izpitnih rezultatih pri posameznih predmetih in splošnem uspehu;
7.    
evidenca o izpitih vsebuje prijavo k izpitu,
zapisnike o izpitu s podatki o kandidatih, in sicer ime in priimek dijaka ter
njegov spol, datum, kraj, občino in državo rojstva, prebivališče in prej
pridobljeno izobrazbo, ter podatke o izpitnih nalogah oziroma vprašanjih,
poteku izpita in doseženih ocenah; vodi se posebej za vsak izpitni rok in
šolsko leto;
8.    
evidenca o dijakih, ki jih obravnava svetovalna
služba, vsebuje ime in priimek, spol, datum, kraj, občino in državo rojstva,
prebivališče in prej pridobljeno izobrazbo ter družinsko in socialno anamnezo,
razvojno anamnezo, diagnostične postopke, postopke strokovne pomoči, strokovna
mnenja drugih institucij: centrov za socialno delo, zdravstvenih institucij,
svetovalnih centrov oziroma vzgojnih posvetovalnic; vodi se po določbah 14.,
15. in 16. člena tega pravilnika;
9.    
evidenca o preverjanju in ocenjevanju znanja vsebuje
ime in priimek dijaka, spol, datum, kraj, občino in državo rojstva,
prebivališče in prej pridobljeno izobrazbo ter podatke o splošnem učnem uspehu,
opravljenih izpitih, napredovanju in dokončanju izobraževanja; vodi se za
vsakega vpisanega dijaka od vpisa v izobraževanje pa do končanja izobraževanja
oziroma izpisa, in sicer po oddelkih, letnikih oziroma skupinah v redovalnicah;
10. 
evidenca izdanih dokumentov o končanem
izobraževanju vsebuje ime in priimek dijaka, spol, datum, kraj, občino in
državo rojstva, prebivališče in prej pridobljeno izobrazbo ter podatke o
splošnem učnem uspehu, opravljenih izpitih, napredovanju in dokončanju
izobraževanja; vodi se za vsakega vpisanega dijaka od vpisa v izobraževanje pa
do končanja izobraževanja oziroma izpisa;
11. 
evidenca o starših mladoletnih dijakov, ki
vsebuje ime in priimek dijaka, spol, datum, kraj, občino in državo rojstva,
prebivališče ter ime in priimek staršev oziroma zakonitih zastopnikov dijaka
ter naslov prebivališča oziroma naslov, na katerem so dosegljivi; vodi se po
določbah 14. in 16. člena tega pravilnika.
7. člen
(evidence strokovnih in poklicnih šol)
Evidence v strokovnih in poklicnih šolah
so:
1.    
evidenca prijavljenih kandidatov za vpis, ki
vsebuje ime in priimek, spol, datum, kraj, občino in državo rojstva,
prebivališče (stalno in začasno) in pridobljeno izobrazbo vsakega kandidata, ki
se prijavi za vpis v šolo; vodi se za vsako šolsko leto posebej;
2.    
evidenca vpisanih, ki vsebuje ime in priimek
dijaka, njegov spol, datum, kraj, občino in državo rojstva, prebivališče in
pridobljeno izobrazbo vpisanih kandidatov; vodi se po izobraževalnih programih,
letnikih, oddelkih in skupinah v redovalnicah, za vsako šolsko leto posebej;
3.    
osebni list, ki vsebuje ime in priimek dijaka,
spol, datum, kraj, občino in državo rojstva, prebivališče in predhodno
pridobljeno izobrazbo ter podatke o splošnem učnem uspehu, o opravljenih
izpitih, o napredovanju in dokončanju izobraževanja; vodi se za vsakega
vpisanega dijaka od vpisa v izobraževanje pa do končanja izobraževanja oziroma
izpisa;
4.    
matična knjiga, ki obsega splošne podatke o
vpisanih in o poteku njihovega izobraževanja, vsebuje ime in priimek dijaka,
spol, datum, kraj, občino in državo rojstva, prebivališče in prej pridobljeno
izobrazbo; vodi se od vpisa do končanja izobraževanja oziroma do izpisa;
5.    
evidenca podatkov o gibalnih sposobnostih in
morfoloških značilnostih, ki vsebuje ime in priimek dijaka, spol, datum, kraj,
občino in državo rojstva, prebivališče in prej pridobljeno izobrazbo ter
podatke o gibalnih sposobnostih in morfoloških značilnostih dijaka, in sicer
telesno višino, voluminoznost telesa, hitrost alternativnih gibov, eksplozivno
moč, koordinacijo gibanja telesa, fizično vzdržljivost trupa, gibljivost,
mišično vzdržljivost ramenskega obroča in rok, sprintersko hitrost in
vzdržljivost v submaksimalnem kontinuiranem naprezanju; vodi se po določbah 14.
in 16. člena tega pravilnika;
6.    
evidenca o zaključnih izpitih oziroma poklicni
maturi (v nadaljevanju: evidenca o zaključnih izpitih) je sestavljena iz treh
delov (podevidenc), in sicer zapisnikov sej izpitnega odbora za zaključni
izpit, zapisnikov o zaključnem izpitu in poročila o zaključnem izpitu; vodi se
za vsak izpitni rok in šolsko leto posebej:
-  
podevidenca zapisnikov sej izpitnega odbora za
zaključni izpit je zbirka zapisnikov sej izpitnega odbora;
-  
podevidenca zapisnikov o zaključnem izpitu je
zbirka vseh zapisnikov o poteku posameznih delov zakjučnega izpita za
posameznega kandidata, vsebuje ime in priimek dijaka, spol, datum, kraj, občino
in državo rojstva, prebivališče in prej pridobljeno izobrazbo ter podatke o
poteku pisnega oziroma ustnega dela izpita oziroma praktičnega in teoretičnega
dela izpita, izpitnih nalogah oziroma vprašanjih in ocenah pri posameznem delu
izpita in splošnem uspehu pri zaključnem izpitu;
-  
podevidenca poročilo o zaključnem izpitu obsega
seznam vseh kandidatov, prijavljenih k izpitu in seznam kandidatov, ki so
opravljali zaključni izpit, splošne podatke o izpitnih rezultatih pri
posameznih predmetih in splošnem uspehu ter drugih splošnih podatkih o
zaključnem izpitu;
7.    
evidenca o izpitih, vsebuje prijavo k izpitu,
zapisnike o izpitu s podatki o kandidatih, in sicer ime in priimek dijaka ter
njegov spol, datum, kraj, občino in državo rojstva, prebivališče in prej
pridobljeno izobrazbo, ter podatke o izpitnih nalogah oziroma vprašanjih,
poteku izpita in doseženih ocenah; vodi se po izpitnih rokih in šolskih letih;
8.    
evidenca o dijakih, ki jih obravnava svetovalna
služba, vsebuje ime in priimek, spol, datum, kraj, občino in državo rojstva,
prebivališče in prej pridobljeno izobrazbo ter družinsko in socialno anamnezo,
razvojno anamnezo, diagnostične postopke, postopke strokovne pomoči, strokovna
mnenja drugih institucij: centrov za socialno delo, zdravstvenih institucij,
svetovalnih centrov oziroma vzgojnih posvetovalnic; vodi se po določbah 14.,
15. in 16. člena tega pravilnika;
9.    
evidenca o preverjanju in ocenjevanju znanja
vsebuje ime in priimek dijaka, spol, datum, kraj, občino in državo rojstva,
prebivališče in prej pridobljeno izobrazbo ter podatke o splošnem učnem uspehu,
opravljenih izpitih, napredovanju in dokončanju izobraževanja; vodi se v
redovalnicah za vsakega vpisanega dijaka od vpisa v izobraževanje pa do
končanja izobraževanja oziroma izpisa, in sicer po oddelkih, letnikih oziroma skupinah;
10. 
evidenca izdanih dokumentov o končanem
izobraževanju vsebuje ime in priimek dijaka, spol, datum, kraj, občino in
državo rojstva, prebivališče in prej pridobljeno izobrazbo ter podatke o
izdanih spričevalih; vodi se za vsakega vpisanega dijaka od vpisa v
izobraževanje pa do končanja izobraževanja oziroma izpisa;
11. 
evidenca o starših mladoletnih dijakov, ki
vsebuje ime in priimek dijaka, spol, datum, kraj, občino in državo rojstva,
prebivališče ter ime in priimek staršev oziroma zakonitih zastopnikov dijaka
ter naslov prebivališča oziroma naslov, na katerem so dosegljivi; vodi se po
določbah 14. in 16. člena tega pravilnika.
8. člen
(črtan)
B) Vodenje evidenc
9. člen
(obdobje vodenja evidenc)
(1) Šola praviloma začne voditi
posamezno evidenco z dijakovo prijavo k vpisu v šolo oziroma, ko si pridobi
predpisano soglasje.
(2) Če dijak opravlja samo izpit, se
evidenca vodi od prijave k izpitu do konca izpitnega postopka in izdaje javne
listine o uspehu pri izpitu.
(3) Šola preneha voditi evidence:
-      
ko dijak konča izobraževanje ali se izpiše ali
-      
ko prenehajo razlogi ali namen vodenja
evidence, ki se vodi na podlagi soglasja.
(4) Ko šola zaključi vodenje evidence,
sme podatke, vpisane vanje, naknadno dopolnjevati oziroma popravljati le, če se
ugotovi, da so vpisani podatki nepopolni ali netočni.
(5) Če se dijak po prenehanju
izobraževanja ponovno vpiše zaradi nadaljevanja izobraževanja, šola lahko
uporablja podatke iz obstoječih evidenc oziroma nadaljuje vodenje do izpisa
oziroma do konca izpitnega postopka.
10. člen
(oblika evidenc)
(1) Evidence se vodijo na obrazcih, ki
jih predpiše minister, pristojen za srednješolsko izobraževanje (v
nadaljevanju: minister).
(2) Če minister ne predpiše obrazcev
evidenc, jih šole lahko same oblikujejo, vendar v skladu z določbami tega
pravilnika in zakona.
11. člen
(pogoji vodenja evidenc v elektronskem
mediju)
(1) Dokumentacija
se praviloma vodi v elektronski obliki na način, da je omogočen tudi izpis na
papir. Če šola vodi dokumentacijo v elektronski obliki v enotni podatkovni bazi,
si mora z ustrezno programsko opremo zagotoviti dejansko ločitev uporabe in
varovanje podatkov glede na njihovo naravo in pravico do razpolaganja z njimi.
12. člen
(viri podatkov za evidence)
Podatke, ki jih šola vpisuje v evidence, si
pridobi iz:
-      
javnih listin (spričevala, obvestila, potrdila,
rojstnega lista, osebne izkaznice, potnega lista, potrdila o državljanstvu,
poročnega lista in podobno);
-      
drugih listin (sodni, upravnopravni,
javnopravni oziroma civilnopravni akti, učna pogodba),
-      
drugih evidenc šole ali drugih upravljavcev
zbirk podatkov, v skladu z zakonom;
-      
druge šolske dokumentacije (sklepov,
zapisnikov, uradnih zaznamkov in drugih uradnih podatkov oziroma aktov šolskih
in drugih organov ter strokovnih delavcev šole) in
-      
izjav dijaka oziroma njegovih staršev,
zakonitih zastopnikov ali pooblaščencev ter drugih oseb, pristojnih za dajanje
podatkov.
13. člen
(način pridobivanja podatkov)
(1) Javne listine šoli izročijo dijak,
starši ali zakoniti zastopniki mladoletnega dijaka oziroma oseba, ki jo pooblastijo
starši (v nadaljevanju: starši).
(2) Šola lahko pridobi podatke tudi iz
drugih listin, ki jih dobi neposredno ali posredno od izdajateljev teh listin,
in sicer sodišč ali upravnih organov ter drugih izvajalcev javnih pooblastil,
če je to določeno z zakonom.
(3) Podatke, ki nastajajo med
izobraževanjem, vpisujejo v ustrezne evidence oziroma druge predpisane
dokumente neposredno učitelji in drugi strokovni delavci ter osebe, ki jih za
to pooblastijo organi šole, v skladu s predpisi.
(4) Če si šola pridobi podatke iz
drugih uradnih evidenc neposredno od upravljavcev teh evidenc, morajo biti s
tem seznanjeni dijak in starši mladoletnega dijaka.
14. člen
(postopek pridobivanja podatkov s
soglasjem)
(1) Evidence, ki jih šola lahko vodi
le s soglasjem, so:
-      
evidenca podatkov o gibalnih sposobnostih in
morfoloških značilnostih (v nadaljevanju: športni karton);
-      
evidenca o dijakih, ki jih obravnava svetovalna
služba (v nadaljevanju: evidenca strokovne pomoči) in
-      
evidenca osebnih podatkov o starših oziroma zakonitih
zastopnikih mladoletnih dijakov (v nadaljevanju: evidenca staršev).
(2) Šola začne voditi evidence iz
prejšnjega odstavka tega člena, ko si pridobi pisno soglasje staršev oziroma
polnoletnega dijaka.
(3) Soglasje vsebuje vrsto podatkov,
način, namen in obdobje njihovega zbiranja ter zakonsko podlago za zbiranje
oziroma rabo teh podatkov. Dajalec soglasja (starši ali pa polnoletni dijak)
navede ime in priimek in naslov svojega prebivališča ter s podpisom ustrezne
izjave na obrazcu potrdi ali zavrne oziroma prekliče soglasje.
(4) Soglasje lahko da eden od staršev.
Če eden od staršev izrecno pisno zavrne soglasje, ni mogoče začeti voditi
evidence iz prvega odstavka tega člena, dokler se starša o tem ne sporazumeta.
(5) Če starši oziroma polnoletni dijak
določijo pooblaščenca, ki naj bi zastopal njihove interese v zvezi z
izobraževanjem, morajo k soglasju priložiti pisno pooblastilo, v katerem je
navedena vsebina in trajanje pooblastila ter podpis pooblaščenca in
pooblastitelja.
(6) Starši oziroma dijak lahko
kadarkoli prekliče dano soglasje na enak način, kot so ga dali.
15. člen
(vodenje evidence svetovalne službe)
(1) Svetovalna služba šole začne
voditi evidenco strokovne pomoči, ko začne voditi postopek strokovne pomoči
dijaku.
(2) Če svetovalna služba v skladu z
zakonom začne voditi postopek strokovne pomoči brez soglasja staršev, vendar ob
soglasju dijaka, mora svojo oceno in dokazila o dejanski ogroženosti dijaka v
družini dokumentirati v evidenci.
(3) Pridobljeni podatki, postopki
obravnave in ugotovitve v zvezi s tem so uradna tajnost strogo zaupne stopnje;
z njimi razpolaga le svetovalni delavec, ki vodi postopek, in jih trajno varuje
kot poklicno skrivnost.
(4) Vpogled v podatke v tej evidenci
je dovoljen dijaku, njegovim staršem, zakonitemu zastopniku ali pooblaščencu,
drugim pristojnim organom pa v skladu z zakonom oziroma po nalogu sodišča.
16. člen
(roki za vodenje evidenc s soglasji)
(1) Športni karton se vodi od
pridobitve soglasja do konca pouka v šolskem letu.
(2) Evidenca strokovne pomoči se vodi
od pridobitve soglasja do končane obravnave, vendar najdlje do konca šolskega
leta.
(3) Evidenca o starših se vodi od
pridobitve soglasja do konca šolskega leta.
(4) Če polnoletni dijak izrecno pisno
ne zavrne soglasja, da šola o njem obvešča starše oziroma sodeluje z njimi,
šola še naprej vodi evidenco o starših.
(5) Če je soglasje preklicano, šola
preneha voditi evidenco od trenutka pridobitve pisnega preklica soglasja
oziroma z dnem veljavnosti preklica, če je v izjavi o preklicu določen kasnejši
datum preklica.
C) Zbiranje podatkov in drugi postopki
17. člen
(izročanje listin)
(1) Javna listina, katere predložitev
je predpisana, se v izvirniku ali v drugem veljavnem izvodu izroči pooblaščeni
osebi šole oziroma pošlje šoli po pošti.
(2) Šola izda potrdilo o izročeni
listini, iz katerega mora biti razvidna vrsta listine, namen izročitve in datum
prejema ter podpis pooblaščene osebe, ki jo je prejela.
(3) Če se listina pošlje po pošti,
velja kot dokazilo o izročeni listini poštno potrdilo o priporočeni pošiljki.
18. člen
(oblike veljavnih listin)
(1) Javna listina se lahko predloži v
izvirniku, overjenem izvodu, overjenem prepisu ali overjeni kopiji, uradnem
izpisu iz evidence ali uradnem odpravku listine.
(2) Če se predloži izvirnik javne
listine in neoverjena kopija oziroma prepis, pooblaščena oseba po ugotovitvi,
da kopija ustreza izvirniku, izvirnik vrne in si o tem naredi uradni zaznamek o
izročitvi listine.
(3) Tuja javna listina, ki je po
predpisih legalizirana, nostrificirana ali velja po zakonu, mednarodnem
sporazumu ali konvenciji, katere podpisnica je Republika Slovenija, velja kot
javna listina, izdana v naši državi.
(4) Tuje šolsko spričevalo, ki je po
predpisih nostrificirano, velja enako kot spričevalo, s katerim mu je z
nostrifikacijsko odločbo priznana enakovrednost.
(5) Tujo javno listino je treba
predložiti v overjenem prevodu v slovenski jezik, če ni posebej predpisano
drugače. Tujemu šolskemu spričevalu pa je treba priložiti odločbo o
nostrifikaciji, ki jo izda organ, pristojen za nostrifikacijo tujega
spričevala.
19. člen
(spreminjanje podatkov)
(1) Dijak je dolžan takoj sporočiti
vsako spremembo osebnih podatkov, o katerih šola vodi evidenco.
(2) Šola na zahtevo dijaka iz
predložene listine nemudoma vnese spremembo, popravek ali dopolnitev podatka v
ustrezni evidenci ter ga takoj začne uporabljati.
(3) V listinah, izdanih pred spremembo
podatka v evidenci, se podatki ne smejo popravljati, spreminjati oziroma
dopolnjevati.
(4) Podatki se vpisujejo v evidence po
kronološkem zaporedju. Vpisani podatki se ne smejo v nobenem primeru zbrisati,
zakriti ali popravljati, tako da niso več berljivi. Novi podatki, ki
nadomestijo prejšnje, se vpišejo tako, da je mogoče preveriti prej napisane
podatke. Ob vsaki spremembi podatka se v evidenci posebej označi datum
spremembe podatka.
20. člen
(načini seznanjanja s podatki iz evidenc)
(1) Šola seznanja dijake in njihove
starše s podatki iz evidenc na naslednje načine:
-      
izda predpisano javno listino,
-      
izda izpisek iz evidence,
-      
izroči listino, ki je akt pristojnega organa
šole (sklep, odločbo in podobno) ter
-      
ustno neposredno sporoča podatke iz evidenc
oziroma omogoča vpogled vanje.
(2) Strokovni delavci šole, ki so
pooblaščeni za dajanje podatkov iz evidenc na način, naveden v prejšnjem
odstavku, lahko seznanjajo dijaka in njegove starše le s podatki, ki se
nanašajo nanje.
(3) Šola lahko seznani s temi podatki
tudi druge osebe, če so do njih po predpisih upravičeni.
(4) Če pooblaščeni strokovni delavec
dijaka ali druge osebe, ki želi videti podatke iz evidence, osebno ne pozna,
mora najprej ugotoviti njegovo identiteto in upravičenost.
(5) Pri vpogledu ali izpisu iz
evidence se ne smejo videti podatki o drugih osebah, prav tako pri ustnem
sporočanju podatkov ne smejo prisostvovati osebe, ki jim upravičenec tega ni
izrecno dovolil.
(6) Ne glede na prejšnji odstavek tega
člena učitelj med poukom dijaku javno pove oceno.
(7) Pooblaščena oseba šole lahko
dijaku oziroma staršem daje podatke iz evidenc tudi po telefonu ali po drugih
komunikacijskih sredstvih, če je bilo tako vnaprej dogovorjeno, vendar se mora
prepričati o dejanski identiteti in upravičenju osebe, ki jih ji posreduje.
(8) Vsako poseganje v evidenco bodisi
zaradi vnosa podatkov ali izpisa podatkov iz evidence mora biti ustrezno
tehnično evidentirano tako, da je razvidno kdo, kdaj in za kaj je uporabljal
evidenco oziroma podatke iz nje.
21. člen
(izdajanje izpisov podatkov iz evidenc)
(1) Šola izdaja dijakom podatke iz evidenc
v obliki izpisa iz evidence, in sicer:
-      
nadomestne javne listine (spričevala, potrdila
o izpitu in obvestila o učnem uspehu) in
-      
potrdila o statusu dijaka.
(2) Šola posreduje podatke iz šolskih
evidenc v obliki izpisa iz evidence drugim subjektom, če so v skladu zakonom do
njih upravičeni, vendar mora s tem seznaniti dijaka, če je mladoleten, pa tudi
njegove starše.
III. JAVNE LISTINE
A) Vrste javnih listin
22. člen
(vrste šolskih javnih listin)
Šolske javne listine po tem pravilniku so:
a) 
javne listine o učnem uspehu (v nadaljevanju:
spričevala), in sicer:
-
letno spričevalo,
-
spričevalo o splošni maturi,
-
spričevalo o zaključnem izpitu,
-
spričevalo o poklicni maturi,
-
obvestilo o uspehu in
-
potrdilo o izpitu;
b) 
javne listine, ki jih šola izdaja dijaku za
uveljavljanje pravic po drugih predpisih (v nadaljevanju: statusne listine) so:
-
potrdilo o statusu dijaka,
-
potrdilo o izpisu iz šole (izpisnica) in
-
(črtana).
23. člen
(črtan)
B) Postopek izdajanja javnih listin
24. člen
(pogoji in roki za izdajanje javnih listin
o učnem uspehu)
Šola izdaja javne listine o učnem uspehu
oziroma pridobljeni izobrazbi, če so izpolnjeni predpisani pogoji in v
določenih rokih, in sicer:
a) 
obvestilo o uspehu:
-    vsem dijakom ob koncu posameznega ocenjevalnega obdobja, razen
zadnjega ocenjevalnega obdobja najkasneje v treh dneh po koncu ocenjevalnega
obdobja;
-    dijaku, ki ni končal letnika, najkasneje v treh dneh po koncu
pouka;
-    dijaku, ki ni opravil popravnega izpita, v treh dneh po koncu
izpitnega roka,
-    dijaku, ki ni uspešno končal šolskega leta do konca šolskega leta,
najkasneje zadnji dan šolskega leta;
b) 
letno spričevalo dijaku, ki je uspešno končal
letnik, v treh dneh po opravljenem letniku;
c) 
spričevalo o splošni maturi oziroma spričevalo
o splošni maturi s pohvalo dijaku, ki je splošno maturo opravil, v roku,
določenem s koledarjem splošne mature;
č)  obvestilo o uspehu pri
maturi (posebni del maturitetnega spričevala) dijaku, ki ni opravil mature, v
enakem roku kot maturitetno spričevalo;
d) 
spričevalo o zaključnem izpitu oziroma
spričevalo o zaključnem izpitu s pohvalo dijaku v sedmih dneh po opravljenem
zaključnem izpitu v šoli;
e) 
spričevalo o poklicni maturi oziroma spričevalo
o poklicni maturi s pohvalo dijaku v sedmih dneh po opravljeni poklicni maturi;
f)  
potrdilo o izpitu dijaku, ki je opravil
posamezni izpit, v treh dneh po opravljanju izpita.
25. člen
(črtan)
26. člen
(izdajanje statusnih javnih listin)
Javne listine o dijakovem statusu se
izdajajo v naslednjih rokih oziroma pogojih:
-      
potrdilo o statusu se izda dijaku takoj ob
vpisu oziroma v treh dneh po zahtevku;
-      
potrdilo o izpisu iz šole (izpisnica), takoj ko
se med izobraževanjem izpiše;
-      
(črtana).
27. člen
(način izdaje javnih listin)
(1) Javne listine se izdajajo na
obrazcih, ki jih določi minister.
(2) Obrazce, katerih obliko in vsebino
predpiše minister, smejo uporabljati samo vzgojno-izobraževalni zavodi, ki
izvajajo javnoveljavne programe srednješolskega izobraževanja.
(3) V javne listine se vpisujejo
podatki iz ustreznih evidenc v skladu z zakonom in po določilih tega
pravilnika.
(4) Če se izpiti opravljajo v daljših
izpitnih obdobjih, se v spričevalu kot datum izdaje navede dan izteka izpitnega
roka, v katerem je opravljal zadnji izpit.
(5) Spričevalo z istimi podatki šola
izda v izvirniku le enkrat.
(6) Ne glede na določbo iz prejšnjega
odstavka lahko šola izda spričevalo v dveh izvirnih izvodih oziroma drug
izvirni izvod na zahtevo upravičenca, če dokaže, da se za nadaljevanje
izobraževanja ali zaposlitev v tujini zahteva izročitev izvirne listine.
(7) Javno
listino v imenu šole podpiše uradna oseba, ki ima pooblastilo za zastopanje v
pravnem prometu, vpisano v sodni register v skladu z zakonom in ustanovitvenem
aktom šole (praviloma direktor oziroma ravnatelj ali pomočnik ravnatelja ali
druga pooblaščena oseba), sopodpiše pa jo, če je v obrazcu listine tako
predvideno, tudi druga pristojna oseba.
(8) Pooblaščena oseba šole izroči
javno listino dijaku, na katerega ime je izdana, lahko pa tudi njegovim
staršem, zakonitemu ali pooblaščenemu zastopniku; ta mora s svojim podpisom v
ustrezni evidenci potrditi prejem listine.
28. člen
(veljavnost javne listine)
Javna listina po tem pravilniku je
veljavna, če je izdajatelj na njenem obrazcu vpisal vse predvidene podatke v
skladu z zakonom in tem pravilnikom ter ustreznimi evidencami, in sicer:
-      
podatke o izdajatelju listine (ime zavoda,
šole, organizacijske enote zavoda in sedež);
-      
podatke o upravičencu, njegovem učnem uspehu
oziroma pravicah, ki se mu priznajo s to listino;
-      
podatke o vpisu v razvid izobraževalnih
organizacij pri ministrstvu, (številka in datum odločbe), kadar je to
predvideno na obrazcu listine;
-      
podatke o matični oziroma drugi evidenčni
številki listine oziroma podatkov v njej;
-      
kraj in datum izdaje ter
-      
ime, priimek in funkcijo podpisnika listine ter
njegov lastnoročni podpis in pečat izdajatelja.
29. člen
(pristojnosti šol za izdajanje spričeval)
(1) Spričevalo izda šola, na kateri je
bil dijak vpisan do izdaje spričevala.
(2) Če je dijak pridobil ocene oziroma
opravljal popravne ali predmetne izpite na različnih šolah, spričevalo izda
šola, na kateri je bil nazadnje vpisan oziroma je opravljal zadnji izpit.
(3) Šola, ki izda spričevalo, vpiše
podatke o uspehu pri predmetih, pri katerih je bil ocenjen v drugi šoli, na
podlagi potrdila o izpitu oziroma obvestila o uspehu, ki ji ga predloži dijak.
(4) Šola lahko zaradi preverjanja podatkov
zahteva izpis iz evidenc od šole, v kateri se je dijak izobraževal oziroma si
pridobil ocene, ki jih je treba vpisati v spričevalo.
(5) Če se dijak vzporedno izobražuje,
se mu izda spričevalo za vsak program posebej, če pa se izobražuje po delu programa,
se mu izda obvestilo o uspehu iz predmetov, iz katerih se njegovo znanje
ocenjuje.
30. člen
(izdaja spričevala z boljšo oceno)
(1) Dijaku, ki je z izpitom izboljšal
oceno, šola izda novo spričevalo. V novem spričevalu se navedejo identični
osebni podatki, vpišejo se vse ocene, iz predmetov, iz katerih je izboljševal
oceno, pa boljše ocene, ter splošni uspeh. Datum izdaje spričevala je datum
opravljanja izpita, s katerim je dijak izboljšal oceno.
(2) Dijaku, ki je izboljševal ocene iz
mature, šola izda le novo obvestilo o uspehu pri maturi; če si je z izboljšano
oceno pridobil pravico do maturitetnega spričevala s pohvalo, pa dobi tudi nov
splošni del.
(3) Če kandidat ni dosegel boljše
ocene pri izpitu, se mu izda obvestilo o uspehu z ocenami iz predmetov, iz
katerih je opravljal izpite za izboljšanje ocene.
(4) Dijaku, ki je opravljal izpit iz
dodatnega predmeta po opravljeni maturi, se izda potrdilo o izpitu.
31. člen
(izdaja spričevala zaradi spremembe ocen
po ugovoru)
(1) Dijaku, ki mu je bila po ugovoru
zoper oceno v izdanem spričevalu ocena izboljšana, šola izda novo spričevalo.
(2) V novem spričevalu se navedejo
identični osebni podatki, nove ocene iz posameznih predmetov, ki nadomestijo
prejšnje, ter nov splošni učni uspeh; datum izdaje tega spričevala je datum
določitve zadnje ocene oziroma odločitve pristojnega organa o oceni.
32. člen
(zadržanje spričevala)
(1) Šola lahko zadrži spričevalo do
dokončnosti postopka, če je ob utemeljenem sumu, da je ocena v spričevalu
pridobljena nezakonito, začela postopek za razveljavitev ocene; o tem nemudoma
dokazno obvesti dijaka.
(2) Če se v postopku ugotovi, da je
vpisana ocena pravilna, mora šola upravičencu izročiti zadržano spričevalo v 24
urah po dokončnosti postopka.
33. člen
(popravljanje napak v listini)
(1) Če se naknadno ugotovi, da so v
izdani javni listini podatki napačni oziroma so v njem druge nepravilnosti,
šola pozove imetnika, da ji izroči listino zaradi postopka odpravljanja napak.
(2) Če imetnik take listine v 3
mesecih po pozivu listine ne vrne oziroma se s šolo ne sporazumeta o odpravi
napake v listini, šola lahko sproži sodni postopek za razveljavitev te listine
pred sodiščem, pristojnim za upravne spore.
(3) Če imetnik take listine sam
predlaga odpravo listine zaradi napak ali pomanjkljivosti v njej, je šola
dolžna na njegovo zahtevo v 30 dneh ugotoviti dejansko stanje in v skladu s tem
izvesti ustrezni postopek za odpravo te napake oziroma pomanjkljivosti, sicer
lahko imetnik listine oziroma druga oseba, ki ima pravni interes sproži sodni
postopek za odpravo oziroma razveljavitev te listine pred sodiščem, pristojnim
za upravne spore.
(4) Ob dvomu o točnosti podatkov v
javni listini velja domneva, da so podatki pravilni, če se ujemajo z evidenco,
iz katere so povzeti, dokler se ne dokaže nasprotno; pri tem mora tisti, ki
dvomi oziroma oporeka pravilnosti podatkov v javni listini, to dokazati.
(5) Na podlagi odločitve o odpravi
javne listine šola izda upravičencu novo listino.
(6) Nova listina ima pravni učinek od
dneva, od katerega ima pravni učinek popravljena listina; če pa je za
upravičenca neugodna, pa učinkuje od dneva vročitve nove listine.
34. člen
(razveljavitev spričevala)
(1) Če se naknadno, po izdaji
spričevala pojavi utemeljen sum, da je dijak nezakonito opravljal izpit in si s
tem nezakonito pridobil spričevalo oziroma oceno, vpisano v izdanem spričevalu,
šola oziroma drug pristojni organ v rokih in po postopku, določenem z zakonom o
upravnem sporu, sproži sodni postopek pred sodiščem, pristojnim za upravne
spore, zaradi razveljavitve ocene in izdanega spričevala in o tem nemudoma
obvesti imetnika spričevala.
(2) Ne glede na prejšnji odstavek
postopek razveljavitve lahko izvede pristojni organ, če je tako določeno s
posebnim predpisom.
(3) Na podlagi dokončne odločitve o
razveljavitvi spričevala je šola dolžna izdati novo spričevalo, če so za to
izpolnjeni predpisani pogoji.
35. člen
(nadomestno spričevalo)
(1) Šola izda nadomestno spričevalo na
posebnem obrazcu v obliki izpisa iz evidence; ta mora poleg predpisanih
podatkov vsebovati še klavzulo, da je to spričevalo nadomestno in enakovredno
izvirniku, podatke o izpisu in izvirniku spričevala (številka in datum izdaje)
ter oznako evidence, iz katere so podatki povzeti.
(2) Izdajatelj nadomestnega spričevala
navede ime šole oziroma pravnega naslednika, ki razpolaga z ustrezno evidenco,
ne glede na to, kdo je bil oziroma kako se je imenoval izdajatelj izvirnika
spričevala. Izpisek podpiše pooblaščena oseba izdajatelja in potrdi pristnost
listine s pečatom izdajatelja.
36. člen
(nadomestna javna
listina)
(1) Če
imetnik oziroma upravičenec izgubi spričevalo oziroma obvestilo o uspehu ali se
to poškoduje, uniči ali odtuji oziroma ponaredi, mu šola izda nadomestno javno
listino v obliki izpisa iz evidence na podlagi izjave, v kateri se navedejo
razlogi za izdajo nadomestne javne listine.
(2) Šola vodi
evidenco izdanih nadomestnih javnih listin.
(3) Izdajatelj
nadomestne javne listine navede ime šole oziroma pravnega naslednika, ki
razpolaga z uradno evidenco. Izpis iz evidence podpiše pristojna oseba
izdajatelja in potrdi pristnost listine s pečatom izdajatelja.
37. člen
(ravnanje z razveljavljenimi spričevali)
Spričevalo, ki ga dijak vrne zaradi
razveljavitve, šola razveljavi tako, da ga prečrta oziroma preluknja in na
sprednji strani označi, da je razveljavljeno, ter navede številko in datum
izdaje akta, s katerim je spričevalo razveljavljeno in ime organa, ki ga je
razveljavil. Če je mogoče, šola na enak način razveljavi vse overjene izvode
tega spričevala. Podatke o razveljavitvi nemudoma vnese v ustrezne evidence.
IV. DRUGI ŠOLSKI DOKUMENTI
38. člen
(drugi dokumenti o dijaku)
Šola dokumentira vse postopke obravnave
dijaka v šoli, in sicer:
-      
izrekanje vzgojnih ukrepov, o čemer sestavi
mapo (spis) s celotno dokumentacijo o postopku, dokaznim gradivom, sklepom o
vzgojnem ukrepu ter pritožbo in sklepom pritožbenega organa;
-      
dodeljevanje statusa dijaka po pravilniku o
prilagajanju šolskih obveznosti; dokumentacijo sestavljajo dokumenti, na
podlagi katerih je bilo v skladu s pravilnikom o statusu odločeno (sklep o
statusu, dogovor o prilagajanju obveznosti in drugi podatki), pedagoška pogodba
o ureditvi učnih obveznosti in druge listine, na podlagi katerih oziroma v
zvezi s katerimi je bila sklenjena oziroma se izvaja pogodba;
-      
izrekanja pohval, priznanj in nagrad, o čemer
sestavi dokumentacijo (spis), v kateri so podatki o izrečeni pohvali, priznanju
ali pridobljeni nagradi, opis razlogov, zaradi katerih so bile izrečene, in
način podelitve.
38.a člen
(druga dokumentacija)
(1) Srednja šola poleg dokumentacije,
določene s tem pravilnikom, vodi tudi dokumentacijo v skladu z drugimi
predpisi.
(2) Dokumentacija, ki je določena s tem
pravilnikom, se ne evidentira v skladu s predpisi, ki urejajo upravno
poslovanje. Dokumentacija se vodi in hrani v skladu s tem pravilnikom po
kronološkem redu nastanka, šolskih letih, programih, oddelkih, ter abecednem
vrstnem redu dijakov.
39. člen
(dokumenti o poteku izobraževalnega dela)
(1) Šola dokumentira potek
izobraževalnega dela oziroma druge dejavnosti z dnevnikom dela, v katerem vodi
dnevni potek izobraževalnega dela po oddelkih oziroma skupinah.
(2) Drugi dokumenti o preverjanju in
ocenjevanju znanja dijaka so izpitni testi, seminarske, raziskovalne ali druge
naloge, izdelki oziroma storitve iz praktičnega pouka oziroma drugih dejavnosti
in druga dokumentacija, s katero se ravna v skladu s pravili o varovanju
izpitne tajnosti.
(3) Dnevnik praktičnega izobraževanja,
ki ga vodi vajenec, pregledujeta ter potrjujeta delodajalec in učitelj
praktičnega pouka.
40. člen
(dokumenti organov šole)
(1) Organi šole dokumentirajo delo s
svojih zasedanj. Dokumentacija vsebuje vabila na zasedanja, zapisnike sej,
dokumente o obravnavanih zadevah in druga gradiva, nastala z zvezi z njihovim
delom.
(2) Strokovni delavci dokumentirajo svoje
delo z letnimi načrti dela in pripravami na vzgojno-izobraževalno delo.
41. člen
(splošni dokumenti šole)
Šola dokumentira načrt poteka dela in
njegovo realizacijo oziroma splošne dogodke z naslednjimi splošnimi dokumenti:
-      
letnim delovnim načrtom,
-      
letnim poročilom o delu šole in
-      
v šolski kroniki.
V. SHRANJEVANJE IN VARSTVO ŠOLSKE DOKUMENTACIJE
42. člen
(roki shranjevanja šolske dokumentacije)
(1) Šola trajno hrani evidence,
navedene v določbah 6. in 7. člena tega pravilnika.
(2) Dokumenti, iz katerih so zbrani
oziroma vpisani podatki v uradne evidence (spisi, zapisniki, poročila, uradni
zaznamki, akti organov in podobno), se hranijo še dve leti po vnosu podatkov v
evidence, če s tem pravilnikom niso za posamezne dokumente določeni drugi roki.
(3) Dokumenti organov šole in splošni
dokumenti šole, ki se ne hranijo po predpisih o arhivskem gradivu, se hranijo
največ štiri leta od nastanka, razen kronike šole, ki se trajno hrani.
(4) Ne glede na določbi prejšnjih dveh
odstavkov se dokumenti o zadevah, o katerih tečejo upravni oziroma sodni
postopki, hranijo še dve leti po pravnomočnosti.
(5) Drugi dokumenti, ki nimajo narave
arhivskega gradiva oziroma se podatki iz njih ne vpisujejo v predpisane
evidence, se hranijo največ eno leto po njihovem nastanku, če s tem pravilnikom
in z drugimi predpisi ni določeno drugače.
(6) Dokazne listine o izpolnjevanju
pogojev za vpis se dijaku vrnejo po končanem vpisnem postopku.
(7) Dokumenti o pisnem preverjanju
znanja (izpitni testi, seminarske, raziskovalne ali druge naloge, izdelki
oziroma storitve praktičnega pouka oziroma drugih dejavnosti in druga
dokumentacija) se po vnosu podatkov o ocenjevanju oziroma ocenah v ustrezne
evidence vrnejo dijaku.
43. člen
(roki shranjevanja dokumentov o obravnavi
dijaka)
Dokumenti o posebni obravnavi dijaka se
hranijo v naslednjih rokih:
-      
dokumenti (mapa) o vzgojnih ukrepih se hranijo
do izbrisa izrečenega ukrepa po pravilniku o šolskem redu, če ukrep ni izrečen
ali izvršen, se spis preneha hraniti z iztekom šolskega leta;
-      
dokumenti o statusu dijaka po pravilniku o
prilagajanju šolskih obveznosti se hranijo leto dni po prenehanju statusa
oziroma dokončnosti postopka o statusu in vnosu podatkov v ustrezne evidence
šole;
-      
dokumenti o pedagoški pogodbi se hranijo leto
dni po koncu izobraževanja po tej pogodbi;
-      
dokumenti o pohvalah, nagradah, priznanjih in
podobnem se hranijo eno leto po vnosu podatkov v ustrezne evidence šole.
44. člen
(arhiviranje)
(1) Ne glede na roke shranjevanja,
določene s tem pravilnikom, je šola dolžna v rokih in po navodilih pristojnega
arhiva odbrati gradivo iz šolske dokumentacije, ki je arhivskega pomena.
(2) Za dokumente, ki imajo s tem pravilnikom čas
hranjenja določen v
letih, začne čas teči od
1. januarja naslednjega leta.
(3) Dokumentacijo,
ki jo šola trajno hrani, in dokumentacijo, ki jo hrani kot arhivsko gradivo do
izročitve pristojnemu arhivu, mora šola arhivirati in varovati po predpisih o
arhivskem gradivu in varstvu osebnih podatkov.
(4) Šola
lahko v soglasju z ustanoviteljem zagotovi in organizira arhiviranje in
shranjevanje dokumentacije zunaj svojih prostorov ali pa v skupnih prostorih za
več šol na določenem območju.
45. člen
(prenosi dokumentacije in arhivov)
(1) Če šola spremeni sedež ali
dejavnost oziroma preneha opravljati dejavnost, v zvezi s katero vodi in hrani
šolsko dokumentacijo, ali preneha kot pravna oseba, mora ob prenehanju oziroma
drugi spremembi sama oziroma njen ustanovitelj, stečajni upravitelj ali druga
pooblaščena oseba zagotoviti varen prenos oziroma izročitev šolske
dokumentacije in arhivskega gradiva na določen nov sedež oziroma v upravljanje
pravnemu nasledniku ali pa pristojnemu arhivu v skladu s predpisi o arhivskem
gradivu.
(2) Če pristojni organ ne določi
pravnega naslednika šole oziroma njene šolske dokumentacije in arhivskega gradiva,
je šola oziroma njen ustanovitelj dolžan ob prenehanju izročiti to
dokumentacijo pristojnemu arhivu.
46. člen
(ravnanje ob uničenju, izgubi ali
odtujitvi dokumentacije)
Če pride do uničenja ali odtujitve evidenc
in drugih dokumentov z osebnimi podatki iz šolske dokumentacije, mora šola
oziroma njen pravni naslednik ali ustanovitelj oziroma upravitelj dokumentacije
na zahtevo osebe, ki izkaže pravni interes po pridobitvi podatka iz evidenc
oziroma izdaji ustrezne listine, v skladu z zakonom o upravnem postopku
ugotoviti dejansko stanje in odločiti o pravici posredovanja podatkov oziroma
izdaji ustrezne listine.
47. člen
(postopek po prenehanju shranjevanja
podatkov)
(1) Šola je dolžna zbrisati oziroma
uničiti osebne podatke oziroma dokumente z osebnimi podatki, ki jim je potekel
predpisani rok hranjenja, tako da ni več mogoče ugotoviti njihove vsebine
oziroma jih ponovno uporabljati v skladu s predpisi o varovanju osebnih
podatkov.
(2) Fizično uničenje se izvede komisijsko,
o čemer se sestavi zapisnik o načinu uničenja, času in kraju ter predmetu
uničenja ter navzočih članih komisije, ki je to izvedla.
(3) Šola na enak način, kot je naveden
v prejšnjih odstavkih tega člena, uniči tudi neveljavno, neuporabno oziroma
poškodovano dokumentacijo.
48. člen
(pogoji in ukrepi varovanja podatkov)
(1) Šola je dolžna varovati šolsko
dokumentacijo in osebne podatke, vsebovane v evidencah, pri njihovem
nastajanju, zbiranju, obdelovanju, shranjevanju, uporabi in posredovanju kot
zaupno gradivo proti poškodovanju ali odtujitvi oziroma nepooblaščenemu dostopu
in uporabi podatkov iz te dokumentacije v skladu s predpisi o varovanju osebnih
podatkov in arhivskem gradivu.
(2) Za uresničevanje varovanja
podatkov iz prvega odstavka tega člena je šola dolžna s posebnim notranjim
zaupnim aktom določiti osebe, pooblaščene za ravnanje s temi podatki, prostore
in naprave, postopke in ukrepe ter opredeliti način izvedbe varovanja teh
podatkov v skladu s predpisi o varstvu osebnih podatkov.
49. člen
(shranjevanje in varovanje obrazcev dokumentacije)
(1) Obrazce predpisane dokumentacije,
ki so določeni s posebnim predpisom, zagotavlja, hrani in z njimi razpolaga
ministrstvo.
(2) Ministrstvo zagotavlja šolam
potrebno količino izvodov obrazcev (golic) dokumentacije iz prejšnjega
odstavka. Šola jih je dolžna hraniti kot strogo zaupno gradivo in voditi
natančno evidenco o njihovi porabi.

Pravilnik o šolski dokumentaciji v
srednješolskem izobraževanju (Uradni list RS, št. 96/99)
vsebuje naslednje prehodne in končne določbe:
»VI. PREHODNE IN KONČNE DOLOČBE
50. člen
(začetek
uporabe novih obrazcev)
Šolska dokumentacija, za katero so
predpisani obrazci, se bo začela voditi oziroma izdajati na novih obrazcih po
uveljavitvi ustreznih odredb o obrazcih te dokumentacije.
51. člen
(uporaba
pravilnika)
(1) Do uvedbe oziroma uveljavitve
novih obrazcev šolske dokumentacije šola vodi evidence in drugo dokumentacijo
ter izdaja javne listine na veljavnih obrazcih, vendar sme v to dokumentacijo
vpisovati le podatke, določene z zakonom, na način, določen s tem pravilnikom.
(2) Z uveljavitvijo tega pravilnika je
šola dolžna s šolsko dokumentacijo, ki je obstajala pred uveljavitvijo tega
pravilnika, ravnati v skladu s tem pravilnikom.
52. člen
(evidenca o
maturi)
Strokovne in poklicne šole vodijo za
dijake, ki imajo pravico opravljati maturo po zakonu, evidenco o maturi v
skladu s tem pravilnikom in drugimi predpisi.
53. člen
(razveljavitev
dosedanjega pravilnika)
Z dnem uveljavitve tega pravilnika preneha
veljati pravilnik o pedagoški dokumentaciji in evidencah v srednjem
izobraževanju (Uradni list Republike Slovenije, št. 5/81, 10/88, 6/90 in
81/94).
54. člen
(uveljavitev
pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi pravilnika o šolski
dokumentaciji v srednješolskem izobraževanju (Uradni list RS, št. 108/99) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o bivanju v dijaških domovih (Uradni
list RS, št. 97/06) v zvezi z delnim prenehanjem
uporabe določb pravilnika določa:
»60. člen
(prenehanje veljavnosti oziroma uporabe drugih pravilnikov)
[…]
(2) Z dnem uveljavitve tega pravilnika se za
dijaške domove prenehata uporabljati Pravilnik o šolskem redu v srednjih šolah (Uradni list RS, št.
82/04) in Pravilnik
o šolski
dokumentaciji v
srednješolskem izobraževanju (Uradni list RS, št. 96/99 in 108/99).«;
ter vsebuje naslednjo končno določbo:
»61. člen
(uveljavitev
pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o šolski dokumentaciji v srednješolskem izobraževanju (Uradni list
RS, št. 59/12) vsebuje naslednjo končno določbo:
»16. člen
Ta pravilnik začne veljati petnajsti dan po objavi v Uradnem listu
Republike Slovenije, uporabljati pa se začne 1. septembra 2012.«.