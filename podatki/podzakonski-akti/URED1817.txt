1. člen
(predmet rudarske pravice)
S to uredbo Vlada Republike Slovenije (v
nadaljnjem besedilu: vlada) podeljuje koncesijo za rudarsko pravico pod pogoji,
določenimi s to uredbo.
Koncesija se podeljuje za rudarsko pravico
za gospodarsko izkoriščanje mineralne surovine, prod in pesek, v količini od
300.000 do 800.000 m3 letno,
na pridobivalnem prostoru gramoznice Bakovska cesta »A«, Mestna občina Murska
Sobota, na parcelah, št. 4877/1, 4879/1, 4881/1, 4883/1, 4885/1, 4887/1,
4888/1, 4889/1, 4890/1, 4892/1, 4893/1, 4893/2, 4897/1, 4898/1, 4902/1, 4902/2,
4903/1, 4904/1, 4905/1, 4906/1, 4907/1, 4908/1, 4909/1, 4919/1, 4919/2, 4927/3,
4928/2, 4929/2, 5083 in 5357, vse k.o. Murska Sobota in parceli št. 1830/6, k.o. Rakičan.
2. člen
(dejavnost koncesionarja)
V zvezi z mineralno surovino koncesionar
lahko opravlja dejavnost izkoriščanja mineralne surovine za lastne potrebe, pri
gradnji cest in objektov za potrebe izgradnje avtoceste, na odseku Vučja
vas–Beltinci.
3. člen
(pogoji, ki jih mora izpolnjevati
koncesionar)
Koncesionar mora izpolnjevati naslednje
pogoje:
1.    
da je pravna oseba, registrirana v Republiki
Sloveniji, ki je javno podjetje,
2.    
da proti njemu ni uveden postopek prisilne
poravnave, stečaja ali likvidacijski postopek,
3.    
da uporabi mineralno surovino, ki jo pridobi,
le za lastne potrebe,
4.    
da izpolni vse obveznosti, ki jih ima po uredbi
o lokacijskem načrtu za smer avtoceste Maribor–slovensko-madžarska meja na
odseku Vučja vas–Beltinci – območje odkupa zemljišč – območje pridobivanja
gradbenega materiala, gramoznica »A« (Uradni list RS, št. 63/99),
5.    
da predloži zahtevano bančno garancijo v
primeru izbire plačevanja sanacije po 8. členu uredbe o določanju plačila za
sanacijo posledic rudarskih del (Uradni list RS, št. 43/00).
4. člen
(način podelitve koncesije)
Izkoriščanje mineralne surovine na
opredeljenem območju je v javni koristi.
Koncesija za gospodarsko izkoriščanje
mineralne surovine v pridobivalnem prostoru iz 1. člena te uredbe se podeli
javnemu podjetju DARS, Družbi za avtoceste Republike Slovenije, d.d.
Koncesija iz prejšnjega odstavka se podeli
z uveljavitvijo te uredbe.
Koncesionar je na podlagi te uredbe
upravičen začeti vse upravne postopke, povezane s posegi v prostor, in
opravljati druge investitorske posle.
5. člen
(okoljevarstveni pogoji)
Koncesionar mora v času pripravljalnih del
ter v času izvajanja in opustitve posega gospodarskega izkoriščanja mineralne
surovine, poleg izpolnjevanja okoljevarstvenih pogojev po predpisih, zagotoviti
še:
-      
ukrepe, da bo predvideni poseg v okolje izveden
tako, da se v največji možni meri zmanjša poraba prostora in energije v času
izvajanja;
-      
ukrepe, s katerimi se dosegajo največje možne
stopnje varstva okolja pred emisijami plinastih, tekočih ali trdnih snovi v
zrak, tla, površinske vode ali podtalnico;
-      
ukrepe za preprečevanje čezmernega
onesnaževanja okolja z emisijami hrupa;
-      
smotrno izkoriščanje mineralne surovine z
izbiro ustrezne sodobne tehnologije;
-      
ukrepe, s katerimi bo zagotovljeno upoštevanje
pravil ravnanja, varstvenih režimov, izhodišč in naravovarstvenih pogojev za
varstvo naravnih vrednot in ohranjanja biotske raznovrstnosti;
-      
ukrepe za primer tveganja in nevarnosti za
okolje v primeru ekološke nesreče kot posledice posega;
-      
ukrepe za zavarovanje vodnih virov, v primeru
če koncesionar pride do nahajališča vode;
-      
dovozne poti do mesta izvajanja posega in jih
primerno uredi;
-      
ukrepe, da se prepreči razlitje mineralnih ali
sintetičnih olj in naftnih derivatov;
-      
ukrepe v zvezi s sanacijo med izvajanjem
dejavnosti in po prenehanju izvajanja dejavnosti, in sicer tako, da se v
največji meri vzpostavi novo ali nadomesti prejšnje stanje okolja.
6. člen
(stroški koncesionarja)
Koncesionar nosi vse stroške v zvezi s
koncesijo, ki se podeljuje s to uredbo.
7. člen
(začetek in čas trajanja koncesije)
Koncesija se podeli za obdobje do izrabe
potrebne količine mineralne surovine za gradnjo avtoceste in spremljevalnih
objektov na odseku Vučja vas–Beltinci oziroma največ za obdobje desetih let.
Rok iz prejšnjega odstavka začne teči z
dnem podpisa koncesijske pogodbe.
Koncesija se lahko podaljša na enak način,
kot se podeljuje.
8. člen
(omejitev)
Koncesionar ima na območju z uredbo
določenega pridobivalnega prostora izključno pravico do gospodarskega
izkoriščanja mineralne surovine, ki je predmet koncesije.
9. člen
(plačilo za koncesijo)
Plačilo za koncesijo za pridobljeno
mineralno surovino znaša 20% povprečne cene m3 mineralne surovine v raščenem
stanju, določene z uredbo o načinu določanja plačila za rudarsko pravico
(Uradni list RS, št. 43/00) za prod in za pesek. Plačilo za pridobivalni
prostor in za sanacijo zemljišča se uredi s koncesijsko pogodbo.
10. člen
(koncesijska pogodba)
Medsebojna razmerja med državo kot
koncedentom in koncesionarjem se podrobneje uredijo s koncesijsko pogodbo. Za
državo sklene koncesijsko pogodbo Vlada Republike Slovenije.
Koncesionar mora skleniti koncesijsko pogodbo
pred pridobitvijo dovoljenja za izkoriščanje po 48. členu zakona o rudarstvu
(Uradni list RS, št. 56/99).
Koncesionar postane zavezanec za plačevanje
plačila za koncesijo z dnem izdaje dovoljenja iz prejšnjega odstavka.
V primeru neskladja med to uredbo in
koncesijsko pogodbo veljajo določbe uredbe.
11. člen
(nadzor nad izvajanjem rudarske pravice)
Nadzor nad izvajanjem rudarske pravice
izvršujejo pristojni inšpektorji.
12. člen
(prenehanje rudarske pravice)
Rudarska pravica preneha:
-      
s prenehanjem koncesijske pogodbe,
-      
z odvzemom rudarske pravice,
-      
z ugasnitvijo rudarske pravice.

Uredba o rudarski pravici za gospodarsko
izkoriščanje mineralne surovine na pridobivalnem prostoru Bakovska cesta »A«,
MO Murska Sobota (Uradni list RS, št. 99/01)
vsebuje naslednjo končno določbo:
»13. člen
(veljavnost
uredbe)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o dopolnitvi uredbe o rudarski pravici
za gospodarsko izkoriščanje mineralne surovine na pridobivalnem prostoru
Bakovska cesta »A«, MO Murska Sobota (Uradni list RS, št. 119/03) vsebuje naslednjo končno določbo:
»2. člen
Ta uredba začne veljati naslednji dan po objavi v Uradnem listu Republike Slovenije.«.