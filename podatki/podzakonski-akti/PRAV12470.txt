I. SPLOŠNE DOLOČBE
1. člen
(področje urejanja)
(1) Ta pravilnik določa sistem za
sprejem, shranjevanje in sledljivost zdravil pri izvajalcih zdravstvene
dejavnosti, socialnovarstvenih zavodih in Slovenski vojski (v nadaljnjem
besedilu: izvajalci) ter pogoje glede prostorov, opreme, odgovorne osebe za
sprejem, shranjevanje in vodenje dokumentacije o zdravilih ter preverjanje
izpolnjevanja pogojev za namen nakupa oziroma prevzema zdravil neposredno od
proizvajalcev zdravil ali veletrgovcev z zdravili.
(2) Izvajalci zdravila lahko
uporabljajo le za izvajanje zdravstvene dejavnosti oziroma za podporo
zdravstveni oskrbi v socialnovarstvenih zavodih in Slovenski vojski.
2. člen
(pogoji)
Izvajalci, ki kupujejo oziroma prevzemajo
zdravila neposredno od proizvajalcev zdravil ali veletrgovcev z zdravili,
imajo:
-       
sistem za sprejem zdravil,
-       
sistem za shranjevanje zdravil,
-       
sistem vodenja dokumentacije o zdravilih, ki zagotavlja njihovo
sledljivost,
-       
določeno odgovorno osebo za sprejem, shranjevanje, izdajo in transport
zdravil ter pregled dokumentacije, ki omogoča sledljivost zdravil (v nadaljnjem
besedilu: odgovorna oseba).
3. člen
(odgovorna oseba)
(1) Odgovorna oseba mora izpolnjevati
pogoje glede izobrazbe, določene v tretjem odstavku 104. člena Zakona o
zdravilih (Uradni list RS, št. 17/14; v nadaljnjem besedilu: zakon).
(2) Naloge odgovorne osebe za
vzpostavitev dobre distribucijske prakse so določene v Smernicah z dne
5. novembra 2013 o dobri distribucijski praksi za zdravila za uporabo v
humani medicini (UL C št. 343 z dne 23. 11. 2013, str. 1).
II. POGOJI
4. člen
(pogoji shranjevanja zdravil)
(1) Izvajalec vzdržuje pogoje
shranjevanja zdravila, kot so navedeni v povzetku glavnih značilnosti zdravila,
ki je sestavni del dokumentacije za dovoljenje za promet z zdravilom in so
povzeti v navodilu za uporabo zdravila ali na zunanji ovojnini zdravila.
(2) Če pogoji temperature shranjevanja
zdravila niso navedeni v navodilu za uporabo zdravila, na zunanji ovojnini
navodila oziroma v povzetku glavnih značilnosti zdravila, se zdravilo shranjuje
pri temperaturi do 30 °C, pri čemer temperatura ne sme biti nižja od 15 °C
oziroma se zdravil ne sme shranjevati v hladilniku ali jih zamrzovati.
(3) Skupine zdravil, ki se shranjujejo
pod posebnimi pogoji shranjevanja, so:
-       
prepovedane droge skupine II in III,
-       
zdravila iz krvi,
-       
imunološka zdravila,
-       
radiofarmacevtski izdelki, vključno z radionuklidnimi seti,
-       
medicinski plini in
-       
druga zdravila, ki se hranijo pod posebnimi pogoji.
(4) Zdravila iz prejšnjega odstavka se
shranjujejo v skladu s predpisi, ki urejajo posamezno zdravilo in v skladu s
pogoji, navedenimi v povzetku glavnih značilnosti zdravila.
(5) Izvajalci zagotovijo shranjevanje
zdravil ločeno od drugih izdelkov.
5. člen
(prostori in oprema)
(1) Izvajalci, ki kupujejo oziroma
prevzemajo zdravila neposredno od proizvajalcev zdravil ali veletrgovcev z
zdravili, imajo prostor za:
-       
sprejem zdravil,
-       
shranjevanje zdravil,
-       
opravljanje strokovno-administrativnih del,
-       
shranjevanje neuporabnih oziroma odpadnih zdravil.
(2) Prostori iz prejšnjega odstavka so
lahko v skupnem prostoru, če so med sabo ločeni s pregradami.
(3) Prostori za sprejem, shranjevanje
in opravljanje strokovno-administrativnih del ter oprema zagotavljajo
kakovostno delo v skladu z dobro distribucijsko prakso.
(4) Izvajalec zagotovi skupno površino
prostorov iz prejšnjega odstavka, ki ustreza vrsti in obsegu dejavnosti, za
opravljanje katere kupuje oziroma prevzema zdravila.
(5) Prostori morajo biti čisti in
omogočati ustrezno čiščenje. Opremljeni morajo biti tako, da zagotavljajo
ustrezne pogoje temperature, svetlobe in vlage ter da poškodovanje ovojnine ni
mogoče.
(6) Izvajalec redno spremlja, beleži
in nadzira temperaturo in vlago v prostorih za shranjevanje zdravil. V
hladilnikih oziroma zamrzovalnikih, v katerih se zdravila shranjujejo, se
temperatura redno spremlja, beleži in nadzira.
(7) Kadar se zahtevajo posebni pogoji
temperature in vlage, izvajalec zagotovi, da so prostori opremljeni z
ustreznimi merilniki, ki so kalibrirani in omogočajo shranjevanje zdravil pod
pogoji, ki so določeni v dovoljenju za promet z zdravilom. Pri tem zagotovi
kontrolo teh pogojev v vseh prostorih za shranjevanje zdravil ter v hladilnikih
in zamrzovalnikih.
(8) Za zdravila, ki se hranijo pod
posebnimi pogoji, se zagotovi oprema, ki zagotavlja pogoje shranjevanja, ki so
določeni v dovoljenju za promet z zdravilom. Oprema mora biti redno vzdrževana,
kalibrirana in validirana.
(9) Izvajalec zagotovi, da je
nepooblaščenim osebam onemogočen dostop do prostorov, kjer se shranjujejo
zdravila in dokumentacija za potrebe zagotavljanja sledljivosti zdravil.
6. člen
(vodenje dokumentacije)
(1) Izvajalec vodi dokumentacijo, ki
obsega:
-       
pisna navodila o postopkih za sprejem, shranjevanje in sledljivost
zdravil,
-       
pisna navodila za odstranjevanje, shranjevanje in odvoz odpadnih oziroma
neuporabnih zdravil,
-       
evidenco o sprejemu zdravil,
-       
evidenco o shranjevanju zdravil in pogojih shranjevanja zdravil,
-       
evidenco o odstranjenih neuporabnih oziroma odpadnih zdravilih ter o
načinu njihovega shranjevanje in o njihovem odvozu,
-       
evidenco in dokumentacijo o vzdrževanju prostorov in opreme,
-       
dokumentacijo o kalibriranju opreme, potrebne za sprejem in shranjevanje
zdravil za zagotavljanje sistema hladne verige.
(2) Za zdravila, ki se razvrščajo med
prepovedane droge skupine II in III, je treba poleg dokumentacije iz prejšnjega
odstavka, voditi tudi posebne evidence v skladu s predpisi, ki urejajo
prepovedane droge ter predpisom, ki ureja razvrščanje, predpisovanje in
izdajanje zdravil.
(3) Evidence iz prvega odstavka tega
člena in prejšnjega odstavka se hranijo najmanj pet let.
III. POSTOPEK PREVERJANJA IZPOLNJEVANJA POGOJEV ZA SPREJEM,
SHRANJEVANJE IN SLEDLJIVOST ZDRAVIL
7. člen
(vloga in izjava)
(1) Izvajalec, ki namerava kupovati
oziroma prevzemati zdravila neposredno od proizvajalcev zdravil ali
veletrgovcev z zdravili, pošlje ministrstvu, pristojnemu za zdravje, vlogo za
izdajo dovoljenja za nakup oziroma prevzem zdravil neposredno od proizvajalcev
zdravil ali veletrgovcev z zdravili.
(2) Vloga iz prejšnjega odstavka
vsebuje:
-       
podatke o izvajalcu (ime oziroma naziv, pravno-organizacijska oblika,
naslov, ime zakonitega zastopnika),
-       
kratek opis dejavnosti,
-       
podatke o odgovorni osebi (ime in priimek, izobrazba) in dokazila o
izobrazbi,
-       
kopijo pogodbe o zaposlitvi ali pogodbe, sklenjene med izvajalcem in
odgovorno osebo oziroma odgovorno osebo in njenim delodajalcem,
-       
navedbo skupin zdravil, ki jih namerava kupovati oziroma prevzemati
neposredno od proizvajalcev zdravil ali veletrgovcev z zdravili, glede na
pogoje shranjevanja,
-       
skico in opis prostora, namenjenega za sprejem in shranjevanje zdravil,
-       
seznam opreme in tehnične podatke o opremi, namenjeni za shranjevanje
zdravil,
-       
seznam pisnih navodil in evidenc o dobri distribucijski praksi zdravil,
-       
izjavo o izpolnjevanju pogojev za sprejem, shranjevanje in sledljivosti
zdravil, ki jo podpiše odgovorna oseba izvajalca.
(3) Izjava iz devete alineje
prejšnjega odstavka je v prilogi, ki je sestavni del tega pravilnika.
8. člen
(odločba)
(1) Ministrstvo, pristojno za zdravje,
o vlogi iz prejšnjega člena odloči v 60 dneh od prejema popolne vloge in
izvajalcu izda dovoljenje za nakup oziroma prevzem zdravil neposredno od
proizvajalcev zdravil ali veletrgovcev z zdravili.
(2) Seznam izvajalcev, ki imajo
dovoljenje iz prejšnjega odstavka, ministrstvo, pristojno za zdravje, objavi na
svoji spletni strani.

Priloga
1: Izjava izvajalca o izpolnjevanju pogojev za sprejem, shranjevanje in
sledljivost zdravil, ki se kupujejo oziroma prevzemajo neposredno od
proizvajalcev zdravil ali veletrgovcev z zdravili

Pravilnik o sistemu za sprejem, shranjevanje
in sledljivost zdravil (Uradni list RS, št. 82/15) vsebuje naslednji prehodni in
končno določbo:
»IV. PREHODNI IN KONČNA DOLOČBA
9. člen
(prehodna
določba)
Izvajalci, ki kupujejo oziroma prevzemajo
zdravila neposredno od proizvajalcev zdravil ali veletrgovcev z zdravili,
uskladijo svojo dejavnost s tem pravilnikom najpozneje v enem letu od
uveljavitve tega pravilnika.
10. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o sistemu za sprejem, shranjevanje in sledljivost zdravil
(Uradni list RS, št. 81/09).
11. člen
(uveljavitev)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o sistemu za
sprejem, shranjevanje in sledljivost zdravil (Uradni list RS, št. 70/16) spreminja 9. člen pravilnika tako,
da se glasi:
»9. člen
(prehodna
določba)
Izvajalci, ki kupujejo oziroma prevzemajo
zdravila neposredno od proizvajalcev zdravil ali veletrgovcev z zdravili,
uskladijo svojo dejavnost s tem pravilnikom najpozneje v dveh letih od uveljavitve tega pravilnika.«;
ter vsebuje naslednjo končno določbo:
»2. člen 
Ta pravilnik začne veljati naslednji dan po
objavi v Uradnem listu Republike Slovenije.«.