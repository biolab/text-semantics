1. člen
(vsebina)
(1) Ta pravilnik določa kadrovske in tehnične pogoje, ki jih
mora izpolnjevati izvajalec neformalnega izobraževanja na področju čebelarstva
(v nadaljnjem besedilu: izvajalec).
(2) Ta pravilnik določa tudi program neformalnega
izobraževanja na področju čebelarstva (v nadaljnjem besedilu: program Slovenska
čebelarska akademija) za obdobje od 1. januarja 2023 do 31. decembra 2025,
ki je podlaga za razpis za izbiro izvajalca in je kot Priloga 1 sestavni del
tega pravilnika.
2. člen
(tehnični pogoji)
(1) Izvajalec mora zagotavljati neformalno izobraževanje na
področju čebelarstva (v nadaljnjem besedilu: neformalno izobraževanje) vsem
zainteresiranim tujcem, izvajalcem izobraževanj in drugi zainteresirani
javnosti (v nadaljnjem besedilu: udeleženci).
(2) Izvajalec zagotovi prostore, ki so registrirani kot
poslovni prostori.
(3) Poslovni prostori, v katerih deluje izvajalec, morajo
biti jasno označeni in opremljeni tako, da omogočajo nemoteno opravljanje
neformalnega izobraževanja izvajalca in komunikacijo z udeleženci.
(4) Izvajalec mora zagotavljati vsaj:
1.     
pisarno, ki je opremljena z vsaj eno mizo, vsaj enim stolom in osnovno
informacijsko-komunikacijsko tehnologijo, ki zajema računalnik, telefon,
internetno in videokonferenčno povezavo;
2.     
sejno sobo za opravljanje neformalnega izobraževanja;
3.     
lokacijo na terenu, ki v naravi predstavlja vsaj en čebelnjak s štirimi
AŽ panji in omogoča praktična usposabljanja in prikaze dela na področju
čebelarstva in
4.     
opremo in orodje, ki sta potrebna pri čebelarjenju.
(5) Izvajalec se mora zavezati, da bo v treh mesecih od
sklenitve pogodbe vzpostavil spletno stran programa Slovenske čebelarske
akademije.
(6) Izvajalec se mora zavezati, da bo v skladu s tem
pravilnikom, programom Slovenske čebelarske akademije in pogodbo izvajal
neformalno izobraževanje.
(7) Izvajanje neformalnega izobraževanja poteka v živo, v
prostorih iz drugega odstavka tega člena ali pa prek elektronskih medijev,
spletne strani programa Slovenske čebelarske akademije ali elektronske pošte,
zato mora izvajalec zagotoviti vsakomur dostopno, razumljivo in enostavno
elektronsko komunikacijo. Na spletni strani programa Slovenske čebelarske
akademije morajo biti v slovenskem in angleškem jeziku javno objavljeni:
1.     
naslov sedeža izvajalca;
2.     
uradne ure izvajalca v skupnem obsegu najmanj štiri ure na teden;
3.     
telefonske številke in elektronski naslovi:
- 
vodje neformalnega izobraževanja (v nadaljnjem besedilu: vodja),
- 
odgovorne osebe izvajalca,
- 
čebelarskih inštruktorjev;
4.     
namen programa Slovenske čebelarske akademije;
5.     
način pridobivanja sredstev programa Slovenske čebelarske akademije;
6.     
naslov lokacije neformalnih izobraževanj;
7.     
obveščanje o aktivnostih neformalnega izobraževanja in terminih izvedb
neformalnih izobraževanj ter način prijave in
8.     
izvajanje programa Slovenske čebelarske akademije.
3. člen
(varstvo pri delu)
(1) Izvajalec mora pri delu s čebelami zagotoviti varnost in
zdravje pri delu sodelavcev, udeležencev in drugih prisotnih pri izvajanju
neformalnega izobraževanja.
(2) Izvajalec mora zagotoviti vso dokumentacijo, ki se nanaša
na varnost pri delu v skladu s pravili, ki urejajo varstvo pri delu.
(3) Izvajalec mora v treh mesecih predložiti izjavo o
varnosti z oceno tveganja.
4. člen
(kadrovski pogoji)
Izvajalec mora za opravljanje nalog iz programa Slovenske
čebelarske akademije zagotoviti vodjo in sklenjene pisne dogovore o sodelovanju
z vsaj tremi čebelarskimi inštruktorji III. stopnje, tremi čebelarskimi
inštruktorji II. stopnje in tremi čebelarskimi inštruktorji I. stopnje.
5. člen
(vodja)
(1) Vodja skrbi za izvedbo koordinacije in organizacije
neformalnega izobraževanja.
(2) Vodja mora izpolnjevati naslednje pogoje:
1.     
ima izobrazbo, ki ustreza najmanj ravni izobrazbe, pridobljeni po
študijskih programih za pridobitev izobrazbe druge stopnje v skladu z zakonom,
ki ureja visoko šolstvo s področij, kjer študijski programi obravnavajo
vsebine, ki se nanašajo na čebelarstvo oziroma vodenje (biologija, agronomija,
veterina, zootehnika, okolje, živilska tehnologija, gozdarstvo, ekonomija,
mednarodni odnosi, andragogika in podobno);
2.     
ne glede na prejšnjo alinejo ima lahko pridobljeno izobrazbo, ki ustreza
najmanj ravni izobrazbe, pridobljeni po študijskih programih za pridobitev
izobrazbe tretje stopnje v skladu z zakonom, ki ureja visoko šolstvo s
področij, ki se nanašajo na čebelarstvo oziroma vodenje projektov in najmanj
tri leta delovnih izkušenj z vodenjem primerljivih projektov;
3.     
ima aktivno znanje slovenskega in angleškega jezika, najmanj po stopnji
C1;
4.     
ima najmanj eno leto vodstvenih oziroma organizacijskih izkušenj, ki jih
izkaže z ustreznimi listinami, in
5.     
ima vozniško dovoljenje kategorije B.
6. člen
(čebelarski inštruktorji)
(1) Neformalna izobraževanja izvajajo čebelarski
inštruktorji.
(2) Čebelarski inštruktorji III. stopnje morajo imeti:
1.     
izobrazbo, ki ustreza najmanj podravni 8/2: doktorsko in podobno
izobraževanje/doktorat znanosti in podobna izobrazba, pridobljeni po študijskih
programih za pridobitev izobrazbe tretje stopnje v skladu z zakonom, ki ureja
visoko šolstvo s področij, kjer študijski programi obravnavajo kmetijske ali
veterinarske vsebine ali druge naravoslovne smeri, od tega najmanj eden z
visokošolsko habilitacijo;
2.     
vsaj tri leta izkušenj iz poučevanja na področju čebelarstva, biologije
čebel oziroma zdravstvenega varstva čebel.
(3) Čebelarski inštruktorji II. stopnje morajo imeti:
1.     
izobrazbo, ki ustreza najmanj ravni izobrazbe, pridobljene po programih
za pridobitev izobrazbe sedme ravni, pridobljeni po študijskih programih za
pridobitev izobrazbe druge stopnje v skladu z zakonom, ki ureja visoko šolstvo
s področij, kjer študijski programi obravnavajo kmetijske, veterinarske ali
druge naravoslovne vsebine, ali izobrazbo, ki ustreza najmanj peti ravni
izobrazbe, pridobljene po programih v skladu z zakoni, ki urejajo srednješolsko
izobraževanje in dosežen naziv čebelarski mojster;
2.     
vsaj dva čebelarska inštruktorja II. stopnje morata imeti v Centralnem
registru čebelnjakov registriranih najmanj 20 čebeljih družin oziroma biti
zaposlena pri delodajalcu, ki ima v Centralnem registru čebelnjakov
registriranih najmanj 20 družin, in se poklicno ukvarjata s čebelarstvom;
3.     
vsaj tri leta izkušenj iz poučevanja na določenem področju.
(4) Čebelarski inštruktorji I. stopnje morajo imeti:
1.     
izobrazbo, ki ustreza najmanj peti ravni izobrazbe, pridobljene po
programih za pridobitev izobrazbe četrte stopnje v skladu z zakoni, ki urejajo
srednješolsko izobraževanje, ali poklicno kvalifikacijo v čebelarstvu (NPK
čebelar/čebelarka), pridobljeno po programih v skladu z zakonom, ki ureja
nacionalne poklicne kvalifikacije;
2.     
ima v Centralnem registru čebelnjakov registriranih najmanj 20 čebeljih
družin oziroma je zaposlen pri delodajalcu, ki ima Centralnem registru
čebelnjakov registriranih najmanj 20 čebeljih družin, in se poklicno ukvarja s
čebelarstvom;
3.     
vsaj osem let izkušenj na področju čebelarjenja.
KONČNA DOLOČBA
7. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. januarja 2023.
Št. 007-448/2022/22
Ljubljana, dne 20. oktobra 2022
EVA 2022-2330-0100
Irena Šinko
ministrica
za kmetijstvo, gozdarstvo in prehrano

Priloga
1: Program Slovenske čebelarske akademije 2023–2025 