1. poglavje
(Uvod)
Jadransko morje je celovit ekosistem, ki je najbolj severni,
plitvi, zaprti in zato izrazito ranljivi del Sredozemskega morja. Hkrati je
geografsko in ekonomsko za Slovenijo izredno pomembno območje, predvsem zaradi
strateške vloge, ki jo ima ta del Sredozemlja pri povezavi držav srednje Evrope
z globalnimi trgovskimi tokovi. Obale Jadranskega morja so gosto naseljeno
območje, iz česar izhajajo številni izzivi pri usklajevanju želja prebivalstva
in gospodarstva na eni strani ter priložnostmi in omejitvami, ki jih narekujejo
geografske in okoljske danosti, na drugi.
2. poglavje
(Pritiski na okoljsko ravnovesje Jadranskega morja)
Državni zbor ugotavlja, da zaradi dejavnosti človeka na
kopnem, obali in morju naraščajo pritiski in škodljivi vplivi na ekoregijo
Jadranskega morja. To ima neposredni vpliv na kakovost življenja in zdravje
ljudi, materialno pa na oskrbo z vodo, zdravo hrano, ribolov, ribogojstvo,
školjčišča, kopalne vode in druge ekosistemske storitve. Dolgoročno tudi ogroža
razvoj trajnostnih in sonaravnih gospodarskih dejavnosti.
Slovenija je v okviru izvajanja svoje suverenosti pravno že
odgovorila na izzive, naštete v prejšnjem odstavku, ko je leta 2005 sprejela in
uveljavila Zakon o razglasitvi zaščitne ekološke cone in epikontinentalnem pasu
Republike Slovenije (Uradni list RS, št. 93/05). S tem zakonom je Republika
Slovenija razglasila svojo zaščitno ekološko cono, kjer izvaja svoje suverene
pravice glede raziskovanja in trajnostne rabe, ohranjanja in upravljanja z
morskim bogastvom ter jurisdikcijo glede znanstvenega raziskovanja in
ohranjanja ter zaščite morskega okolja v skladu z mednarodnim pravom in
obveznostmi, ki izhajajo iz pravnega reda Evropske unije. Ta odločitev
Republike Slovenije je zato bistvena z vidika ohranjanja okolja in daje pravno
podlago za celovito uresničevanje suverenih pravic Republike Slovenije v tem
občutljivem prostoru.
3. poglavje
(Izvajanje regionalne Sredozemske strategije trajnostnega razvoja)
Za zagotavljanje trajnostnega razvoja ob skupnem morju je
potrebno dejavno izvajati regionalno Sredozemsko strategijo trajnostnega
razvoja (Program Združenih narodov za okolje/Sredozemski akcijski načrt za
Barcelonsko konvencijo, Portorož, 2005) in določila Skupne izjave o okoljski
zaščiti Jadranskega morja, sprejeta na 9. zasedanju mešane
slovensko-hrvaško-italijanske komisije za varstvo voda Jadranskega morja in
obalnih območij pred onesnaženjem dne 16. junija 2008 v Portorožu.
4. poglavje
(Priprava Strategije za Jadran)
Na osnovi Direktive Evropskega parlamenta in Sveta 2008/56/ES
z dne 11. decembra 2007 o določitvi okvira za ukrepe skupnosti na področju
politike morskega okolja (UL L št. 164 z dne 25. 6. 2008, str. 19), Skupne
izjave iz prejšnjega poglavja in sklepov mešane slovensko-hrvaško-italijanske
komisije za varstvo voda Jadranskega morja in obalnih območij pred onesnaženjem
in Protokolom o celovitem upravljanju obalnih območij v Sredozemlju (Uradni
list RS – Mednarodne pogodbe, št. 84/09) je potrebna priprava Strategije za
Jadran, ki jo bodo oblikovale in uresničevale vse države te ekoregije. Državni
zbor predlaga Vladi, da začne aktivnosti za sklic multilateralne konference
Slovenije, Hrvaške, Bosne in Hercegovine, Črne gore, Albanije in Italije, na
kateri bi bila Strategija sprejeta.
5. poglavje
(Pomen in cilji Strategije za Jadran)
Strategija iz četrtega poglavja naj predstavlja nov, dejaven
pristop za učinkovito upravljanje s skupnim priobalnim in obalnim ter morskim
bogastvom, za kar je potrebna čim širša podpora vseh deležnikov in še zlasti
najširše javnosti. Uveljavlja naj načela trajnostnega razvoja, zlasti s
povezovanjem vsebin na področju rabe naravnih virov, prometa, ribištva in
pridelave hrane, turizma, energetske varnosti in prostorskega načrtovanja.
6. poglavje
(Strategija za Jadran kot osnova za Pomorsko strategijo za Jadran, ki bo
sprejeta v okviru Evropske unije)
Strategija iz četrtega poglavja naj bo okoljski steber
prihodnje izrazito razvojno usmerjene Pomorske strategije za Jadran, ki bo
sprejeta v okviru Evropske unije.
7. poglavje
(Razglasitev Severnega Jadrana za varovano območje)
Državni zbor ugotavlja, da v tem okviru najbolj občutljivo
območje Jadrana predstavlja Severni Jadran, zato v sklopu procesa oblikovanja
Strategije iz četrtega poglavja predlaga razglasitev Severnega Jadrana za
varovano območje, takšno opredelitev pa v sodelovanju z vsemi državami iz tega
območja vključi v Strategijo iz četrtega poglavja.
8. poglavje
(Potreba po skupnih okoljskih standardih držav Jadranskega bazena)
Na območju Severnega Jadrana je pri nameščanju novih
gospodarskih objektov in drugih posegov v prostor, ki imajo relevanten vpliv na
ravnovesje ekosistema tega območja, potreben regionalno usklajen pristop.
Državni zbor iz okoljskih, varnostnih, prometnih in družbenih razlogov
nasprotuje namestitvi terminalov za utekočinjeni zemeljski plin ob slovenskih
teritorialnih vodah in v širšem Tržaškem zalivu, enako spoštovanje omenjenih
kriterijev pa pričakuje tudi od ostalih držav jadranskega bazena, zato Vladi
nalaga, da pri oblikovanju Strategije iz četrtega poglavja takšno stališče
jasno zagovarja. Republika Slovenija mora v skladu z veljavnimi mednarodnimi
konvencijami ter dokumenti Evropske unije jasno in nedvoumno predstaviti in
zastopati interese zaščite okolja in varnosti na območju Severnega Jadrana in
to vključiti v proces oblikovanja Strategije iz četrtega poglavja.
9. poglavje
(Sklep)
Državni zbor nalaga Vladi, naj uresničuje smernice te
Resolucije in naj o tem po potrebi, najmanj pa enkrat letno, poroča Državnemu
zboru o napredku pri pripravah Strategije iz četrtega poglavja.
Ta Resolucija je časovno omejena in velja za obdobje do
sprejema Strategije iz četrtega poglavja.
Št. 802-06/09-6/42
Ljubljana, dne 17. decembra 2009
EPA 639-V
Državni zbor 
Republike Slovenije 
dr. Pavel Gantar l.r. 
Predsednik