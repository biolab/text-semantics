1. člen
S to uredbo se določajo pristojna organa,
nadzor in prekrški za izvajanje Uredbe Sveta (ES) št. 2173/2005 z dne
20. decembra 2005 o vzpostavitvi sheme izdajanja dovoljenj FLEGT za uvoz
lesa v Evropsko skupnost (UL L št. 347 z dne 30. 12. 2005, str. 1; v
nadaljnjem besedilu: Uredba 2173/2005/ES) in Uredbe Komisije (ES) št. 1024/2008
z dne 17. oktobra 2008 o podrobnih pravilih za izvajanje Uredbe Sveta (ES)
št. 2173/2005 o vzpostavitvi sheme izdajanja dovoljenj FLEGT za uvoz lesa v
Evropsko skupnost (UL L št. 277 z dne 18. 10. 2008, str. 23; v
nadaljnjem besedilu: Uredba 1024/2008/ES).
2. člen
(1) Pristojni organ za izvajanje
Uredbe 2173/2005/ES in Uredbe 1024/2008/ES je Ministrstvo za kmetijstvo in
okolje (v nadaljnjem besedilu: ministrstvo).
(2) Ne glede na prejšnji odstavek je
pristojni organ za izvajanje Uredbe 2173/2005/ES in Uredbe 1024/2008/ES v delu,
ki se nanaša na prejemanje, priznavanje in preverjanje dovoljenja FLEGT,
Carinska uprava Republike Slovenije (v nadaljnjem besedilu: CURS).
(3) Ne glede na prejšnji odstavek je
za pridobivanje dodatnih informacij in pojasnil v postopku priznavanja dovoljenja
FLEGT v skladu s petim odstavkom 5. člena Uredbe 2173/2005/ES ter
9. členom Uredbe 1024/2008/ES pristojno ministrstvo. Ministrstvo
pridobljene informacije pošlje CURS.
(4) Pristojni organ za izvajanje
nadzora nad Uredbo 2173/2005/ES in Uredbo 1024/2008/ES je CURS v skladu s
svojimi pristojnostmi.
(5) Postopke zaradi kršitve iz 3.
člena te uredbe vodi in o njih odloča CURS.
(6) Za zbiranje informacij, obveščanje
in poročanje Evropski komisiji v skladu z Uredbo 2173/2005/ES je pristojno
ministrstvo.
(7) CURS ministrstvu poroča o
opravljanju nalog iz tega člena vsako leto do konca februarja za predhodno
koledarsko leto. CURS svoje poročilo oblikuje v skladu s prvim odstavkom
8. člena Uredbe 2173/2005/ES.
(8) Za izvajanje 10. člena Uredbe
1024/2008/ES pregled istovetnosti pošiljke na zahtevo CURS opravi inšpektor
Inšpektorata Republike Slovenije za kmetijstvo, gozdarstvo, hrano in okolje,
pristojen za fitosanitarne preglede, če za vnos pošiljke lesnih proizvodov iz
države partnerice v skladu s predpisi, ki urejajo zdravstveno varstvo rastlin,
fitosanitarni pregled ni obvezen.
3. člen
(1) Z globo od 1.000 do 20.000 eurov
se za prekršek kaznuje pravna oseba, če uvozi lesne proizvode, izvožene iz
držav partneric, v Evropsko unijo v nasprotju s prvim odstavkom 4. člena Uredbe
2173/2005/ES.
(2) Z globo od 500 do 10.000 eurov se
za prekršek iz prejšnjega odstavka kaznujeta samostojni podjetnik posameznik in
posameznik, ki samostojno opravlja dejavnost.
(3) Z globo od 200 do 1.000 eurov se
za prekršek iz prvega odstavka tega člena kaznuje tudi odgovorna oseba pravne
osebe ali odgovorna oseba samostojnega podjetnika posameznika.
4. člen
Ta uredba začne veljati petnajsti dan po
objavi v Uradnem listu Republike Slovenije.
Št. 00728-44/2012
Ljubljana, dne 4. oktobra 2012
EVA 2012-2330-0009
Vlada Republike Slovenije
Janez Janša l.r.
Predsednik