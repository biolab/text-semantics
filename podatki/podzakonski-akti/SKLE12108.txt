I.
Državni zbor ugotavlja, da zakonodajnega referenduma o Zakonu
o interventnih ukrepih za omilitev in odpravo posledic epidemije COVID-19 (ZIUOOPE,
EPA 1173-VIII) ni dopustno razpisati, ker gre za zakon iz prve alineje drugega
odstavka 90. člena Ustave Republike Slovenije (Uradni list RS, št. 33/91-I,
42/97, 66/00, 24/03, 69/04, 68/06, 47/13 in 75/16).
II.
Ta sklep začne veljati naslednji dan po objavi v Uradnem
listu Republike Slovenije.
III.
Državni zbor Republike Slovenije (v nadaljnjem besedilu:
Državni zbor) je na 38. izredni seji 29. 5. 2020 sprejel Zakon o
interventnih ukrepih za omilitev in odpravo posledic epidemije COVID-19
(ZIUOOPE, EPA 1173-VIII; v nadaljnjem besedilu: ZIUOOPE).
Vlada Republike Slovenije (v nadaljnjem besedilu: Vlada) je
21. 5. 2020 Državnemu zboru v skladu s prvim odstavkom 21.a člena Zakona o
referendumu in o ljudski iniciativi (Uradni list RS, št. 26/07 – uradno prečiščeno
besedilo, 6/18 – odl. US in 52/20; v nadaljnjem besedilu: ZRLI) predlagala
sprejem Sklepa o ugotovitvi nedopustnosti razpisa zakonodajnega referenduma o
Zakonu o interventnih ukrepih za omilitev in odpravo posledic epidemije
COVID-19.
Prva alineja drugega odstavka 90. člena Ustave Republike
Slovenije določa, da referenduma ni dopustno razpisati o zakonih o nujnih
ukrepih za zagotovitev obrambe države, varnosti ali odprave posledic naravnih
nesreč. V skladu z določbo prvega odstavka 21.a člena ZRLI Državni zbor na
predlog Vlade sprejme sklep, s katerim ugotovi, da referenduma ni dopustno
razpisati, ker gre za zakon o nujnih ukrepih za zagotovitev obrambe države,
varnosti ali odprave posledic naravnih nesreč, takoj po preteku sedmih dni od
sprejetja zakona. Če Državni svet Republike Slovenije (v nadaljnjem besedilu:
Državni svet) odloči, da glede zakona ne bo zahteval, da Državni zbor pred
razglasitvijo zakona o njem še enkrat odloča, Državni zbor sprejme sklep takoj
po prejemu obvestila o takšni odločitvi Državnega sveta. Sklep mora vsebovati
razloge, zaradi katerih referenduma ni dopustno razpisati.
ZIUOOPE, glede katerega je Vlada v skladu z drugim odstavkom
90. člena Ustave Republike Slovenije in 21.a členom ZRLI Državnemu zboru
predlagala sprejetje sklepa o ugotovitvi nedopustnosti zakonodajnega
referenduma, blaži in odpravlja posledice naravne nesreče epidemije nalezljive
bolezni SARS-CoV-2 (COVID-19) (v nadaljnjem besedilu: epidemija COVID-19) za
gospodarstvo, javne finance in državljane. V skladu z 8. členom Zakona o
varstvu pred naravnimi in drugimi nesrečami (Uradni list RS, št. 51/06 – uradno
prečiščeno besedilo, 97/10 in 21/18 – ZNOrg) se za naravno nesrečo šteje tudi
množičen pojav nalezljive bolezni.
Izbruh okužb zaradi nalezljive bolezni COVID-19 ob koncu leta
2019 na Kitajskem se je februarja 2020 razširil tudi na območje držav Evropske
unije, že na začetku zlasti v države, na katere meji Republika Slovenija, v
marcu in aprilu 2020 pa se je virus razširil tudi v Republiki Sloveniji, kljub
ukrepom, ki jih je Vlada sprejela za omejitev in zajezitev širjenja epidemije
COVID-19. Vsi sprejeti ukrepi za zajezitev epidemije COVID-19 so predstavljali
omejitev javnega življenja in javnega zbiranja ljudi na območju Republike
Slovenije in nekateri izmed njih še vedno veljajo, s čimer so nastale in še
nadalje nastajajo posledice na področju gospodarstva – še posebej na področju
posameznih panog, kot so kmetijstvo, gozdarstvo, storitvene dejavnosti
(turizem, gostinstvo ...), visokega šolstva, socialnega varstva in
šibkejših družbenih skupin oziroma na vseh ravneh družbe. Izjemnost razmer, v
kateri se je znašla Republika Slovenija ob izbruhu epidemije COVID-19 in ki so
zahtevale takojšen odziv države, izhaja tako iz zgodovinskih virov, ki pričajo
o tem, da predvidene posledice te epidemije niso primerljive z nobenim dogodkom
v zgodovini po II. svetovni vojni, gospodarske in socialne posledice pa
svetovni viri primerjajo z veliko gospodarsko krizo oziroma veliko depresijo iz
leta 1929, ki se je iz Združenih držav Amerike razširila na cel svet. Izjemnost
razmer se kaže tudi v napovedih gospodarskih gibanj, na primer Mednarodni
denarni sklad Republiki Sloveniji napoveduje padec rasti bruto družbenega
proizvoda za osem odstotkov v letu 2020, prav tako druge institucije, ki se
ukvarjajo z napovedovanjem navedenih gibanj, napovedujejo konkretno upočasnitev
gospodarske rasti oziroma padec bruto družbenega proizvoda. Vse navedeno pa je
posledično, zaradi zastoja gospodarskih dejavnosti, kot posledice odlokov
Vlade, s katerimi so se določali ukrepi za zagotovitev javnega zdravja,
pričakovano, v najkrajšem času povzročilo socialne stiske in tudi posledice na
drugih področjih življenja. Zato je potrebno zagotoviti, da bodo do nujnih
pomoči upravičeni le tisti, za katere se kaže, da jih je epidemija COVID-19
prizadela v taki meri, da jim bo pomoč dejansko pripomogla k preživetju, tako v
gospodarskem kot socialnem pomenu besede.
ZIUOOPE predstavlja pravno podlago za omilitev in odpravo
posledic epidemije COVID-19 z ukrepi, s katerimi se v nabor ukrepov dodaja
določene nove upravičence, ki so bili v Zakonu o interventnih ukrepih za
zajezitev epidemije COVID-19 in omilitev njenih posledic za državljane in
gospodarstvo (Uradni list RS, št. 49/20 in 61/20; v nadaljnjem besedilu:
ZIUZEOP) izpuščeni, oziroma se določene ukrepe prilagaja na način, da se čim
prej z jasnimi nameni in posledicami zagotovi omilitev in odprava posledic
epidemije najširšemu možnemu krogu upravičencev z ukrepi, ki so bili v postopku
priprave predloga ZIUOOPE zaznani kot nujni. Specifični cilji predlaganih
ukrepov so ohranjanje delovnih mest in delovanja podjetij, izboljšanje
socialnega položaja ljudi, še posebej najbolj ogroženih zaradi epidemije
COVID-19, delno subvencioniranje skrajšanega polnega delovnega časa, delno
povračilo nadomestila plače na začasnem čakanju na delo za delodajalce s
področja turizma in gostinstva, finančne spodbude za zagotovitev tekočega
poslovanja in likvidnosti podjetij, pomoč upravljavcem žičniških naprav, pomoč
izvajalcev javnih prevozov, podaljšanje dovoljenja za sezonsko delo v
kmetijstvu, poenostavitev postopkov za kmetijsko predelavo, pomoč izvajalcem
socialno varstvenih storitev, pomoč izvajalcem zdravstvene dejavnosti, zvišanje
subvencij plače za invalide, ureditev položaja in pravic študentov in dela
prostovoljcev pri zaščiti in reševanju ter pripadnikov Civilne zaščite. Ukrepi
so po svoji naravi začasni, saj urejajo vsebino, povezano z epidemijo COVID-19
in sledijo načelu varovanja zdravja in življenja ljudi ter zagotavljanja
likvidnosti gospodarskim subjektom. V luči negotovosti v zvezi s posledicami
epidemije COVID-19, ki se kažejo širom sveta, zakonodajalec nima le pravice,
temveč tudi dolžnost, da zakonodajo prilagaja danim družbenim razmeram in jo
tudi spreminja, če to narekujejo spremenjena družbena razmerja. Nujni ukrepi,
ki jih Republika Slovenija sprejema za omilitev in odpravo negativnih posledic
epidemije COVID-19 na prebivalstvo in gospodarstvo, morajo biti čim bolj
učinkoviti, njihova izvedba pa mora biti hitra.
ZIUOOPE tako predstavlja nujni ukrep, s katerim bo omogočena
takojšnja in učinkovita zagotovitev omilitve in odprave posledic naravne nesreče
v Republiki Sloveniji tako za prebivalstvo kot tudi gospodarstvo.
Iz navedenega Državni zbor ugotavlja, da se ZIUOOPE nanaša na
vsebino, glede katere v skladu s prvo alinejo drugega odstavka 90. člena Ustave
Republike Slovenije razpis zakonodajnega referenduma ni dopusten, ker zadevni
zakon predstavlja zakon o nujnih ukrepih za zagotovitev odprave posledic
naravnih nesreč v smislu prve alineje drugega odstavka 90. člena Ustave
Republike Slovenije.
Št. 411-01/20-44/77
Ljubljana, dne 30. maja 2020
EPA 1173-VIII
Državni zbor
Republike Slovenije
Igor Zorčič
predsednik