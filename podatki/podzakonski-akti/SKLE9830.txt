I. SPLOŠNE DOLOČBE
1. člen
(vsebina sklepa)
(1) Ta sklep določa:
1.     
sheme računovodskih izkazov vzajemnega pokojninskega sklada;
2.     
vsebino priloge s pojasnili k računovodskim izkazom vzajemnega
pokojninskega sklada;
3.     
podrobnejši način vrednotenja knjigovodskih postavk vzajemnega
pokojninskega sklada in analitični kontni načrt;
4.     
podrobnejšo vsebino letnega poročila in povzetka letnega poročila
vzajemnega pokojninskega sklada;
5.     
podrobnejšo vsebino letnega poročila in povzetka letnega poročila
krovnega pokojninskega sklada.
(2) Če ni v tem sklepu določeno
drugače, se za podsklad krovnega pokojninskega sklada smiselno uporabljajo
določbe tega sklepa, ki veljajo za vzajemni pokojninski sklad.
II. RAČUNOVODSKI IZKAZI VZAJEMNEGA POKOJNINSKEGA SKLADA
2. člen
(vrste in sheme računovodskih izkazov
vzajemnega pokojninskega sklada)
(1) Računovodski izkazi vzajemnega
pokojninskega sklada morajo vsebovati informacije o sredstvih in obveznostih
sklada, prihodkih in odhodkih, vključno z dobički in izgubami, ter denarnih
tokovih v obravnavanem obdobju.
(2) Letne računovodske izkaze
vzajemnega pokojninskega sklada sestavljajo:
1.     
izkaz finančnega položaja;
2.     
izkaz poslovnega izida in drugega vseobsegajočega donosa;
3.     
izkaz denarnih tokov;
4.     
izkaz gibanja vrednosti enot premoženja in izkaz gibanja števila enot
premoženja;
5.     
priloga s pojasnili k računovodskim izkazom.
(3) Poslovni izid in vseobsegajoči donos vzajemnega pokojninskega
sklada se lahko prikažeta v enem izkazu (izkaz vseobsegajočega donosa), ali pa
ločeno, v izkazu poslovnega izida in izkazu drugega vseobsegajočega donosa.
(4) Izkaz denarnih tokov vzajemnega pokojninskega sklada se
lahko sestavi po neposredni ali posredni metodi.
(5) Podatki v
računovodskih izkazih se izkazujejo v eurih brez centov.
(6) Postavke
sredstev in obveznosti, izražene v tuji valuti, se preračunajo v eure po
referenčnem tečaju Evropske centralne banke oziroma za valute, za katere
Evropska centralna banka ne objavlja referenčnih tečajev, po tečaju, ki ga
objavlja Banka Slovenije, ki je veljal na dan izkaza finančnega položaja.
(7) V računovodskih izkazih vzajemnega pokojninskega sklada
ni treba prikazati tistih postavk, katerih vrednost je enaka nič, razen če je
to potrebno zaradi primerjave z vrednostjo teh postavk v preteklem letu.
(8) Sheme
računovodskih izkazov vzajemnega pokojninskega sklada so določene v prilogi 1 k
temu sklepu.
3. člen
(priloga s pojasnili k računovodskim
izkazom)
(1) Priloga s pojasnili k
računovodskim izkazom vzajemnega pokojninskega sklada vsebuje pojasnila kot jih
določajo mednarodni računovodski standardi, sprejeti v skladu z Uredbo (ES) št.
1606/2002 Evropskega parlamenta in Sveta z dne 19. julija 2002 o uporabi
mednarodnih računovodskih standardov (UL L št. 243 z dne 11. 9. 2002, str.
609; v nadaljnjem besedilu: MSRP).
(2) Poleg pojasnil iz prejšnjega
odstavka priloga s pojasnili k računovodskim izkazom vzajemnega pokojninskega
sklada vsebuje tudi:
1.     
pojasnila o uporabljenih tehnikah upravljanja sredstev vzajemnega
pokojninskega sklada;
2.     
pojasnila in razkritja posameznih vrst stroškov vzajemnega pokojninskega
sklada kot so opredeljeni v 261. členu Zakona o pokojninskem in invalidskem
zavarovanju (Uradni list RS, št. 96/12, 39/13,
99/13 – ZSVarPre-C, 101/13 – ZIPRS1415, 44/14 – ORZPIZ206, 85/14 – ZUJF-B,
95/14 – ZUJF-C, 90/15 – ZIUPTD, 102/15, 40/17 in 65/17; v nadaljnjem
besedilu: ZPIZ‑2), s pojasnilom o razporeditvi skupnih stroškov med posamezne
podsklade krovnega pokojninske sklada, če je to relevantno ter podatek o
celotnih stroških poslovanja vzajemnega pokojninskega sklada;
3.     
v primeru, da ima vzajemni pokojninski
sklad sredstva naložena v enote odprtih investicijskih skladov, ki jih upravlja
neposredno ali posredno, s prenosom upravljanja na tretje osebe, isti
upravljavec, ali katerakoli druga pravna oseba, s katero je upravljavec
povezan, pojasnila in razkritja o morebitnih ekonomskih koristih upravljavca iz
tega naslova;
4.     
v primeru, da ima vzajemni pokojninski sklad več kot 20 odstotkov svojih
sredstev naloženih v enote ali delnice odprtih investicijskih skladov,
informacije o višini upravljavske provizije za vsak sklad, v enote ali delnice
katerega ima vzajemni pokojninski sklad naloženih več kot 5 odstotkov sredstev;
5.     
izkaz premoženja vzajemnega pokojninskega sklada.
III. PRAVILA VREDNOTENJA POSTAVK V RAČUNOVODSKIH IZKAZIH
VZAJEMNEGA POKOJNINSKEGA SKLADA IN ANALITIČNI KONTNI NAČRT
4. člen
(poslovne knjige)
(1) Upravljavec vodi poslovne knjige
vzajemnega pokojninskega sklada po načelih dvostavnega knjigovodstva.
(2) Poslovne knjige, izkazi finančnega
položaja, izkazi poslovnega izida in letna poročila vzajemnega pokojninskega
sklada se hranijo trajno.
5. člen
(vrednotenje knjigovodskih postavk)
(1) Knjigovodske postavke vzajemnega
pokojninskega sklada se vrednotijo skladno z MSRP in tem sklepom.
(2) Naložbena nepremičnina se po
začetnem pripoznanju, vrednoti po modelu poštene vrednosti v skladu z MSRP.
(3) Če poštene vrednosti naložbe v
družbo tveganega kapitala, ni mogoče zanesljivo izmeriti v skladu z MSRP, potem
knjigovodska vrednost te naložbe praviloma ne sme presegati knjigovodske
vrednosti, ki izhaja iz revidiranih računovodskih izkazov družbe tveganega
kapitala za zadnje poslovno leto.
6. člen
(kontni načrt)
(1) Sredstva in obveznosti do virov
sredstev, spremembe sredstev in spremembe obveznosti do virov sredstev,
prihodki in odhodki ter ugotavljanje in razporeditev rezultata poslovanja
vzajemnega pokojninskega sklada, se izkazujejo na sintetičnih in analitičnih kontih.
(2) Upravljavec razčlenjuje konte
skladno s kontnim načrtom iz priloge 3 k tem sklepu.
IV. LETNO POROČILO IN POVZETEK LETNEGA POROČILA
7. člen
(vsebina letnega poročila)
(1) Letno poročilo vzajemnega
pokojninskega sklada sestavljajo:
1.     
računovodski izkazi iz drugega odstavka 2. člena tega sklepa s prilogo s
pojasnili k računovodskim izkazom in
2.     
poslovno poročilo.
(2) Letno poročilo krovnega
pokojninskega sklada sestavljajo:
1.     
zbirni izkaz finančnega položaja in zbirni izkaz poslovnega izida
krovnega sklada iz priloge 1 k temu sklepu,
2.     
računovodski izkazi iz drugega odstavka 2. člena tega sklepa, za vsak
podsklad krovnega pokojninskega sklada posebej in
3.     
poslovna poročila posameznih podskladov.
(3) Letno poročilo krovnega
pokojninskega sklada sestavljata skupni del, ki se nanaša na krovni pokojninski
sklad v celoti, in posebni del, v katerem je podrobneje predstavljeno
poslovanje vsakega posameznega podsklada krovnega pokojninskega sklada.
Podrobnejša shema letnega poročila krovnega pokojninskega sklada je opredeljena
v prilogi 2 k temu sklepu.
(4) Letnemu poročilu se priloži:
1.     
revizorjevo poročilo o računovodskih izkazih;
2.     
mnenje odbora pokojninskega sklada k letnemu poročilu, če vzajemni
pokojninski sklada ali krovni pokojninski sklad izvaja kolektivno dodatno
zavarovanje.
8. člen
(poslovno poročilo)
(1) Poslovno poročilo vzajemnega
pokojninskega sklada mora, poleg pojasnil in podatkov v skladu z zakonom, ki
ureja gospodarske družbe, vsebovati tudi podatke in pojasnila o:
1.     
številu vseh članov vzajemnega pokojninskega sklada, sestavi članstva po
starosti in spolu, številu novih članov v poslovnem letu, številu rednih in
izrednih prenehanj članstva v vzajemnem pokojninskem skladu v poslovnem letu
ter številu članov, ki so zadržali pravice iz vplačanih enot premoženja na
svojem osebnem računu in številu članov, ki jim zavarovanje miruje;
2.     
čisti vrednosti sredstev vzajemnega pokojninskega sklada in njeni
strukturi glede na vplačila iz naslova kolektivnega in individualnega
zavarovanja, po posameznih poslovnih letih za zadnjih pet poslovnih let;
3.     
gibanju števila enot premoženja, po posameznih poslovnih letih za
zadnjih pet poslovnih let;
4.     
izplačilih odkupnih vrednosti zaradi rednega prenehanja in izplačilih
odkupnih vrednosti zaradi izrednega prenehanja članstva v poslovnem letu;
5.     
donosnosti vzajemnega pokojninskega sklada, po posameznih poslovnih
letih za zadnjih pet poslovnih let;
6.     
skupni vrednosti doplačil upravljavca v primerih, ko je bila odkupna
vrednost premoženja nižja od zajamčene vrednosti sredstev člana, vplačilih
upravljavca v sklad zaradi nedoseganja zajamčene donosnosti in višini
rezervacij za nedoseganje zajamčene vrednosti sredstev, ki jih je upravljavec
oblikoval v breme lastnega kapitala v poslovnem letu;
7.     
provizijah, vstopnih in izstopnih stroških ter ostalih stroških
vzajemnega pokojninskega sklada v poslovnem letu, razen, če so ti podatki
razkriti v okviru priloge s pojasnili k računovodskim izkazom.
(2) Poslovno poročilo krovnega
pokojninskega sklada mora vsebovati podatke in pojasnila iz prejšnjega odstavka
za vsak posamezni podsklad krovnega pokojninskega sklada, razen podatkov iz 6.
točke, ki se navedejo samo za podsklad, ki zagotavlja zajamčeno donosnost na
čisto vplačilo. Podatek o številu rednih prenehanj in izplačilih povezanih s
temi prenehanji se pri podskladu namenjenemu najmlajši ciljni starostni skupini
in podskladu namenjenem srednji ciljni starostni skupini članov, nadomesti s
podatkom o prenehanju oziroma izplačilu zaradi prenosov med podskladi krovnega
pokojninskega sklada v okviru izvajanja naložbene politike življenjskega cikla
člana.
9. člen
(povzetek letnega poročila)
(1) V povzetku letnega poročila
vzajemnega pokojninskega sklada oziroma krovnega pokojninskega sklada se na
jasen in razumljiv način povzame poslovanje in rezultate poslovanja vzajemnega
pokojninskega sklada oziroma krovnega pokojninskega sklada v poslovnem letu.
(2) Povzetek letnega poročila mora
vsebovati tudi:
1.     
mesto, kjer se objavljajo podatki o donosnosti in vrednosti enote
premoženja;
2.     
naslov in telefonsko številko osebe, zaposlene pri upravljavcu, pri
kateri lahko član dobi dodatne informacije;
3.     
navedbo, da je letno poročilo vzajemnega pokojninskega sklada oziroma
krovnega pokojninskega sklada dostopno na spletni strani upravljavca in
navedbo, da upravljavec članu na njegovo zahtevo izroči brezplačen izvod
poročila.
(3) Podatki in informacije, navedene v
povzetku letnega poročila, morajo biti enake tistim v letnem poročilu.

Priloga
1: Sheme računovodskih izkazov
Priloga
2: Shema letnega poročila krovnega pokojninskega sklada
Priloga
3: Kontni načrt

Sklep o letnem poročilu vzajemnega
pokojninskega sklada in krovnega pokojninskega sklada (Uradni list RS, št. 79/13) vsebuje naslednji končni določbi:
»V. KONČNI DOLOČBI
10. člen
(prenehanje
uporabe)
Z dnem začetka uporabe tega sklepa se
prenehajo uporabljati:
1.     
Sklep o računovodskih izkazih vzajemnega pokojninskega sklada (Uradni
list RS, št. 98/09);
2.     
Sklep o letnem poročilu vzajemnega pokojninskega sklada (Uradni list RS,
št. 98/09 in 43/12);
3.     
Sklep o načinu vrednotenja knjigovodskih postavk vzajemnega
pokojninskega sklada (Uradni list RS, št. 98/09).
11. člen
(uveljavitev in
začetek uporabe sklepa)
Ta sklep začne veljati petnajsti dan po
objavi v Uradnem listu Republike Slovenije, uporabljati pa se začne
1. januarja 2014.«.

Sklep o spremembah in dopolnitvah Sklepa o
letnem poročilu vzajemnega pokojninskega sklada in krovnega pokojninskega
sklada (Uradni list RS, št. 87/14) vsebuje naslednjo končno določbo:
»KONČNA DOLOČBA
3. člen
Ta sklep začne veljati naslednji dan po
objavi v Uradnem listu
Republike Slovenije, uporabljati pa se začne 1. januarja 2015.«.

Sklep o spremembah in dopolnitvah Sklepa o
letnem poročilu vzajemnega pokojninskega sklada in krovnega pokojninskega
sklada (Uradni list RS, št. 77/17) vsebuje naslednjo končno določbo:
»KONČNA DOLOČBA
3. člen
Ta sklep začne veljati 1. januarja 2018.«.