I. SPLOŠNA DOLOČBA
1. člen
(vsebina)
S to uredbo se določijo normativi in standardi za stabilno
financiranje in financiranje znanstvenoraziskovalne dejavnosti iz državnega
proračuna (v nadaljnjem besedilu: proračun) na podlagi cene ekvivalenta polne
zaposlitve ter za spremljanje in porabo sredstev proračuna.
II. NAČIN DOLOČITVE OBSEGA IN ZAGOTAVLJANJA SREDSTEV
STABILNEGA FINANCIRANJA ZNANSTVENORAZISKOVALNE DEJAVNOSTI
2. člen
(vsebina stabilnega financiranja)
V okviru stabilnega financiranja znanstvenoraziskovalne
dejavnosti se javnim raziskovalnim organizacijam, javnim zavodom iz
81. člena Zakona o znanstvenoraziskovalni in inovacijski dejavnosti
(Uradni list RS, št. 186/21; v nadaljnjem besedilu: zakon) in
koncesionarjem za izvajanje javne službe v znanstvenoraziskovalni dejavnosti iz
82. člena zakona (v nadaljnjem besedilu: prejemniki stabilnega
financiranja) zagotavljajo sredstva za:
-       
institucionalni steber financiranja posameznega prejemnika stabilnega
financiranja (v nadaljnjem besedilu: ISF-O),
-       
programski steber financiranja posameznega prejemnika stabilnega
financiranja (v nadaljnjem besedilu: PSF-O),
-       
razvojni steber financiranja posameznega prejemnika stabilnega
financiranja (v nadaljnjem besedilu: RSF-O) in
-       
programe nacionalnih raziskav prejemnika stabilnega financiranja (v nadaljnjem
besedilu: PNR-O).
3. člen
(obseg sredstev stabilnega financiranja)
(1) Letna sredstva stabilnega financiranja se za
posameznega prejemnika stabilnega financiranja določijo v skladu z zakonom in
proračunskimi možnostmi.
(2) Minister, pristojen za znanost, predvidoma do
1. februarja tekočega leta sprejme sklep iz 21. člena zakona. V letu
izdaje sklepa iz 22. člena zakona sprejme predvidoma do 1. februarja
tudi sklep iz 22. člena zakona. Minister, pristojen za znanost, z obema
sklepoma iz tega odstavka seznani Javno agencijo za raziskovalno dejavnost
Republike Slovenije (v nadaljnjem besedilu: ARRS).
(3) ARRS obvesti prejemnike stabilnega financiranja o
predvidenem obsegu sredstev za stabilno financiranje znanstvenoraziskovalne
dejavnosti prejemnika stabilnega financiranja za posamezno leto v 20 dneh po
prejemu sklepa ministra iz prejšnjega odstavka.
4. člen
(upravljanje in struktura sredstev stabilnega financiranja)
(1) Po prejemu obvestila iz tretjega odstavka
3. člena te uredbe prejemniki stabilnega financiranja pripravijo načrt
sredstev za izvajanje stabilnega financiranja znanstvenoraziskovalne dejavnosti
(v nadaljnjem besedilu: načrt). Iz načrta, ki se pošlje ARRS v 45 dneh od
prejema obvestila ARRS o sredstvih za stabilno financiranje
znanstvenoraziskovalne dejavnosti prejemnika stabilnega financiranja, morajo
biti razvidni:
-       
za vsoto ISF-O in PSF-O: višina sredstev za posamezni steber, to je za
ISF-O in PSF-O. Prejemnik stabilnega financiranja mora upoštevati, da mora vsaj
polovico letne rasti vsote ISF-O in PSF-O nameniti za PSF-O. V okviru ISF-O se
po ekonomskih namenih ločeno prikažejo sredstva za infrastrukturno dejavnost
ter sredstva za upravljavsko in podporno dejavnost. V okviru PSF-O se po
ekonomskih namenih ločeno prikažejo sredstva za raziskovalne programe skupaj in
za mlade raziskovalce skupaj. Za svoje potrebe mora prejemnik stabilnega financiranja
po ekonomskih namenih načrtovati tudi porabo sredstev po raziskovalnih
programih in mladih raziskovalcih, a tega dela načrta ne pošilja na ARRS;
-       
za RSF-O: načrt porabe sredstev po ekonomskih namenih;
-       
za PNR-O: načrt porabe sredstev po ekonomskih namenih, pri čemer se
upoštevajo določila te uredbe, ki se nanašajo na raziskovalne projekte.
(2) Če je prejemnik stabilnega financiranja univerza, se
načrt pripravi za članice univerze in za univerzo kot celoto.
(3) Pri pripravi načrta mora prejemnik stabilnega
financiranja upoštevati obvestilo iz tretjega odstavka 3. člena te uredbe,
zakon, to uredbo, splošni akt ARRS iz tretjega odstavka 17. člena zakona,
pogodbo o stabilnem financiranju znanstvenoraziskovalne dejavnosti iz
28. člena zakona in akt prejemnika stabilnega financiranja iz
29. člena zakona.
(4) Prejemnik stabilnega financiranja lahko med letom
načrt spremeni, če prejme novo obvestilo o sredstvih za stabilno financiranje
znanstvenoraziskovalne dejavnosti prejemnika stabilnega financiranja ali brez
novega obvestila, če je potrebna sprememba načrtovane porabe sredstev med
stebroma v okviru vsote ISF-O in PSF-O ter v okviru stebrov med vsebinskimi
nameni ter med ekonomskimi nameni. Spremembo načrta mora prejemnik stabilnega
financiranja poslati ARRS najpozneje do 15. septembra tekočega leta.
5. člen
(pogodba o stabilnem financiranju)
(1) ARRS razdeljuje sredstva za stabilno financiranje
znanstvenoraziskovalne dejavnosti prejemnikom stabilnega financiranja na
podlagi pogodbe o stabilnem financiranju znanstvenoraziskovalne dejavnosti iz
28. člena zakona.
(2) Financiranje se za vsako posamezno leto ureja z
aneksom k pogodbi iz prejšnjega odstavka.
(3) Do sklenitve aneksa iz prejšnjega odstavka se
začasno mesečno financiranje zagotovi tako, da ARRS in prejemniki stabilnega
financiranja sklenejo aneks o začasnem financiranju na podlagi dvanajstin
preteklega leta. Po sklenitvi aneksa iz prejšnjega odstavka se opravi ustrezen
poračun sredstev.
6. člen
(stabilno zagotavljanje sredstev)
Sredstva za stabilno financiranje se prejemnikom stabilnega
financiranja nakazujejo redno v enakih mesečnih obrokih na podlagi mesečnega
zahtevka za izplačilo, in sicer peti dan v mesecu za pretekli mesec. Če je peti
dan v mesecu dela prost dan, se sredstva nakažejo zadnji delovni dan pred petim
dnem v mesecu.
III. NAMEN IN UPRAVIČENI STROŠKI STABILNEGA FINANCIRANJA
ZNANSTVENORAZISKOVALNE DEJAVNOSTI
7. člen
(vrste stroškov stabilnega financiranja po ekonomskih
namenih)
Sredstva stabilnega financiranja se, razen če ni za posamezen
steber financiranja s to uredbo določeno drugače, zagotavljajo za financiranje
naslednjih ekonomskih namenov:
1.     
stroškov dela, ki morajo biti določeni v skladu z delovnopravno
zakonodajo in kolektivnimi pogodbami in ki vključujejo:
- 
osnovno plačo, dodatke in del plače za delovno uspešnost,
- 
prispevke delodajalca na izplačane plače in
- 
povračila stroškov v zvezi z delom, ki vsebujejo povračila za: regres za
prehrano med delom, stroške prevoza na delo in z dela, stroške za delo od doma,
letni regres za letni dopust in premije kolektivnega dodatnega zavarovanja za
javne uslužbence (v nadaljnjem besedilu: stroški dela);
2.     
stroškov materiala in storitev, ki se priznajo na podlagi knjigovodske
listine neposredno ali s pomočjo verodostojno postavljenih ključev za delitev
stroškov, in obsegajo:
- 
neposredne stroške materiala, ki zajemajo predvsem stroške nakupa
materiala, polizdelkov in drobnega inventarja, ter
- 
neposredne stroške storitev, ki zajemajo predvsem stroške potovanj,
izvedbo konferenc in drugih aktivnosti diseminacije rezultatov raziskav,
stroške objav, tudi v odprtem dostopu, avtorsko delo in druge storitve (v
nadaljnjem besedilu: stroški materiala in storitev);
3.     
amortizacije raziskovalne opreme ob upoštevanju obsega, ki je neposredno
potreben za izvajanje raziskovalnega dela. Obseg uporabe posamezne raziskovalne
opreme mora prejemnik stabilnega financiranja izkazati z evidenco uporabe
raziskovalne opreme ali s pomočjo verodostojno postavljenih ključev za delitev
stroškov amortizacije.
8. člen
(sredstva za ISF-O)
(1) Sredstva za ISF-O so namenjena za infrastrukturno,
upravljavsko in podporno dejavnost ter drugo institucionalno infrastrukturo
prejemnikov stabilnega financiranja.
(2) Sredstva za financiranje infrastrukturne dejavnosti
in druge institucionalne infrastrukture so namenjena za pokrivanje neposrednih
stroškov pri zagotavljanju infrastrukturne podpore znanstvenoraziskovalni
dejavnosti. Med upravičene neposredne stroške spadajo:
-       
stroški dela za zaposlene raziskovalce ter strokovne in tehnične
sodelavce, ki so vključeni v izvajanje infrastrukturne dejavnosti;
-       
stroški materiala in storitev, ki so neposredno potrebni za delovanje
infrastrukturne podpore pri izvajanju znanstvenoraziskovalne dejavnosti;
-       
amortizacija in investicijsko vzdrževanje opreme, ki sta sestavni del
infrastrukturne podpore znanstvenoraziskovalni dejavnosti.
(3) Sredstva za financiranje upravljavske in podporne
dejavnosti se zagotavljajo zlasti za naslednje namene:
1.     
upravljanje in vodenje v povezavi z opravljanjem znanstvenoraziskovalne
dejavnosti prejemnika stabilnega financiranja, ki zajema zlasti:
- 
stroške delovanja upravnega odbora in znanstvenega sveta zavoda oziroma
primerljivega organa prejemnika stabilnega financiranja,
- 
stroške dela in druge stroške zakonitega zastopnika prejemnika stabilnega
financiranja,
- 
stroške dela in druge stroške vodstvenih delavcev, delavcev s posebnimi
pooblastili in sindikalnih zaupnikov,
- 
stroške dela osebja, ki opravlja finančno-računovodska dela, skupnih
služb, kadrovskih služb, projektnih pisarn in pisarn za prenos znanja ter druga
potrebna strokovna dela,
- 
stroške dela raziskovalnega in tehničnega osebja za delo, opravljeno za
potrebe celotne organizacijske enote oziroma celotne organizacije in ne le za
opravljanje posameznega raziskovalnega projekta oziroma raziskovalnega programa
(vzdrževalna dela na raziskovalni in podporni opremi, vzdrževanje sistema
kakovosti podpornih informacijskih in informacijsko-tehničnih sistemov, stroški
dostopa do strokovne literature in informacijskih sistemov, mrežne infrastrukture
ipd.), za delo, opravljeno v času presežka kadrovskih zmogljivosti zaradi
projektnega načina poslovanja, ter za obveznosti iz petega odstavka
61. člena zakona, ki se pokrivajo iz sredstev stabilnega financiranja
znanstvenoraziskovalne dejavnosti;
2.     
fiksne stroške delovanja prejemnika stabilnega financiranja, kamor
spadajo zlasti stroški:
- 
energije, vode, komunalnih storitev in komunikacij,
- 
najemnin in zakupnin,
- 
čiščenja prostorov,
- 
tekočega vzdrževanja prostorov,
- 
tekočega vzdrževanja opreme in drugih osnovnih sredstev za izvajanje
dejavnosti prejemnika stabilnega financiranja, ki niso neposredno vezani na
izvajanje raziskovalnih programov oziroma projektov, so pa podlaga za izvajanje
raziskovalne oziroma infrastrukturne dejavnosti, s katerima se uresničuje Znanstvenoraziskovalna
in inovacijska strategija Slovenije,
- 
osebne varovalne opreme oziroma stroški zagotavljanja varstva pri delu,
- 
varovanja prostorov,
- 
reprezentance,
- 
zavarovanj premoženja,
- 
plačilnega prometa,
- 
tečajnih razlik in podobno;
3.     
vzdrževanje in obnavljanje nepremičnin in opreme v zvezi z opravljanjem
znanstvenoraziskovalne dejavnosti prejemnika stabilnega financiranja, ki
zajema:
- 
stroške investicijskega vzdrževanja, obnove, rekonstrukcije in
adaptacije stavb in prostorov, v katerih poteka izvajanje raziskovalne oziroma
infrastrukturne dejavnosti prejemnika stabilnega financiranja, in
- 
amortizacijo opreme in drugih osnovnih sredstev, ki niso neposredno
vezana na izvajanje raziskovalnih programov oziroma projektov, so pa osnova za
izvajanje raziskovalne oziroma infrastrukturne dejavnosti, s katerima se
uresničuje Znanstvenoraziskovalna in inovacijska strategija Slovenije;
4.     
sredstva za odpravnine, jubilejne nagrade in solidarnostne pomoči za
zaposlene, upravičene do povračil stroškov v zvezi z delom, in sicer sorazmerno
glede na obseg opravljanja dela v okviru znanstvenoraziskovalne dejavnosti.
(4) V okviru upravljavske in podporne dejavnosti se
lahko financirajo tudi drugi stroški materiala in storitev, nastalih v zvezi z
delovanjem prejemnikov stabilnega financiranja, ki niso neposredno vezani na
izvajanje raziskovalnih programov, usposabljanje mladih raziskovalcev,
infrastrukturne dejavnosti oziroma raziskovalnih projektov in niso vključeni v
financiranje iz proračuna, kot so na primer stroški sejmov in promocije,
zunanje evalvacije, izobraževanja, pisarniškega materiala in storitev,
povezanih z administracijo, ter podobno.
9. člen
(sredstva za PSF-O)
(1) Sredstva za PSF-O so namenjena za financiranje
raziskovalnih programov in mladih raziskovalcev.
(2) V okviru raziskovalnih programov se financirajo
stroški dela, stroški materiala in storitev ter amortizacije raziskovalne
opreme, neposredno potrebnih za izvedbo raziskovalnih programov, in sicer:
-       
stroški dela za zaposlene raziskovalce ter strokovne in tehnične
sodelavce, ki so vključeni v izvajanje raziskovalnih programov glede na obseg
opravljenega dela na raziskovalnem programu;
-       
stroški materiala in storitev za izvedbo raziskovalnega programa in
diseminacijo rezultatov, ki jih je mogoče na podlagi knjigovodske listine
neposredno ali s pomočjo verodostojno postavljenih ključev za delitev stroškov
pripisati posameznemu raziskovalnemu programu, pri čemer ti stroški ne smejo
biti pokriti iz drugih virov;
-       
za amortizacijo raziskovalne opreme ob upoštevanju obsega, ki je
neposredno potreben za izvajanje raziskovalnega programa.
(3) Sredstva za (so)financiranje usposabljanja mladih
raziskovalcev se zagotavljajo za:
-       
stroške dela mladih raziskovalcev, ki so v delovnem razmerju s
prejemnikom stabilnega financiranja, ter dodatno za dodatek za mentorstvo
mentorjem mladih raziskovalcev na podlagi kolektivne pogodbe, ki ureja javni
sektor;
-       
stroške materiala in storitev, potrebne za izvedbo programa
usposabljanja mladih raziskovalcev, vključno s šolnino, ki jih je mogoče na
podlagi knjigovodske listine neposredno ali s pomočjo verodostojno postavljenih
ključev za delitev stroškov pripisati usposabljanju posameznega mladega
raziskovalca;
-       
amortizacijo manjše raziskovalne opreme, ki jo uporablja posamezni mladi
raziskovalec v okviru usposabljanja in se predvidoma amortizira v času
usposabljanja.
(4) Dodatek za mentorstvo mentorjem mladim raziskovalcem
iz prve alineje prejšnjega odstavka se obračuna v višini ene ure uvajanja enega
mladega raziskovalca dnevno in se za vsakega naslednjega mladega raziskovalca
poveča v sorazmernem deležu, vendar skupaj največ za štiri mlade raziskovalce.
10. člen
(sredstva za RSF-O)
V okviru RSF-O se prejemniku stabilnega financiranja zagotavlja
financiranje razvoja znanstvenoraziskovalne in infrastrukturne dejavnosti z
vidika kakovosti, ustvarjalnosti, inovativnosti, internacionalizacije,
odprtosti, prenosa znanja in sodelovanja z okoljem, ki pripomorejo k doseganju
ciljev in rezultatov ter izvajanju ukrepov in nalog s področja
znanstvenoraziskovalne dejavnosti, opredeljenih v strateških dokumentih države
in Evropske unije (v nadaljnjem besedilu: EU), ob upoštevanju poslanstva in
strategije posameznega prejemnika stabilnega financiranja, in sicer za
pokrivanje stroškov dela, stroškov materiala in storitev ter amortizacije
raziskovalne opreme in raziskovalne infrastrukture.
11. člen
(sredstva za PNR-O)
V okviru PNR se zagotavlja financiranje programov nacionalnih
raziskav, in sicer za pokrivanje stroškov dela, stroškov materiala in storitev
ter amortizacijo raziskovalne opreme v obsegu in na način, ki je s to uredbo
določen za financiranje in spremljanje raziskovalnih projektov.
IV. SPREMLJANJE PORABE SREDSTEV STABILNEGA FINANCIRANJA
ZNANSTVENORAZISKOVALNE DEJAVNOSTI
12. člen
(spremljanje porabe sredstev stabilnega financiranja)
(1) Prejemnik stabilnega financiranja mora v letnem
finančnem poročilu glede porabe sredstev stabilnega financiranja poročati o
porabi sredstev stabilnega financiranja skupaj in po ekonomskih namenih: za
ISF-O, PSF-O, RSF-O in PNR-O ter v okviru ISF-O in PSF-O za posamezne vsebine,
to je za raziskovalne programe skupaj, za mlade raziskovalce skupaj, za
infrastrukturno dejavnost ter za upravljavsko in podporno dejavnost. Finančnemu
poročilu za raziskovalne programe in mlade raziskovalce je treba priložiti
specifikacijo porabe višine sredstev po ekonomskih namenih za posamezen
raziskovalni program in posameznega mladega raziskovalca.
(2) Prejemnik stabilnega financiranja mora ARRS poslati
poročilo o obsegu izvajanja znanstvenoraziskovalne dejavnosti v ekvivalentu
polne zaposlitve iz 17. člena te uredbe za posamezen raziskovalni program,
za izvajanje programa mladih raziskovalcev in infrastrukturne dejavnosti tako,
kot je določeno s splošnim aktom ARRS iz 17. člena zakona, upoštevaje
določbe zakona.
13. člen
(namenska poraba stabilnega financiranja)
(1) Namenska poraba sredstev stabilnega financiranja se
preveri tako, da se računovodsko ugotovljena dejanska poraba, ki se izkaže tudi
v finančnem poročilu za vsebinske sklope v okviru posameznega stebra skupaj in
po ekonomskih namenih skupaj v preglednici za preteklo leto, primerja z
nakazanimi sredstvi za preteklo leto.
(2) Če sredstva niso porabljena za dani namen v skladu s
to uredbo ali če so porabljena nezakonito, gre za nenamensko porabo sredstev.
Nenamensko porabljena sredstva mora prejemnik stabilnega financiranja vrniti
ARRS-ju na podlagi zahtevka ARRS za vračilo v proračun.
14. člen
(dovoljena odstopanja v okviru stabilnega financiranja)
(1) Poraba sredstev med PSF-O in ISF-O lahko odstopa v
breme oziroma korist navedenih stebrov, pri vsakem do največ 5 % glede na
prejeta sredstva, ob pogoju, da je kljub odstopanju 50 % dodatnih letnih
sredstev namenjenih povečanju PSF-O.
(2) Poraba sredstev med posameznimi vsebinskimi sklopi v
okviru PSF-O oziroma ISF-O lahko odstopa v breme oziroma korist posameznega
sklopa, pri vsakem do največ 15 % glede na prejeta sredstva.
(3) V okviru posameznega stebra stabilnega financiranja
in hkrati vsebinskega sklopa v okviru posameznega stebra, ki je določen s
pogodbo, lahko poraba po posameznih ekonomskih namenih odstopa v breme oziroma
korist enega ali več ekonomskih namenov, pri vsakem največ do 15 %.
(4) Ob koncu poslovnega leta je v okviru šestletnega
obdobja izvajanja dejavnosti stabilnega financiranja dovoljeno izkazati
kratkoročno odložene prihodke v obsegu do 10 % stabilnega financiranja za
posamezno leto v skladu z veljavnim zakonom, ki ureja računovodstvo, oziroma
veljavnimi slovenskimi računovodskimi standardi tako, da se ohranita struktura
in namen v okviru dovoljenih odstopanj, določenih s to uredbo.
(5) Če pri izvajanju znanstvenoraziskovalne dejavnosti v
okviru stabilnega financiranja pride do nižjih stroškov od sredstev, ki so bila
prejeta na podlagi pogodbe za ta namen, in iz tega naslova pride do presežka
prihodkov nad odhodki, se lahko presežek, ki nastane iz naslova stabilnega
financiranja, razporedi za razvoj oziroma izvajanje znanstvenoraziskovalne
dejavnosti v skladu z ustanovitvenimi akti in drugimi normativnimi akti, ki
urejajo razporejanje presežka prihodkov nad odhodki.
(6) Če se presežek prihodkov nad odhodki iz naslova
izvajanja znanstvenoraziskovalne dejavnosti stabilnega financiranja nameni za
razvoj oziroma izvajanje znanstvenoraziskovalne dejavnosti, za nakup
raziskovalne opreme oziroma investicije v osnovna sredstva, mora biti presežek
prihodkov nad odhodki porabljen najpozneje v petih letih od datuma zaključka
leta, na katero se ugotovljeni presežek nanaša.
(7) O višini presežka, ki je nastal iz naslova sredstev
za izvajanje znanstvenoraziskovalne dejavnosti v okviru stabilnega
financiranja, ter o njegovi razporeditvi in porabi mora prejemnik stabilnega
financiranja poročati ARRS.
15. člen
(izplačila avtorskih honorarjev v okviru stabilnega
financiranja)
(1) Iz sredstev za stabilno financiranje
znanstvenoraziskovalne dejavnosti se lahko izplačajo avtorski honorarji oziroma
storitve fizičnim osebam po drugih pogodbah (v nadaljnjem besedilu: avtorski
honorarji), če ne obstajajo elementi delovnega razmerja.
(2) Izplačila avtorskih honorarjev iz sredstev za
stabilno financiranje znanstvenoraziskovalne dejavnosti niso dovoljena za
zaposlene na isti raziskovalni organizaciji.
(3) Raziskovalna organizacija lahko izplača posamezniku
v tekočem letu iz sredstev proračuna, prejetih za izvajanje
znanstvenoraziskovalne dejavnosti, do največ 40 % vrednosti plačnega dela
ekvivalenta polne zaposlitve, ki je v skladu s to uredbo določen za
financiranje raziskovalnih projektov.
(4) Če raziskovalno delo, ki je predmet dela po avtorski
pogodbi, nastane z materialnimi sredstvi raziskovalne organizacije, se stroški
materialnih sredstev raziskovalne organizacije ne smejo vključiti v avtorski
honorar.
16. člen
(druga odstopanja v okviru stabilnega financiranja)
(1) Odstopanja, ki so višja od odstotkov, določenih v
prvem, drugem, tretjem in četrtem odstavku 14. člena te uredbe, so
dovoljena v soglasju z ARRS. Soglasje s sklepom izda ARRS na podlagi
utemeljitve prejemnika stabilnega financiranja, podane skupaj s finančnim
poročilom iz 12. člena te uredbe.
(2) Izvajanje raziskovalnih programov ali
infrastrukturne dejavnosti se vsebinsko lahko dopolnjuje z izvajanjem evropskih
in drugih mednarodnih projektov, kar se lahko izkaže kot njihovo sofinanciranje
ob pogoju, da gre za vsebinsko povezane raziskave, ki se dopolnjujejo, in ne za
podvajanje ter da hkrati tako vsebinsko in finančno povezovanje ni v nasprotju
s pravili financerjev teh projektov.
(3) Če je v skupino, ki izvaja raziskovalni program ali
infrastrukturno dejavnost, vključen raziskovalec s statusom invalida, se lahko
del sredstev za pokrivanje stroškov materiala in storitev ter sredstev za nakup
raziskovalne opreme nameni za nakup pripomočka, ki mu omogoči nemoteno
raziskovalno delo, če za to ni mogoče pridobiti drugih javnofinančnih sredstev.
V. EKVIVALENT POLNE ZAPOSLITVE
17. člen
(ekvivalent polne zaposlitve)
(1) Ekvivalent polne zaposlitve pomeni izvajanje
raziskovalne dejavnosti ene osebe za polni delovni čas za eno leto, kar pomeni
1700 efektivnih ur raziskovalnega dela.
(2) Preračun raziskovalnega dela v ekvivalent polne
zaposlitve se opravi z zaokrožitvijo na dve decimalni mesti.
(3) Oznaka, ki se uporablja za ekvivalent polne
zaposlitve, je FTE.
(4) Obseg financiranja iz državnega financiranja
znanstvenoraziskovalne dejavnosti, to je iz integralnih sredstev državnega
proračuna, ki so znotraj finančnega načrta ministrstva, pristojnega za znanost,
namenjena za izvajanje znanstvenoraziskovalne dejavnosti, vezan na posameznega
raziskovalca, lahko znaša največ 1 FTE.
VI. FINANCIRANJE RAZISKOVALNIH PROJEKTOV
18. člen
(razvrstitev raziskovalnih projektov)
(1) Raziskovalni projekti se razvrščajo z določitvijo
točk glede na vrsto raziskave v cenovne kategorije: A, B, C, D, E in F.
(2) Število točk se določi ob upoštevanju naslednjih
meril:
-       
okolja, v katerem se izvaja raziskovalni projekt,
-       
sedeža raziskovalne organizacije,
-       
oprema in druga sredstva, potrebna za izvedbo raziskovalnega projekta,
-       
neposrednih stroškov materiala in storitev ter
-       
posebnih pogojev pri izvajanju raziskovalnega projekta.
(3) Poleg meril iz prejšnjega odstavka je za razvrstitev
treba upoštevati še merilo, ki je vezano na stopnjo opremljenosti raziskovalne
organizacije, v kateri skupina izvaja raziskovalne projekte.
19. člen
(razvrstitev glede na okolje izvajanja)
Glede na okolje, v katerem se raziskava izvaja, so
raziskovalni projekti razvrščeni v kabinetne, laboratorijske in terenske.
20. člen
(kabinetni raziskovalni projekti)
V kabinetne raziskovalne projekte se razvrsti raziskava, če:
-       
se izvaja v prostorih (kabinetih) raziskovalnih organizacij;
-       
za izvajanje ne potrebuje prostora s posebno opremo (laboratorij);
-       
pri obdelavi podatkov uporablja računalnik in
-       
se izvaja v zaprtih prostorih (arhivih, knjižnicah), lahko tudi zunaj kraja
sedeža raziskovalne organizacije.
21. člen
(laboratorijski raziskovalni projekti)
V laboratorijske raziskovalne projekte se razvrsti raziskava,
če:
-       
se več kot 20 % časa izvaja v laboratoriju in se pri raziskovanju
uporablja posebna laboratorijska oziroma infrastrukturna računalniška oprema in
-       
skupna vrednost laboratorijske opreme, ki je potrebna za izvajanje
raziskovalnega projekta, znaša vsaj 50.000 eurov.
22. člen
(terenski raziskovalni projekti)
V terenske projekte se razvrsti raziskava, če:
-       
se izvaja na prostem (polje, gozd itd.);
-       
se izvaja v kraju sedeža raziskovalne organizacije oziroma
organizacijske enote raziskovalne organizacije na zemljišču, ki ga upravlja
raziskovalna organizacija;
-       
se izvaja zunaj sedeža raziskovalne organizacije oziroma organizacijske
enote raziskovalne organizacije;
-       
pri izvajanju uporablja opremo v vrednosti najmanj 30.000 eurov;
-       
potrebuje dodatno nekvalificirano oziroma kvalificirano delovno silo.
23. člen
(točkovanje raziskovalnih projektov glede na okolje
izvajanja)
Posamezni raziskovalni projekti se točkujejo glede na
razvrstitev v skladu z 19., 20., 21. in 22. členom te uredbe tako, da se
dodeli:
-       
do 30 točk za kabinetni raziskovalni projekt;
-       
do 40 točk za terenski raziskovalni projekt;
-       
do 50 točk za laboratorijski raziskovalni projekt.
24. člen
(točkovanje raziskovalnih projektov glede na sedež)
Raziskovalnemu projektu, ki se vsaj 25 % časa izvaja zunaj
sedeža raziskovalne organizacije, se dodeli:
-       
do 5 točk, če se raziskava izvaja v Republiki Sloveniji, toda zunaj
kraja sedeža raziskovalne organizacije, in se člani skupine vračajo v kraj
bivanja;
-       
do 10 točk, če se raziskava izvaja v Republiki Sloveniji, toda zunaj
kraja sedeža raziskovalne organizacije, in člani skupine prenočujejo v kraju
izvajanja projekta;
-       
do 20 točk, če se raziskava izvaja v tujini.
25. člen
(razvrstitev in točkovanje glede na opremo)
(1) Glede na opremo in druga sredstva, potrebna za
izvedbo raziskovalnega projekta, se dodeli:
-       
do 15 točk za kabinetni raziskovalni projekt, če je za izvajanje
potrebna računalniška oprema v vrednosti vsaj 50.000 eurov;
-       
do 25 točk za terenski raziskovalni projekt, če se na terenu uporablja
posebna oprema;
-       
do 30 točk za laboratorijski raziskovalni projekt, kjer je za izvajanje
potrebna laboratorijska in računalniška oprema.
(2) Ne glede na razvrstitev raziskovalnega projekta iz
prejšnjega odstavka se dodeli:
-       
5 točk, če se na terenu uporabljajo specialna prevozna sredstva, kot so
terenska vozila, prevozne terenske delovne postaje z merilno opremo ipd.;
-       
15 točk, če je za izvedbo raziskovalnega projekta potrebna raziskovalna
oziroma infrastrukturna oprema ali osnovna sredstva (v vrednosti posameznega
instrumenta nad 50.000 eurov) in delovanje te opreme ni v celoti pokrito iz
proračuna, ali
-       
15 točk, če je za izvedbo raziskovalnega projekta treba vzdrževati
infrastrukturne objekte (npr. osnovna čreda, dolgoletni nasadi), pri čemer se
ne upoštevajo objekti, ki se posebej sofinancirajo iz proračuna.
26. člen
(razvrstitev in točkovanje glede na neposredne stroške
materiala in storitev)
V zvezi z neposrednimi stroški materiala in storitev se
dodeli:
-       
5 točk, če stroški materiala in storitev za izvedbo raziskovalnega
projekta ne presegajo stroškov za bruto plače članov projektne skupine;
-       
do 15 točk, če so stroški materiala in storitev za izvedbo
raziskovalnega projekta enaki ali večji od stroškov za bruto plače članov
projektne skupine;
-       
do 30 točk, če projektno skupino raziskovalnega projekta sestavlja več
kot polovica raziskovalcev z najvišjim raziskovalnim nazivom.
27. člen
(razvrstitev in točkovanje glede na posebne pogoje)
V zvezi s posebnimi pogoji pri izvajanju raziskovalnega
projekta se dodeli:
-       
do 5 točk, kadar so pri izvedbi raziskovalnega projekta potrebni posebni
zaščitni ukrepi za raziskovalce zaradi izpostavljanja povečani nevarnosti
(radioaktivno sevanje, delo z nevarnimi snovmi ipd.);
-       
do 5 točk, kadar so pri izvedbi raziskovalnega projekta potrebni posebni
zaščitni ukrepi in uporaba posebnih zaščitnih sredstev, da se preprečijo
škodljivi vplivi na okolje;
-       
do 5 točk, kadar je izvedba raziskovalnega projekta sezonska (določen
del raziskave ali celotna raziskava se lahko opravi samo v določenem letnem
času);
-       
do 5 točk, kadar je določene faze raziskovalnega projekta, ki presegajo
10 % časa celotnega raziskovalnega projekta, treba izvesti v večizmenskem delu.
28. člen
(razvrstitev in točkovanje glede na raziskovalno
organizacijo)
(1) Merilo, ki je vezano na raziskovalno organizacijo,
je stopnja opremljenosti raziskovalne organizacije, ki se izračuna kot delež
osnovnih sredstev v sredstvih raziskovalne organizacije. Pri izračunu se
upoštevajo podatki iz zadnje letne bilance stanja raziskovalne organizacije.
(2) Glede na ugotovljeno
stopnjo opremljenosti se dodeli:


Delež osnovnih
  sredstev v sredstvih raziskovalne organizacije (v %)

Število točk


do 25

8


do 55

13


nad 55

18


29. člen
(razvrstitev v cenovno kategorijo)
(1) Zbrane točke po merilih iz od 19. do vključno
28. člena te uredbe se seštejejo.
(2) Glede na seštevek točk
se raziskovalni projekt uvrsti v ustrezno cenovno kategorijo v skladu s
preglednico: 


Seštevek točk

Cenovna kategorija


do 55

A


od 56 do 80

B


od 81 do 110

C


od 111 do 130

D


od 131 do 160

E


nad 160

F


(3) Pri raziskovalnih projektih se glede na izračunano
povprečno plačo v skladu s to uredbo in vrednost obračunske točke, določene s
to uredbo, k vsoti doda za plače in prispevke ustrezno število točk.
(4) Cenovna kategorija se lahko spremeni na predlog
izvajalca raziskovalnega projekta.
(5) Predlog za spremembo cenovne kategorije
raziskovalnega projekta mora izvajalec v soglasju z drugimi soizvajalci
raziskovalnega projekta vložiti pri ARRS oziroma drugem financerju
raziskovalnega projekta na obrazcu, ki je kot priloga 1 sestavni del te uredbe.
(6) Sprememba cenovne kategorije se izvede tako, da se
ohrani finančni obseg financiranja posameznega raziskovalnega projekta. Pri tem
se zaokrožitev raziskovalnih ur opravi na celo raziskovalno uro, pretvorba v
ekvivalent polne zaposlitve pa se opravi na dve decimalni mesti natančno.
(7) Sprememba cenovne kategorije, za katero izvajalec
vloži predlog do konca septembra posameznega leta, velja v letu vložitve
predloga in do izteka obdobja financiranja raziskovalnega projekta. Če
izvajalec vloži predlog po tem roku, velja sprememba z začetkom naslednjega
leta in do izteka obdobja financiranja raziskovalnega projekta.
VII. CENA EKVIVALENTA POLNE ZAPOSLITVE RAZISKOVALNIH
PROJEKTOV
30. člen
(elementi za določitev cene raziskovalnih projektov)
Povprečna cena ekvivalenta polne zaposlitve raziskovalnega
projekta se določi na podlagi dejanske cene dela raziskovalca in dejanskih
preostalih stroškov raziskovalnega projekta.
31. člen
(cena dela raziskovalca)
(1) Pri ceni dela raziskovalca se upoštevajo povprečna
plača in povračila za raziskovalce, vključene v raziskovalne projekte,
financirane iz proračuna, ter povprečni prispevki delodajalca na izplačane
plače.
(2) Pri ceni dela raziskovalca se pri izračunu upošteva,
da ima posamezni raziskovalec dovoljeno obremenitev največ en ekvivalent polne
zaposlitve za redno delo, za dopolnilno delo pa sorazmeren del tega obsega v
skladu s predpisi, ki urejajo dopolnilno delo.
32. člen
(povprečna plača raziskovalcev na raziskovalnih projektih)
(1) Pri izračunu povprečne plače za raziskovalce,
vključene v raziskovalne projekte, financirane iz sredstev proračuna, se
upoštevajo višina osnovne plače, dodatkov in dela plače za delovno uspešnost v
skladu z delovnopravno zakonodajo in kolektivno pogodbo ter povprečna delovna
doba, povračila stroškov v zvezi z delom, določena za javni sektor (povračila
za prevoz na delo in z dela, regres za prehrano med delom, regres za letni
dopust, premije kolektivnega dodatnega pokojninskega zavarovanja za javne
uslužbence), in zakonsko določeni prispevki delodajalca na izplačane plače.
(2) Pri izračunu povprečne plače za financiranje v
tekočem letu se upošteva struktura izvajalcev raziskovalnih projektov v
preteklem letu. V izračunu se upoštevajo raziskovalni nazivi, delovna mesta
oziroma nazivi v okviru delovnih mest, izhodiščni plačni razred in napredovanje
za tri plačne razrede v okviru delovnega mesta oziroma naziva v okviru
delovnega mesta, dovoljen odstotek mase sredstev za izplačilo delovne
uspešnosti in napredovanj, ki velja za zaposlene v javnem sektorju ter
povprečna delovna doba raziskovalcev, vključenih v raziskovalne projekte, pri
čemer se kot povprečna delovna doba upošteva 24 let.
(3) Pri izračunu povračil stroškov v zvezi z delom se
upoštevajo višina povračila za prehrano med delom, povračilo stroškov prevoza
na delo in z dela v povprečni oddaljenosti 20 kilometrov, regres za letni
dopust in premije kolektivnega dodatnega pokojninskega zavarovanja za javne
uslužbence, ki so veljali na zadnji dan preteklega leta in do katerih so
upravičeni javni uslužbenci. Pri izračunu se upošteva, da je zaposleni v letu
upravičen do povračil za prehrano in prevoz za enajst mesecev.
33. člen
(tehnični in strokovni sodelavci raziskovalnih projektov)
Če je za izvedbo raziskovalnega projekta potrebno sodelovanje
tehničnih in strokovnih sodelavcev, se njihov obseg dela v izračunu skupnega
števila ekvivalenta polne zaposlitve na raziskovalnem projektu določi s
faktorjem 2/3 (dve tretjini).
34. člen
(drugi stroški raziskovalnih projektov)
(1) Pri izračunu povprečne cene FTE se pri neposrednih
stroških materiala in storitev ter amortizaciji upoštevajo naslednji stroški,
ki jih je na podlagi knjigovodske listine neposredno ali s pomočjo verodostojno
postavljenih ključev za delitev stroškov mogoče pripisati posameznemu
raziskovalnemu projektu:
-       
neposredni stroški materiala v zvezi z raziskovalnim delom, ki pomenijo
stroške nakupa materiala, polizdelkov in drobnega inventarja, neposredno
potrebnih za izvedbo raziskovalnega projekta;
-       
neposredni stroški storitev v zvezi z raziskovanim delom, ki pomenijo
stroške potovanj, avtorski honorarji in druge storitve, neposredno potrebne za
izvedbo raziskovalnega projekta;
-       
strošek raziskovalne opreme, ki se prizna v višini obračunane
amortizacije ob upoštevanju obsega uporabljene raziskovalne opreme, neposredno
potrebne za izvedbo posameznega raziskovalnega projekta. Obseg uporabe
posamezne raziskovalne opreme mora raziskovalna organizacija izkazati z
evidenco uporabe raziskovalne opreme oziroma verodostojno postavljenimi ključi.
(2) Sredstva, ki jih raziskovalna organizacija prejme za
pokritje stroškov amortizacije uporabljene raziskovalne opreme, raziskovalna
organizacija v nadaljnjem koraku nameni za nabavo, s katero nadomesti ali
obnovi potrebno raziskovalno opremo. Iz sredstev, ki jih je raziskovalna
organizacija prejela za pokritje stroškov amortizacije, mora raziskovalna
organizacija najpozneje v petih letih od zaključka leta, v katerem je prejela
sredstva, izvesti postopek nakupa nove raziskovalne opreme.
35. člen
(povprečna cena ekvivalenta polne zaposlitve za raziskovalne
projekte)
(1) Povprečna cena enega ekvivalenta polne zaposlitve se
določi za posamezno cenovno kategorijo (A, B, C, D, E in F) na podlagi
števila obračunskih točk, določenih za posamezne elemente cene.
(2) Število obračunskih
točk za posamezne elemente cene glede na cenovno kategorijo je za izvajalce
raziskovalnih projektov prikazano v naslednji preglednici:


Elementi cene FTE

A

B

C

D

E

F


Plača

118,22

118,22

118,22

118,22

118,22

118,22


Prispevki delodajalca

19,01

19,01

19,01

19,01

19,01

19,01


Povračila v zvezi z delom

11,97

11,97

11,97

11,97

11,97

11,97


Stroški materiala in storitev

35,3

49,78

66,21

82,83

98,7

114,55


Amortizacija

10,03

18,62

31,55

41,9

52,55

63,2


Obračunske točke skupaj

194,53

217,6

246,96

273,93

300,45

326,95


36. člen
(vrednost in sprememba števila obračunskih točk)
(1) Vrednost obračunske točke se vsako leto izračuna na
novo tako, da se vrednost točke v predhodnem letu indeksira z rastjo cen
življenjskih potrebščin.
(2) Število točk pri elementih cene za stroške materiala
in storitev ter amortizacije se ne spreminja. Število točk pri elementih cene
za plače, prispevkov delodajalca se za posamezno leto izračuna tako, da se
povprečna plača, izračunana v skladu z 32. členom te uredbe, deli z
vrednostjo obračunske točke.
(3) Spremembo vrednosti točke in števila točk izračuna
ARRS. Na podlagi izračuna direktor ARRS sprejme sklep, ki ga ARRS objavi na
svoji spletni strani.
37. člen
(povprečna cena ekvivalenta polne zaposlitve za
sofinanciranje večstranskih raziskovalnih projektov in projektov,
sofinanciranih iz sredstev evropske kohezijske politike ter drugih evropskih
virov)
(1) Za večstranske transnacionalne raziskovalne
projekte, ki se sofinancirajo prek mednarodnih organizacij ali konzorcijev v
okviru programov EU, pri katerih je postopek razpisa za dodelitev sredstev
izveden na evropski oziroma transnacionalni ravni v skladu s postopki,
predvidenimi za izvajanje programov EU ali z avtonomno določenim pravom, in ki
so bili izbrani v sofinanciranje na podlagi mednarodnih evalvacij in finančnih
uskladitev v okviru programov in sodelovanj, h katerim je pristopila bodisi
Republika Slovenija bodisi ministrstvo, pristojno za znanost, druga
ministrstva, ARRS ali druga pravna oseba javnega prava, se uporablja cena
ekvivalenta polne zaposlitve za cenovno kategorijo raziskovalnega projekta.
(2) V okviru elementov cene ekvivalenta polne zaposlitve
za sofinanciranje raziskovalnih projektov, določenih v prejšnjem odstavku, se
priznajo tudi posredni stroški v višini do 25 % vrednosti cene ekvivalenta
polne zaposlitve za cenovno kategorijo raziskovalnega projekta, pri čemer se
ostalih pet elementov cene ekvivalenta polne zaposlitve zniža.
(3) Za določanje obsega sredstev za sofinanciranje
stroškov v zvezi z delom v okviru projektov iz sredstev evropske kohezijske
politike ter mehanizma za okrevanje in odpornost se uporablja plačni del cene
ekvivalenta polne zaposlitve, kar vključuje plače, prispevke delodajalca in
povračila v zvezi z delom.
(4) Poleg plačnega dela cene ekvivalenta polne
zaposlitve iz prejšnjega odstavka se prizna tudi pavšalno financiranje
posrednih stroškov v višini 25 % vrednosti plačnega dela iz tretjega odstavka
tega člena.
(5) Način preverjanja in dokazovanja upravičenosti
stroškov dela se določi v skladu z evropsko in nacionalno zakonodajo ob
upoštevanju pravil vira sredstev.
VIII. SPREMLJANJE PORABE SREDSTEV ZA IZVAJANJE RAZISKOVALNIH
PROJEKTOV
38. člen
(spremljanje porabe sredstev raziskovalnih projektov)
Raziskovalna organizacija, v kateri se raziskovalni projekti
izvajajo na podlagi pogodb, mora v letnem finančnem poročilu glede namenske
porabe sredstev proračuna priložiti finančni obračun s podano porabo sredstev
za posamezni raziskovalni projekt po elementih, ki so s to uredbo določeni za
določitev cene ekvivalenta polne zaposlitve.
39. člen
(namenska poraba v okviru raziskovalnih projektov)
(1) Namensko porabo sredstev za izvajanje raziskovalnih
projektov predstavljajo dejansko nastali stroški, ki so neposredno potrebni za
izvedbo raziskovalnega projekta in so določeni v 30. do 34. členu te
uredbe. Pri stroških plač, prispevkih delodajalca in povračilih stroškov v
zvezi z delom se upošteva obseg sodelovanja posameznega člana v okviru
posameznega raziskovalnega projekta.
(2) Namenska poraba sredstev, financiranih iz proračuna,
se preveri tako, da se računovodsko ugotovljena dejanska poraba, ki se izkaže
tudi v finančnem poročilu posameznemu financerju (v nadaljnjem besedilu:
financer) za navedene vrste izdatkov za preteklo leto, primerja z nakazanimi
sredstvi za preteklo leto.
(3) Namenska poraba sredstev za izvajanje raziskovalnih
projektov se preverja tako, da se računovodsko izkazana poraba za posamezne
elemente cene ekvivalenta polne zaposlitve za posamezen raziskovalni projekt
primerja z nakazanimi sredstvi raziskovalnega projekta.
(4) Če sredstva, prejeta za raziskovalne projekte, niso
porabljena za dani namen in v skladu s to uredbo, gre za nenamensko porabo
sredstev. Nenamensko porabljena sredstva mora prejemnik sredstev vrniti
financerju na podlagi zahtevka financerja za vračilo v proračun.
40. člen
(dovoljena odstopanja pri raziskovalnih projektih)
(1) V okviru odobrenih sredstev v strukturi
raziskovalnih projektov lahko poraba sredstev za plače odstopa do 5 % pri
razporeditvi raziskovalnih ur na raziskovalce oziroma strokovne in tehnične
sodelavce.
(2) V okviru odobrenih sredstev v strukturi
raziskovalnih projektov lahko poraba po posameznih stroškovnih elementih
odstopa v breme oziroma korist enega ali več stroškovnih elementov, pri vsakem
največ do 15 %.
(3) Pri raziskovalnih projektih je dodatno dovoljena
poraba do 15 % sredstev za stroške materiala in storitev ter sredstev za
pokrivanje stroškov amortizacije raziskovalne opreme, za pokrivanje fiksnih
stroškov in stroškov upravljanja zavoda, ki so potrebni za nemoteno izvajanje
raziskovalnih projektov. V okviru prenosa sredstev iz tega odstavka je
dovoljeno pokrivanje razlike stroškov šolnin doktorskega študija, ki niso
pokriti iz drugih proračunskih virov, za člane raziskovalnih projektov, ki so
(polno ali delno) zaposleni pri izvajalcu raziskovalnega projekta.
(4) Če izvajanje raziskovalnih projektov traja več kot
eno leto, je dovoljeno ob koncu poslovnega leta v okviru obdobja izvajanja
raziskovalnih projektov izkazati kratkoročno odložene prihodke v skladu z
veljavnim zakonom, ki ureja računovodstvo, oziroma veljavnimi slovenskimi
računovodskimi standardi tako, da se ohranita struktura in namen v okviru
dovoljenih odstopanj, določenih s to uredbo.
(5) Če raziskovalna organizacija pri izvajanju
raziskovalnega projekta uporablja raziskovalno opremo, ki je že v celoti
amortizirana, in ne more obračunati amortizacije, oziroma če znesek sredstev,
prejetih od financerja, za pokrivanje stroškov amortizacije presega znesek
stroškov amortizacije obračunskega obdobja, se za razliko prihodkov iz tega naslova
oblikuje presežek prihodkov nad odhodki. Presežek iz tega naslova se razporedi
za investiranje v nakup raziskovalne opreme ali pa se sredstva vrnejo v
proračun v skladu z normativnimi akti, ki urejajo razporejanje presežka
prihodkov nad odhodki.
(6) Če pri izvajanju raziskovalnih projektov pride do
nižjih stroškov od normiranih, ki so določeni s to uredbo, in iz tega naslova
pride do presežka prihodkov nad odhodki, je dovoljeno presežek, ki nastane iz
naslova financiranja raziskovalnih projektov, razporediti za nakup raziskovalne
opreme oziroma investicije v osnovna sredstva oziroma presežek vrniti v
proračun v skladu z ustanovitvenimi akti in drugimi normativnimi akti, ki
urejajo razporejanje presežka prihodkov nad odhodki.
(7) Če se presežek prihodkov nad odhodki iz naslova
izvajanja raziskovalnih projektov, financiranih iz proračuna, nameni za nakup
raziskovalne opreme oziroma investicije v osnovna sredstva, mora biti ta nakup
oziroma investicija izveden najpozneje v petih letih od datuma zaključka leta,
na katero se ugotovljeni presežek nanaša.
(8) O višini presežka, ki je nastal iz naslova sredstev
za izvajanje raziskovalne dejavnosti, financirane iz proračuna, mora
raziskovalna organizacija o njegovi razporeditvi in porabi poročati financerju.
41. člen
(izplačila avtorskih honorarjev iz sredstev za raziskovalne
projekte)
(1) Iz stroškov materiala in storitev raziskovalnega
projekta se za posamezno cenovno kategorijo lahko izplačajo avtorski honorarji
do ene tretjine vrednosti stroškov materiala in storitev cenovne kategorije C,
če ne obstajajo elementi delovnega razmerja.
(2) Izplačila avtorskih honorarjev iz sredstev za
raziskovalne projekte, financirane iz proračuna, niso dovoljena za zaposlene na
raziskovalni organizaciji.
(3) Raziskovalna organizacija lahko izplača posamezniku
v tekočem letu iz sredstev proračuna, prejetih za izvajanje
znanstvenoraziskovalne dejavnosti, do največ 40 % vrednosti plačnega dela
ekvivalenta polne zaposlitve, ki je v skladu s to uredbo določen za
financiranje raziskovalnih projektov.
(4) Če raziskovalno delo, ki je predmet dela po avtorski
pogodbi, nastane z materialnimi sredstvi raziskovalne organizacije, se stroški
materialnih sredstev raziskovalne organizacije ne smejo vključiti v avtorski
honorar.
42. člen
(druga odstopanja pri raziskovalnih projektih)
(1) Odstopanja, ki so višja od odstotkov, določenih v
40. členu te uredbe, so dovoljena v soglasju s financerjem, ki se izda v
obliki sklepa na podlagi utemeljitve, podane skupaj s finančnim poročilom.
(2) Če je v skupino, ki izvaja raziskovalni projekt,
vključen raziskovalec s statusom invalida, se lahko del sredstev za pokrivanje
stroškov materiala in storitev ter stroškov amortizacije raziskovalne opreme
nameni za nakup pripomočka, ki mu omogoči nemoteno raziskovalno delo, če za to
ni mogoče pridobiti drugih javnofinančnih sredstev.
IX. IZVAJANJE DOPOLNILNIH UKREPOV
43. člen
(izvajanje dopolnilnih ukrepov)
(1) Določbe te uredbe, ki se nanašajo na raziskovalne
projekte, se lahko uporabljajo tudi v primeru, ko je ministrstvo, pristojno za
znanost, izvajalec ukrepov iz Znanstvenoraziskovalne in inovacijske strategije
Slovenije, ukrepov, financiranih iz sredstev evropske kohezijske politike,
mehanizma za okrevanje in odpornost ter ukrepov, pri katerih je postopek za
dodelitev sredstev izveden na evropski oziroma transnacionalni ravni.
(2) Ministrstvo, pristojno za znanost, oziroma druga
ministrstva lahko določijo program aktivnosti znanstvenoraziskovalne dejavnosti
na posameznem področju.
(3) Določila te uredbe, ki se nanašajo na raziskovalne
projekte, lahko uporabijo tudi ostali nosilci in financerji
znanstvenoraziskovalnega in inovacijskega sistema ter druga ministrstva in
druge pravne osebe javnega prava v skladu s 6. in 54. členom zakona.
X. PREHODNE IN KONČNA DOLOČBA
44. člen
(izhodišče za določitev vrednosti obračunske točke in
števila točk za leto 2022)
Za določitev povprečne cene enega ekvivalenta polne
zaposlitve za raziskovalne projekte za leto 2022 se uporablja število točk iz
35. člena te uredbe. Vrednost obračunske točke iz 36. člena te uredbe
za leto 2022 znaša 314,7903399 eura.
45. člen
(izjeme pri odstopanjih v prvem šestletnem obdobju
stabilnega financiranja)
(1) Ne glede na četrti odstavek 14. člena te uredbe
je ob koncu poslovnih let v prvem šestletnem obdobju dovoljeno izkazati
kratkoročno odložene prihodke v obsegu do 20 % prejetih sredstev stabilnega
financiranja.
(2) V prvem šestletnem obdobju stabilnega financiranja
se lahko v okviru PSF-O pri raziskovalnih programih do 15 % sredstev za
pokrivanje stroškov materiala in storitev ter amortizacije nameni za pokrivanje
stroškov iz 1. in 2. točke tretjega odstavka 8. člena, če je to potrebno
za zagotovitev nemotenega izvajanja raziskovalnih programov.
(3) Ne glede na drugi odstavek 15. člena in drugi
odstavek 41. člena te uredbe so izplačila avtorskih honorarjev v letu 2022
iz sredstev za raziskovalne programe oziroma raziskovalne projekte, financirane
po tej uredbi, dovoljena za direktorje javnih raziskovalnih zavodov ob
izpolnjevanju pogoja, da delo, opredeljeno v avtorski pogodbi, ne spada v okvir
del in nalog po pogodbi o zaposlitvi in ob upoštevanju drugih pogojev oziroma
omejitev iz 15. in 41. člena te uredbe.
46. člen
(določitev izhodiščne vrednosti za mlade raziskovalce, za
katere se s 1. januarjem 2022 še ni začelo financiranje)
Za mlade raziskovalce, ki so bili pri prejemniku stabilnega
financiranja izbrani v letu 2021 in se do vključno 1. januarja 2022 še
niso začeli usposabljati, bodo pa začeli usposabljanje v letu 2022, se
prejemniku stabilnega financiranja pri določitvi izhodiščne vrednosti iz prvega
odstavka 103. člena zakona dodatno upošteva vrednost treh četrtin letnega
zneska, določenega s sklepom o začasni višini sredstev za usposabljanje mladih
raziskovalcev za leto 2022, do katerega bi bil prejemnik stabilnega
financiranja upravičen pod pogoji, ki so veljali na dan 31. december 2021.
47. člen
(izhodišče za določitev obsega financiranja za raziskovalne
programe, infrastrukturne programe in mlade raziskovalce, ki ne preidejo na
stabilno financiranje)
(1) Za določitev obsega financiranja raziskovalnih
programov, ki jih izvajajo raziskovalne organizacije, ki na podlagi zakona ne
bodo prešle na stabilno financiranje, in plačnega dela infrastrukturnih
programov, ki ne preidejo v stabilno financiranje, se za leto 2022 in nadaljnja
leta do izteka izvajanja kot izhodišče upošteva višina cene FTE, določena za
leto 2021. Višina sredstev, določenih za pokrivanje stroškov materiala in
storitev ter amortizacije raziskovalne opreme, potrebne za izvajanje raziskovalnih
programov, se z rastjo cen uskladi letno tako, da se vrednost v predhodnem letu
indeksira z rastjo cen življenjskih potrebščin. Višina sredstev za pokrivanje
stroškov plač in prispevkov raziskovalnih in infrastrukturnih programov se
usklajuje z rastjo tako, da se vrednost v predhodnem letu indeksira s stopnjo
rasti plač in prispevkov, ki se za posamezno leto za raziskovalne projekte
določi skladno s to uredbo.
(2) Za določitev obsega financiranja mladih
raziskovalcev, ki se usposabljajo v raziskovalnih organizacijah, ki na podlagi
zakona ne bodo prešle na stabilno financiranje, se kot izhodišče za leto 2022
in nadaljnja leta in do zaključka usposabljanja upošteva višina sredstev za
usposabljanje mladih raziskovalcev za zadnji mesec leta 2021. Višina sredstev,
določenih za pokrivanje stroškov materiala in storitev, se z rastjo cen uskladi
letno tako, da se vrednost v predhodnem letu indeksira z rastjo cen
življenjskih potrebščin. Višina sredstev za pokrivanje stroškov plač in
prispevkov za mlade raziskovalce se letno usklajuje z rastjo tako, da se
vrednost v predhodnem letu indeksira s stopnjo rasti plač in prispevkov, ki se
za posamezno leto za raziskovalne projekte določi skladno s to uredbo.
(3) Način dodelitve obsega financiranja stroškov
materiala in storitev ter stroškov amortizacije infrastrukturnih programov, ki
na podlagi zakona ne preidejo na stabilno financiranje, se ob sočasnem
upoštevanju 48. člena te uredbe določi s splošnim aktom ARRS iz
17. člena zakona.
48. člen
(določitev izhodiščne vrednosti za infrastrukturno
dejavnost)
(1) Pri prehodu na stabilno financiranje
znanstvenoraziskovalne dejavnosti se za določitev izhodiščne vrednosti za ISF v
delu, ki se nanaša na infrastrukturno dejavnost, upoštevajo sredstva za
infrastrukturne programe na dan 1. januar 2022, pri čemer se na javnem
razpisu oziroma v javnem pozivu v letu 2021 odobrenim sredstvom za namen
(so)financiranja plač in prispevkov določi tudi pripadajoči del sredstev za
(so)financiranje stroškov materiala in storitev infrastrukturne dejavnosti ter
pripadajoči del sredstev za stroške amortizacije, in sicer:
-       
Raziskovalnim organizacijam iz tretjega odstavka 101. člena zakona,
ki ne izvajajo raziskovalnih programov in so 1. januarja 2022 začele
izvajati infrastrukturno dejavnost, se za določitev obsega letne višine
sredstev za namen (so)financiranja stroškov materiala in storitev
infrastrukturne dejavnosti ter stroškov amortizacije upošteva povprečna
vrednost sredstev za stroške materiala in storitev ter amortizacije glede na
obseg sredstev za plače in prispevke vseh infrastrukturnih programov v letu
2021, ki ne sme presegati višine zaprošenih sredstev iz prijave na javni poziv
oziroma javni razpis v letu 2021 za ta namen.
-       
Raziskovalnim organizacijam iz tretjega odstavka 101. člena zakona,
ki ne izvajajo raziskovalnih programov in s 1. januarjem 2022 nadaljujejo
izvajanje infrastrukturne dejavnosti iz predhodnega programskega obdobja, se za
določitev obsega letne višine sredstev za namen (so)financiranja stroškov
materiala in storitev infrastrukturne dejavnosti ter stroškov amortizacije
upoštevajo za ta namen dodeljena sredstva v letu 2021.
-       
Raziskovalnim organizacijam iz dvanajstega odstavka 103. člena
zakona, ki so s 1. januarjem 2022 začele izvajati infrastrukturno
dejavnost, se za določitev obsega letne višine sredstev za namen
(so)financiranja stroškov materiala in storitev infrastrukturne dejavnosti ter
stroškov amortizacije upošteva povprečna vrednost sredstev za stroške materiala
in storitev ter amortizacije glede na obseg sredstev za plače in prispevke vseh
infrastrukturnih programov v letu 2021, ki ne sme presegati višine zaprošenih
sredstev iz prijave na javni poziv oziroma javni razpis v letu v letu 2021 za
ta namen.
-       
Raziskovalnim organizacijam iz dvanajstega odstavka 103. člena zakona,
ki s 1. januarjem 2022 nadaljujejo izvajanje infrastrukturne dejavnosti iz
predhodnega programskega obdobja, se za določitev obsega letne višine sredstev
za namen (so)financiranja stroškov materiala in storitev infrastrukturne
dejavnosti ter stroškov amortizacije upoštevajo za ta namen dodeljena sredstva
v letu 2021.
(2) Prejemnik stabilnega financiranja izhodiščno
vrednost, izračunano skladno s prejšnjim odstavkom, razdeli v skladu z določili
4. člena te uredbe.
49. člen
(izdaja sklepa iz 21. člena zakona v letu 2022)
Ne glede na drugi odstavek 3. člena te uredbe minister,
pristojen za znanost, predvidoma do 1. aprila 2022 sprejme sklep iz
21. člena zakona, s katerim seznani ARRS.
50. člen
(prenehanje uporabe)
Z dnem uveljavitve te uredbe se preneha uporabljati Uredba o
normativih in standardih za določanje sredstev za izvajanje raziskovalne
dejavnosti, financirane iz Proračuna Republike Slovenije (Uradni list RS,
št. 103/11, 56/12, 15/14, 103/15, 27/17, 9/18, 62/19, 105/20 in 186/21 –
ZZrID).
51. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00704-100/2022
Ljubljana, dne 9. marca 2022
EVA 2021-3330-0147
Vlada Republike Slovenije
Janez Janša
predsednik

Priloga
1: Obrazec za opredelitev cenovne kategorije raziskovalnega projekta