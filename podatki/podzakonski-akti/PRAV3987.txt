I. SPLOŠNE DOLOČBE
1. člen
Ta pravilnik ureja vsebino, izdajo in
zamenjavo pomorske knjižice ter vpisovanje podatkov vanjo.
2. člen
Pomorščak, ki se vkrca kot član posadke
ladje trgovske mornarice Republike Slovenije, mora imeti pomorsko knjižico, ki
jo izda Uprava Republike Slovenije za pomorstvo.
3. člen
Pomorska knjižica se sme izdati tistemu, ki
je dopolnil 16 let starosti.
Preden se komu izda pomorska knjižica, se
ugotovi njegova istovetnost.
4. člen
Pomorska knjižica se izda z veljavnostjo 10
let.
Oseba, ki zaprosi za izdajo pomorske knjižice, plača stroške
tiskovine v višini, ki jo določi minister, pristojen za pomorstvo.
O izdanih pomorskih knjižicah se vodi
evidenca.
5. člen
Pomorska knjižica se izda v slovenskem in
angleškem jeziku.
II. VSEBINA POMORSKE KNJIŽICE IN VLOGA ZA NJENO IZDAJO
6. člen
Pomorska knjižica vsebuje:
1.    
napis: »Republika Slovenija« ter grb Republike
Slovenije in naslov: »Pomorska knjižica«;
2.    
serijsko številko, s katero je pomorska
knjižica vpisana v evidenco izdanih pomorskih knjižic;
3.    
osebno ime, datum in kraj rojstva ter
državljanstvo imetnika pomorske knjižice;
4.    
zaznamek, da ima pomorska knjižica 32 strani;
5.    
osebni opis imetnika pomorske knjižice;
6.    
podatke o stalnem bivališču (naslov, kraj,
občina, država);
7.    
prostor za imetnikovo fotografijo in podpis;
8.    
ime organa, ki je izdal pomorsko knjižico, ter
kje in kdaj je bila izdana;
9.    
prostor za podpis osebe, ki je pooblaščena za
izdajo pomorske knjižice;
10. 
podatke o usposobljenosti za delo na ladji
(naziv);
11. 
podatke o zdravniškem pregledu (zdravstvena
ustanova, ki je imetniku pomorske knjižice izdala spričevalo o zdravstveni
sposobnosti za delo na ladji);
12. 
imetnikovo krvno skupino;
13. 
(črtana);
14. 
podatke o prejšnjih vkrcanjih na ladje trgovske
mornarice Republike Slovenije (trajanje imetnikovih vkrcanj po kategorijah
plovbe pred izdajo pomorske knjižice);
15. 
podatke o vkrcanju in izkrcanju s podpisom in
žigom pooblaščene osebe, ki je podatke vpisala (pristanišče in datum vkrcanja
oziroma izkrcanja, delovno mesto imetnika pomorske knjižice na ladji, ime in
vrsta ladje, ime pristanišča vpisa in država zastave ladje, bruto tonaža ladje,
moč pogonske naprave in kategorija plovbe);
16. 
podatke o odvzemu pooblastila o nazivu oziroma
posebnega pooblastila (organ, ki je odločil o odvzemu pooblastila, čas izdaje,
številka odločbe, za koliko časa je pooblastilo odvzeto, številka, datum in
veljavnost izdanega pooblastila ter organ, ki ga je izdal);
17. 
prostor za opombe.
7. člen
Vlogi za izdajo pomorske knjižice je
potrebno priložiti:
1.    
zdravniško spričevalo, ki izkazuje, da je oseba
telesno in duševno zdrava ter sposobna za določeno delo na ladji, izdano po
predpisih o zdravstvenem nadzorstvu nad člani posadke ladij trgovske mornarice
Republike Slovenije;
2.    
pooblastilo o nazivu in posebno pooblastilo,
razen če ju je izdala Uprava Republike Slovenije za pomorstvo, v primeru da ju
ima; 
3.    
pomorsko knjižico, če jo je izdala Uprava Republike
Slovenije za pomorstvo;
4.    
dve fotografiji velikosti 35 mm x 45 mm.
Pomorščak, ki ni državljan Republike
Slovenije, mora vlogi za izdajo pomorske knjižice priložiti še:
1.    
osebni dokument na vpogled;
2.    
potrdilo, da je vkrcan ali da se bo vkrcal na
ladjo trgovske mornarice Republike Slovenije.
III. VPISOVANJE PODATKOV V POMORSKO KNJIŽICO
8. člen
Po izdaji pomorske knjižice vpišejo tistim,
ki se vkrcajo, podatke, ki morajo biti po tem pravilniku vpisani v pomorsko
knjižico:
1.    
podatke o vkrcanju in izkrcanju poveljnika
ladje – ladjar oziroma lastnik ladje;
2.    
podatke o vkrcanju in izkrcanju drugih članov
posadke – poveljnik ladje ali častnik, ki ga nadomešča;
3.    
podatke o krvni skupini – pooblaščeni zdravnik
v pooblaščeni zdravstveni ustanovi;
4.    
druge podatke – Uprava Republike Slovenije za
pomorstvo, v tujini pa diplomatsko ali konzularno predstavništvo Republike
Slovenije oziroma diplomatsko ali konzularno predstavništvo države, ki je
pooblaščena zastopati interese Republike Slovenije.
9. člen
Vsak vpis podatkov v pomorsko knjižico mora
biti potrjen s podpisom pooblaščene osebe in pečatom ladje, podjetja,
zdravstvene ustanove ali pristojnega organa. Nad oziroma pod podpisom je
potrebno s tiskanimi črkami napisati osebno ime podpisnika.
Ob izkrcanju članov posadke ladje se vpiše
trajanje njihovega dela na ladji s številkami in besedami. (črtan)
10. člen
Uprava Republike Slovenije za pomorstvo
oziroma pri vkrcanju in izkrcanju v tujini, diplomatsko oziroma konzularno
predstavništvo Republike Slovenije, oziroma diplomatsko ali konzularno
predstavništvo države, ki je pooblaščena zastopati interese Republike
Slovenije, potrdi, da so podatki o vkrcanju in izkrcanju, ki so vpisani v
pomorsko knjižico, istovetni s podatki o vkrcanju ali izkrcanju, vpisanimi v
seznam posadke.
Če poveljnik ladje vkrca ali izkrca koga v
pristanišču tuje države, v kateri ni diplomatskega ali konzularnega
predstavništva Republike Slovenije oziroma diplomatskega ali konzularnega
predstavništva države, ki je pooblaščena zastopati interese Republike
Slovenije, vpiše v pomorsko knjižico, namesto potrdila iz prejšnjega odstavka
tega člena zaznamek, da je vkrcanje oziroma izkrcanje vpisano v ladijski
dnevnik in navede stran ladijskega dnevnika, na kateri je to vpisano. Takšen
zaznamek potrdi s svojim podpisom in pečatom ladje.
11. člen
Če ima tuji državljan, ki je vkrcan kot član
posadke ladje trgovske mornarice Republike Slovenije, listino za vkrcanje, ki
mu jo je izdal pristojni organ države, katere
državljan je, in zahteva, da se vpiše vanjo podatek, koliko časa je delal na
ladji trgovske mornarice Republike Slovenije, mora poveljnik ladje vpisati te
podatke v listino za vkrcanje in jih potrditi s svojim podpisom in pečatom
ladje.
Glede potrditve podatkov iz prejšnjega
odstavka tega člena veljajo določbe prejšnjega člena.
IV. ZAMENJAVA POMORSKE KNJIŽICE
12. člen
Pomorska knjižica se na vlogo stranke
zamenja za novo:
1.    
ko poteče 10 let od dneva izdaje;
2.    
če so rubrike za vpis podatkov izpolnjene;
3.    
če imetnik pomorske knjižice spremeni osebno
ime;
4.    
kadar videz imetnika pomorske knjižice ne
ustreza več videzu na fotografiji iz pomorske knjižice;
5.    
če se tako obrabi, da je neuporabna;
6.    
če se izgubi.
13. člen
(črtan)
14. člen
Če izgubi pomorsko knjižico v Republiki
Sloveniji, mora imetnik to priglasiti Upravi Republike Slovenije za pomorstvo.
Če izgubi listino iz prejšnjega odstavka
tega člena v tujini, mora njen imetnik to priglasiti najbližjemu diplomatskemu
ali konzularnemu predstavništvu Republike Slovenije, po vrnitvi v Republiko
Slovenijo pa še Upravi Republike Slovenije za pomorstvo.
15. člen
Tistemu, ki je izgubil ali kako drugače
ostal brez pomorske knjižice, se lahko izda nova pomorska knjižica, ko se
ugotovijo okoliščine, v katerih je bila pomorska knjižica izgubljena ali
pogrešana in ko se prekliče v Uradnem listu Republike Slovenije.
16. člen
V novo pomorsko knjižico se vpišejo podatki
o plovbni dobi na ladjah trgovske mornarice Republike Slovenije.
Če je prej izdana pomorska knjižica
izpolnjena ali je postala neuporabna, se podatek o plovbni dobi prenese v novo pomorsko
knjižico.

Pravilnik o pomorskih knjižicah (Uradni list
RS, št. 5/02)
vsebuje naslednje prehodne in končne določbe:
»V. PREHODNE IN KONČNE DOLOČBE
17. člen
Pomorske knjižice, izdane pomorščakom pred
uveljavitvijo tega pravilnika, veljajo še naprej v skladu z določbami 12. člena
tega pravilnika.
18. člen
Z dnem uveljavitve tega pravilnika se
preneha uporabljati pravilnik o pomorskih in brodarskih knjižicah ter o
dovoljenjih za vkrcanje (Uradni list SFRJ, št. 13/81).
19. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o pomorskih knjižicah (Uradni list RS, št. 96/03) vsebuje naslednjo končno določbo:
»5. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o pomorskih knjižicah (Uradni list RS, št. 80/07) vsebuje naslednjo prehodno in končno
določbo:
»PREHODNA IN KONČNA DOLOČBA
10. člen
Pomorščak, ki ni državljan Republike
Slovenije, mora pridobiti pomorsko knjižico v skladu s tem pravilnikom v roku
šestih mesecev od uveljavitve tega pravilnika.
11. člen
Ta pravilnik začne veljati petnajsti dan po
objavi v Uradnem listu Republike Slovenije.«.