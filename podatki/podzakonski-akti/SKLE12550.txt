1. člen
(namen in področje uporabe smernic)
(1) Evropski bančni organ je na podlagi prvega odstavka 16.
člena Uredbe (EU) št. 1093/2010 Evropskega parlamenta in Sveta z dne 24.
novembra 2010 o ustanovitvi Evropskega nadzornega organa (Evropski bančni
organ) in o spremembi Sklepa št. 716/2009/ES ter razveljavitvi Sklepa Komisije
2009/78/ES (UL L št. 331 z dne 15. decembra 2010, str. 12; v nadaljevanju:
Uredba 1093/2010/EU) dne 10. junija 2021 na svoji spletni strani objavil
Revidirane smernice o poročanju o večjih incidentih v skladu s PSD2
(EBA/GL/2021/03; v nadaljevanju: smernice).
(2) Smernice iz prvega odstavka tega člena določajo zlasti
merila, ki jih ponudniki plačilnih storitev uporabljajo za razvrstitev večjih
operativnih ali varnostnih incidentov, ter obliko in postopke, ki jih morajo
upoštevati, da bi v skladu s členom 96(1) Direktive (EU) 2015/2366 Evropskega
parlamenta in Sveta z dne 25. novembra 2015 o plačilnih storitvah na notranjem
trgu, spremembah direktiv 2002/65/ES, 2009/110/ES in 2013/36/EU in Uredbe (EU)
št. 1093/2010 ter razveljavitvi Direktive 2007/64/ES (v nadaljevanju: Direktiva
(EU) 2015/2366) o takih incidentih obvestili pristojni organ v matični državi
članici. Poleg tega opredeljujejo tudi načine ocenjevanja pomembnosti
incidentov s strani pristojnih organov in podrobnosti v poročilih o incidentih,
ki jih pristojni organi v skladu s členom 96(2) Direktive (EU) 2015/2366
posredujejo drugim domačim organom. Obravnavajo tudi posredovanje ustreznih
podatkov o incidentih Evropskemu bančnemu organu in Evropski centralni banki,
da bi se zagotovil enoten in dosleden pristop.
(3) Smernice se uporabljajo za:
-       
ponudnike plačilnih storitev, kot so opredeljeni v členu 4(11)
Direktive (EU) 2015/2366 in navedeni v členu 4(1) Uredbe (EU) št. 1093/2010,
ter
-       
pristojne organe, kot so opredeljeni v členu 4(2)(i) Uredbe (EU) št.
1093/2010.
2. člen
(vsebina sklepa in obseg uporabe smernic)
(1) S tem sklepom Banka Slovenije določa uporabo smernic za:
1.     
banke in hranilnice, ki so v skladu z ZBan-3 pridobile dovoljenje za
opravljanje bančnih storitev v Republiki Sloveniji;
2.     
plačilne institucije in plačilne institucije z opustitvijo, ki so v
skladu z ZPlaSSIED pridobile dovoljenje za opravljanje plačilnih storitev kot
plačilna institucija ali plačilna institucija z opustitvijo v Republiki
Sloveniji;
3.     
družbe za izdajo elektronskega denarja in družbe za izdajo elektronskega
denarja z opustitvijo, ki so v skladu z ZPlaSSIED pridobile dovoljenje za
opravljanje storitev izdajanja elektronskega denarja v Republiki Sloveniji, in
4.     
Banko Slovenije, kadar v skladu z ZPlaSSIED, ZBan-3 in Uredbo (EU) št.
575/2013 Evropskega parlamenta in Sveta z dne 26. junija 2013 o bonitetnih
zahtevah za kreditne institucije in investicijska podjetja ter o spremembi
Uredbe (EU) št. 648/2012 (UL L št. 176 z dne 27. junija 2013, str. 1; v
nadaljevanju: Uredba (EU) št. 575/2013) v vlogi pristojnega organa izvaja
pristojnosti in naloge nadzora nad subjekti iz 1., 2. in 3. točke tega
odstavka.
(2) Subjekti iz 1., 2. in 3. točke prvega odstavka tega člena
v celoti upoštevajo določbe smernic v delu, v katerem so naslovljene na
ponudnike plačilnih storitev.
(3) Banka Slovenije pri opravljanju nalog in pristojnosti
nadzora v skladu z ZPlaSSIED, ZBan-3 in Uredbo (EU) št. 575/2013 v celoti
upošteva določbe smernic v delu, v katerem se nanašajo na izvajanje nalog in
pooblastil pristojnega organa.
3. člen
(uveljavitev sklepa)
Ta sklep začne veljati 1. januarja 2022.
Z dnem uveljavitve tega sklepa preneha veljati Sklep o
uporabi Smernic o poročanju o večjih incidentih v skladu z Direktivo (EU)
2015/2366 (PSD2) (Uradni list RS, št. 11/18).
Ljubljana, dne 19. oktobra 2021
Boštjan Vasle
predsednik
Sveta Banke Slovenije