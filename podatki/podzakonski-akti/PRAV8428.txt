1. člen
S tem pravilnikom se sprejme gozdnogospodarski načrt gozdnogospodarske
enote Jurklošter (2007–2016), št. 09-45/2007
z dne 17. 12. 2007, ki ga je za obdobje od 1. Januarja 2007 do 31. decembra
2016 izdelal Zavod za gozdove Slovenije, Območna enota Celje.
2. člen
Gozdnogospodarska enota Jurklošter, ki meri 5.634,1 ha, se
nahaja v Gozdnogospodarskem območju Celje, v občini Laško, oziroma v
katastrskih občinah Mrzlo Polje, Jurklošter, Lokavec, Paneče in Marijina vas.
3. člen
V gozdnogospodarski enoti Jurklošter je s 1. Januarjem 2007
ugotovljeno naslednje stanje gozdov:
A)    
lastništvo: 63,3% zasebnih gozdov v lasti fizičnih ali pravnih oseb,
36,3% državnih gozdov in 0,4% gozdov lokalnih skupnosti;
B)    
površina: 4.036,90 ha, od katere je 3.772,68 ha večnamenskih gozdov in
264,22 ha varovalnih gozdov;
C)   
lesna zaloga: 273,0 m3/ha, od tega 62,0 m3/ha
iglavcev in 211,0 m3/ha listavcev;
D)   
tekoči letni prirastek: 6,54 m3/ha, od tega 1,46 m3/ha
iglavcev in 5,08 m3/ha listavcev.
4. člen
(1) V gozdnogospodarskem načrtu gozdnogospodarske enote
Jurklošter (2007–2016) je ob upoštevanju
usmeritev iz gozdnogospodarskega načrta Gozdnogospodarskega območja Celje,
izdelanega za obdobje od 1. januarja 2001 do 31. decembra 2010, ugotovljenega
stanja gozdov, analize preteklega gospodarjenja, zakonitosti razvoja gozdov ter
pridobljenih spoznanj pri spremljanju razvoja gozdov v gozdnogospodarski enoti
Jurklošter določeno, da so najbolj poudarjene funkcije gozdov, ki določajo način
gospodarjenja z gozdom:
-       
proizvodne funkcije na površini 3.564,23 ha,
-       
ekološke funkcije na površini 469,78 ha ter
-       
socialne funkcije na površini 83,1 ha.
(2) Na podlagi funkcij gozdov in njihovega ovrednotenja so v
gozdnogospodarskem načrtu gozdnogospodarske enote Jurklošter (2007–2016) določeni cilji gospodarjenja z gozdom
in gozdnim prostorom ter usmeritve za njihovo doseganje.
5. člen
(1) Na podlagi ciljev in usmeritev iz drugega odstavka prejšnjega
člena so v gozdnogospodarski enoti Jurklošter za obdobje od 1. januarja 2007 do
31. decembra 2016 določeni naslednji ukrepi:
-       
najvišji možni posek v višini 179.602 m3, od tega 44.596 m3
iglavcev in 135.006 m3 listavcev,
-       
gojitvena dela, potrebna za ohranitev in razvoj gozdov, na površini
716,41 ha,
-       
nega drogovnjaka na površini 165,96 ha,
-       
varstvena dela, potrebna za zaščito pred divjadjo, in sicer zaščita
sadik gozdnega drevja s 43.540 količki,
-       
nega habitatov prosto živečih živali, in sicer vzdrževanje travinj na
površini 18,0 ha, vzdrževanje vodnih virov na površini 5,0 ha, sadnja sadik gozdnega
drevja na površini 1,0 ha, postavitev in vzdrževanje 40 valilnic ter puščanje 20
kosov stoječe biomase.
(2) V gozdnogospodarskem načrtu gozdnogospodarske enote
Jurklošter (2007–2016) so določeni
ukrepi in načini njihove izvedbe tudi na ravneh rastiščnogojitvenih razredov in
odsekov.
6. člen
Pri izdelavi gozdnogojitvenih načrtov za posamezne ekosisteme
in njihove dele v gozdnogospodarski enoti Jurklošter v obdobju od uveljavitve
tega pravilnika do 31. decembra 2016 se morajo upoštevati cilji, usmeritve in
ukrepi, določeni v gozdnogospodarskem načrtu gozdnogospodarske enote Jurklošter
(2007–2016).
7. člen
Po en izvod gozdnogospodarskega načrta gozdnogospodarske enote
Jurklošter (2007–2016) je na vpogled
na sedežu Zavoda za gozdove Slovenije, Območne enote Celje, Ljubljanska 13,
Celje, na sedežu Zavoda za gozdove Slovenije, Krajevne enote Laško, Trubarjeva
ulica 35, Laško, in na Ministrstvu za kmetijstvo, gozdarstvo in prehrano,
Dunajska 58, Ljubljana, kjer se hrani tudi dokumentacija v zvezi s postopkom sprejemanja
gozdnogospodarskega načrta gozdnogospodarske enote Jurklošter (2007–2016).
8. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 322-01-09-14/2001/8
Ljubljana, dne 20. decembra 2007
EVA 2007-2311-0135
Iztok Jarc l.r.
Minister
za kmetijstvo, gozdarstvo in prehrano