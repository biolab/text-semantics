I. SPLOŠNI DOLOČBI
1. člen
(podlaga državnega prostorskega načrta)
(1) S to uredbo se v skladu z Odlokom o strategiji
prostorskega razvoja Slovenije (Uradni list RS, št. 76/04 in 33/07 – ZPNačrt)
in Uredbo o prostorskem redu Slovenije (Uradni list RS, št. 122/04 in 33/07 –
ZPNačrt) sprejme državni prostorski načrt za odlagališče nizko in srednje
radioaktivnih odpadkov na lokaciji Vrbina v občini Krško (v nadaljnjem
besedilu: državni prostorski načrt).
(2) Državni prostorski načrt sta izdelala Savaprojekt, d. d.,
Krško in Acer Novo mesto, d. o. o., pod številko naloge 07180-00 decembra 2009.
2. člen
(vsebina uredbe)
(1) Ta uredba določa: načrtovane prostorske ureditve, območje
državnega prostorskega načrta, pogoje glede namembnosti posegov v prostor,
njihove lege, velikosti in oblikovanja, pogoje glede priključevanja objektov na
gospodarsko javno infrastrukturo in grajeno javno dobro, merila in pogoje za
parcelacijo, pogoje celostnega ohranjanja kulturne dediščine, ohranjanja
narave, varstva okolja in naravnih dobrin ter varstva pred naravnimi in drugimi
nesrečami, pogoje varovanja zdravja ljudi, etapnost izvedbe prostorske
ureditve, druge pogoje in zahteve za izvajanje državnega prostorskega načrta,
dopustna odstopanja ter območja prostorskih ureditev, za katera bodo prostorski
izvedbeni pogoji določeni po sprejemu državnega prostorskega načrta.
(2) Sestavine iz prejšnjega odstavka so obrazložene in
grafično prikazane v državnem prostorskem načrtu, ki je skupaj z obveznimi
prilogami na vpogled na Direktoratu za prostor pri Ministrstvu za okolje in
prostor Republike Slovenije ter pri službi, pristojni za urejanje prostora v
Občini Krško.
II. NAČRTOVANE PROSTORSKE UREDITVE
3. člen
(načrtovane prostorske ureditve)
(1) Z državnim prostorskim načrtom se načrtuje ureditev
odlagališča nizko in srednje radioaktivnih odpadkov na lokaciji Vrbina v občini
Krško, vključno z navezavami in ureditvami gospodarske javne infrastrukture.
(2) V državnem prostorskem načrtu je določeno tudi območje za
razširitev odlagalnih kapacitet, ki se bo urejalo s prostorskimi izvedbenimi
pogoji in, skladno s časovnim načrtom investitorja, z dopolnitvami tega
državnega prostorskega načrta, kakor je določeno v 39. členu te uredbe.
III. OBMOČJE DRŽAVNEGA PROSTORSKEGA NAČRTA
4. člen
(območje državnega prostorskega načrta)
(1) Območje državnega prostorskega načrta je v občini Krško,
vzhodno od Nuklearne elektrarne Krško (v nadaljnjem besedilu: NEK), ob
obstoječi lokalni cesti LC 191111 Krški most–Vrbina–Spodnji Stari Grad (v
nadaljnjem besedilu: lokalna cesta) in obstoječi nekategorizirani cesti (v
nadaljnjem besedilu: Vrbinska cesta). Obsega površine, na katerih je predvidena
umestitev objektov ter ureditev površin za nemoteno rabo in delovanje
odlagališča.
(2) Območje državnega prostorskega načrta obsega tudi
površine, na katerih se bodo zaradi potreb odlagališča izvajale rekonstrukcije,
rušitve in novogradnje gospodarske javne infrastrukture.
(3) Območje državnega prostorskega načrta obsega parcele
oziroma dele parcel v naslednjih katastrskih občinah:
-       
k. o. Leskovec:
1197/100, 1197/101, 1197/102, 1197/103,
1197/104, 1197/105, 1197/106, 1197/107, 1197/108, 1197/109, 1197/110, 1197/111,
1197/112, 1197/113, 1197/114, 1197/267, 1197/378, 1197/400, 1197/401, 1197/405,
1197/415, 1197/416, 1197/417, 1197/418, 1197/419, 1197/420, 1197/421, 1197/422,
1197/423, 1197/424, 1197/425, 1197/426, 1197/427, 1197/428, 1197/429, 1197/430,
1197/431, 1197/432, 1197/433, 1197/434, 1197/44, 1197/85, 1197/91, 1197/92,
1197/93, 1197/94, 1197/95, 1197/98, 1197/99, 1198/1, 1204/17, 1205/62, 1206,
1233/3, 1233/4 in 1246/20;
-       
k. o. Drnovo:
2103/15, 2103/74, 2103/75, 2106/2, 2106/3,
2106/49, 2106/59, 2106/6, 2106/60, 2106/7, 2106/88, 2106/89 in 2645/6;
-       
k. o. Stari Grad:
1179/34, 1179/37, 1179/50, 1179/51, 1179/54,
1179/55, 1179/56, 1179/57, 1179/58, 1179/59, 1179/60 in 1179/61.
IV. POGOJI GLEDE NAMEMBNOSTI POSEGOV V PROSTOR, NJIHOVE LEGE,
VELIKOSTI IN OBLIKOVANJA
5. člen
(namembnost območja odlagališča)
(1) Na območju državnega prostorskega načrta se zgradi
jedrski objekt za trajno odlaganje nizko in srednje radioaktivnih odpadkov (v
nadaljnjem besedilu: odlagališče), ki nastajajo v Republiki Sloveniji.
(2) Odlagališče se uredi kot samostojna prostorska celota, v
sklopu katere se izvajajo vse dejavnosti, potrebne za njegovo delovanje in
trajno odlaganje odpadkov.
(3) Odlagališče obsega vhodni del, ožje območje odlagališča
in proste površine.
6. člen
(namembnost posameznih delov odlagališča)
(1) Na vhodnem delu odlagališča se uredi uvoz na območje in
zgradi javni objekt informacijskega centra odlagališča (v nadaljnjem besedilu:
informacijski center), ki se nameni informativno-izobraževalni dejavnosti
ravnanja z radioaktivnimi odpadki ter drugim dejavnostim odlagališča in lokalne
skupnosti. Na vhodnem delu se uredijo tudi parkirišča za zaposlene in
obiskovalce ter zelene in druge odprte površine.
(2) Ožje območje odlagališča, ki se nameni upravno-servisnim
dejavnostim, sprejemu, obdelavi in pripravi odpadkov na odlaganje ter odlaganju
odpadkov, obsega:
-       
upravno-servisni del odlagališča ter območje za obdelavo in pripravo
odpadkov na odlaganje,
-       
območje za odlaganje odpadkov.
(3) Na upravno-servisnem delu odlagališča ter na območju za
obdelavo in pripravo odpadkov na odlaganje se umestijo:
a)    
upravno-servisni objekti:
- 
objekti varnostno-nadzornega centra,
- 
upravno-administrativni objekti ter
- 
infrastrukturni, energetski in servisni objekti;
b)    
objekti in ureditve za obdelavo in pripravo odpadkov na odlaganje:
- 
tehnološki objekt, ki se nameni izvajanju vseh postopkov obdelave in
priprave odpadkov na odlaganje, laboratorijskim raziskavam, nadzoru nad
tehnološkimi postopki in preostalim potrebnim tehnološkim funkcijam
odlagališča, s pripadajočo ploščadjo,
- 
kontrolni bazen (zbiralnik) za zbiranje in monitoring vode ter
- 
preostali servisno-energetski objekti in naprave, ki so namenjeni
zagotavljanju jedrske in sevalne varnosti odlagališča.
(4) Na območju za odlaganje odpadkov se umestita odlagalna
objekta – dva vkopana silosa z dostopnim jaškom in revizijskimi hodniki. Silos
je zaključen s halo in spremljajočimi manipulacijskimi površinami. Del območja
za odlaganje odpadkov je predviden za razširitev odlagalnih kapacitet
odlagališča. Za ta del se skladno z 39. členom te uredbe določijo prostorski
izvedbeni pogoji v okviru dopolnitve tega državnega prostorskega načrta.
(5) Proste površine odlagališča se zasadijo z drevjem, tako
da bodo predstavljale zeleno bariero med odlagališčem in okolico.
7. člen
(lega in velikost objektov ter ureditev odlagališča)
(1) Odlagališče se izvede z zmogljivostjo odlaganja 9 400 m3
odpadkov, ki nastajajo v Republiki Sloveniji.
(2) Odpadki se odložijo v odlagalne zabojnike, ti pa v
odlagalna silosa, od katerih ima vsak koristno prostornino 20 000 m3 in dno na
globini 50–60 m glede na koto nasipa. Odlagalna silosa se umestita zahodno od
tehnološkega objekta, ob južni meji območja državnega prostorskega načrta.
(3) Nad vsakim odlagalnim silosom se že pred začetkom gradnje
postavi hala tlorisnih dimenzij največ 60 m × 41 m in višine največ 20 m. Po
zaprtju silosa se hala odstrani.
(4) Na vhodnem delu odlagališča se umestita informacijski
center in parkirišče s približno 40 parkirnimi mesti za zaposlene in
obiskovalce, in sicer za osebna vozila in avtobuse. Dostop se uredi z
rekonstruirane Vrbinske ceste.
(5) Objekti na vhodnem delu, upravno-servisnem delu
odlagališča ter na območju za obdelavo in pripravo odpadkov na odlaganje se
dimenzionirajo in umestijo v prostor glede na gradbeno-tehnične zahteve in
zmogljivost odlagališča ter se načrtujejo kot samostojne zgradbe ali skupaj v
sklopu enega ali več objektov.
(6) Umestitev odlagalnih in drugih objektov je dovoljena na
površinah, določenih za gradnjo objektov. Gradbena meja, prek katere objekti
odlagališča ne smejo posegati, je prikazana v grafičnem delu tega državnega
prostorskega načrta.
(7) Na robu ožjega območja odlagališča se postavi
transparentna ograja. Območje za odlaganje odpadkov ter objekti za obdelavo in
pripravo odpadkov na odlaganje se zavarujejo z dodatno ograjo. Višina in
natančna lokacija ograj se določita v elaboratu fizičnega varovanja
odlagališča.
8. člen
(oblikovanje objektov odlagališča)
(1) Objekti se zasnujejo tako, da z dimenzijami, kapacitetami
in izbiro finalnih obdelav ustrezajo tehnološkim pogojem in zahtevam, hkrati pa
zagotavljajo ustrezne razmere za zdravo, varno, udobno uporabo in delo vseh
uporabnikov in obiskovalcev.
(2) Dovoljena je podkletitev vseh objektov.
(3) Objekti in pripadajoča zunanja ureditev se načrtujejo in
izvedejo v skladu s sodobnimi načeli arhitekturnega in krajinskoarhitekturnega
oblikovanja ter z uporabo sodobnih tehnologij in materialov. Informacijski
center se oblikuje kot reprezentativni objekt z glavno, vhodno fasado,
orientirano na rekonstruirano Vrbinsko cesto ali dovozno cesto na odlagališče.
Objekti morajo imeti sodobno in enostavno oblikovano fasado ter ravno streho,
enokapnico ali dvokapnico z minimalnim naklonom glede na izbrano kritino. V
skladu s tehnološkimi zahtevami so dopustni nadstreški, oblikovno usklajeni z
osnovnimi objekti. Pri izbiri finalnih obdelav, materialov ter barv fasade in
strešin je treba upoštevati ustrezno usklajenost z okoljem, preprečiti
bleščanje in vizualno izstopanje objektov. Vsi objekti in zunanja ureditev,
vključno z urbano opremo, morajo biti medsebojno oblikovno usklajeni. Njihova
višina ne sme presegati 20 m.
(4) Objekti, ki bodo v javni rabi, dostopi do njih in
parkirne površine se načrtujejo brez grajenih in komunikacijskih ovir, tako da
bo mogoč dostop funkcionalno oviranim osebam.
(5) Za kakovostno in celovito arhitekturno ter
krajinskoarhitekturno rešitev mora med izdelavo projekta za pridobitev
gradbenega dovoljenja potrditi rešitev strokovna komisija investitorja, v
katero mora biti vključen tudi predstavnik Občine Krško. Komisijo morajo
sestavljati arhitekti in krajinski arhitekti z najmanj desetimi leti delovnih
izkušenj ter priznanimi referencami iz projektiranja.
9. člen
(krajinska in druga zunanja ureditev odlagališča)
(1) Krajinska in druga zunanja ureditev morata upoštevati
krajinske in vidne značilnosti prostora.
(2) Vhodni del odlagališča se uredi kot javna površina, v
skladu s sodobnimi načeli krajinskoarhitekturnega oblikovanja. Na parkirišču se
zagotovi senčenje z zasaditvijo primernih avtohtonih drevesnih vrst. Zelenice
in preostale odprte površine vhodnega dela se uredijo kot parkovna površina, ki
dopolnjuje celotno podobo vhodnega in drugih delov odlagališča, s posebnim
poudarkom na oblikovanju okolice informacijskega centra. Zagotovi se namestitev
urbane opreme, oblikovno usklajene z objekti.
(3) Na upravno-servisnem delu odlagališča je dopustna
zasaditev avtohtone drevnine ob upoštevanju omejitev zaradi zagotavljanja
funkcionalnosti odlagališča ter preglednosti na vseh transportnih poteh ter
manipulacijskih površinah.
(4) Na prostih površinah odlagališča se zasadi avtohtona
drevnina. Zasaditev mora omogočati fizični nadzor in enostavno vzdrževanje,
zagotoviti svetli profil ter preglednost cest in poti, pa tudi drugih utrjenih
površin.
(5) Robovi protipoplavnih nasipov se oblikujejo tako, da
sledijo načelom krajinskega oblikovanja.
(6) Na zunanji strani ograje ožjega območja odlagališča se
uredi servisna cesta, ki se naveže na dovozno cesto na odlagališče.
(7) Za zunanjo razsvetljavo odlagališča se uporabijo
zasenčene svetilke in usmerjeno osvetljevanje oziroma način razsvetljave, ki povzroča
čim manjše svetlobno onesnaženje, hkrati pa zadosti potrebam po zagotavljanju
varnosti odlagališča.
10. člen
(tehnična zasnova odvodnjavanja industrijskih odpadnih vod)
(1) Industrijske odpadne vode z območja, kjer ni omejitev v
zvezi z varstvom pred ionizirajočimi sevanji, se zbirajo v jaških, tam pa se po
potrebi ustrezno obdelajo oziroma nevtralizirajo. Po kontroli se odpadne vode,
ki ustrezajo merilom za komunalne odpadne vode, prečrpajo v javno kanalizacijo
za odvajanje komunalnih odpadnih vod (v nadaljnjem besedilu: javna
kanalizacija), od tod pa v čistilno napravo Vipap, medtem ko se industrijske
odpadne vode, ki ne ustrezajo zahtevanim merilom, predajo pooblaščenemu
zbiralcu tovrstnih odpadnih snovi.
(2) Industrijske odpadne vode z območja za obdelavo in
pripravo odpadkov na odlaganje se zbirajo na kraju nastanka, kjer se ugotavlja
stopnja radioaktivnosti. Industrijske odpadne vode, ki ne presegajo ravni
opustitve nadzora nad radioaktivnimi snovmi, določene s predpisi, ki urejajo
varstvo pred ionizirajočimi sevanji, in ki ustrezajo merilom za komunalne
odpadne vode, oziroma ne presegajo odobrenih mejnih vrednosti, se po predhodnih
meritvah vsebnosti radionuklidov in kemijskih analizah odvajajo v javno
kanalizacijo, od tod pa v čistilno napravo Vipap.
(3) Odpadne vode, ki presegajo ravni iz prejšnjega odstavka
ali pa so po kemijskih lastnostih neustrezne za odvajanje v javno kanalizacijo
in so ustrezne za izdelavo polnilne malte, se uporabijo za izdelavo te malte za
polnjenje praznin v odlagalnih zabojnikih.
(4) Odpadne vode, ki presegajo merila sprejemljivosti za
izdelavo polnilne malte in niso primerne za odvajanje v javno kanalizacijo, se
zbirajo in hranijo v tehnološkem objektu, dokler jih ne prevzeme pooblaščeni
zbiralec tovrstnih odpadkov.
(5) Na območju za odlaganje odpadkov se vode, ki bi se
morebiti pojavile v silosih, zbirajo in radiološko kontrolirajo. Ob preseganju
mejnih vrednosti se vode prečrpavajo v zbiralnik odpadne vode v tehnološkem
objektu in se z njimi ravna enako kot z odpadnimi vodami iz prejšnjega
odstavka. V primeru, ko vode ne presegajo mejnih vrednosti, se po predhodnih
kemijskih analizah prečrpavajo v javno kanalizacijo, od tod pa v čistilno
napravo Vipap.
(6) Vode, ki bi se morebiti pojavile v dostopnem jašku in
revizijskih hodnikih, se zbirajo in radiološko kontrolirajo. Ob preseganju
mejnih vrednosti se vode prečrpavajo v zbiralnik odpadne vode v tehnološkem
objektu in se z njimi ravna enako kot z odpadnimi vodami iz četrtega odstavka
tega člena. Če ne presegajo mejnih vrednosti, se po predhodnih kemijskih
analizah prečrpavajo v javno kanalizacijo.
(7) Ob izrednem dogodku se vode iz silosov, dostopnega jaška
in revizijskih hodnikov odvajajo v kontrolni bazen.
(8) Pred izpustom se vode iz kontrolnega bazena kemijsko
analizirajo, opravijo pa se tudi meritve vsebnosti radionuklidov. Odpadne vode,
ki ne presegajo mejnih vrednosti, se odvajajo v javno kanalizacijo in od tod v
čistilno napravo Vipap. Če presegajo mejne vrednosti, se izročijo v ustrezno
predelavo kemijskih oziroma radioaktivnih odpadkov.
11. člen
(dopustni posegi v obstoječe objekte)
Objekti na zemljiščih s parc. št. 1197/114, 1197/420,
1197/427, 1197/429, 1197/431 in 1197/433, vse k. o. Leskovec, se odstranijo, če
se to v nadaljnjih fazah načrtovanja izkaže kot potrebno zaradi gradnje
regionalne ceste, ureditve parkirnih ali manipulacijskih površin.
12. člen
(dopustne gradnje in oblikovanje drugih objektov)
(1) Na objektih s parc. št. 1197/114, 1197/420, 1197/427,
1197/429, 1197/431 in 1197/433, vse k. o. Leskovec, so do graditve regionalne
ceste in v primeru, da zaradi njene izgradnje rušitve ne bodo potrebne,
dopustna vzdrževalna dela, rekonstrukcija v okviru obstoječih gabaritov ali
rušitev z novogradnjo za isto dejavnost z ustreznim odmikom za gradnjo
regionalne ceste, pri čemer je treba zagotoviti kakovostno arhitekturno
oblikovanje. Dopustna je skladiščna dejavnost s pomožnimi prostori in ureditev
dvokapnih ali enokapnih streh z minimalnim naklonom strešin 15 stopinj, temno
barvo kritine in svetlo barvo fasade. Dopustna je tudi odstranitev in
postavitev enostavnih ali nezahtevnih infrastrukturnih objektov.
(2) S posegi, navedenimi v prejšnjem odstavku, objekti ne
smejo posegati v območje načrtovane regionalne ceste.
V. POGOJI GLEDE PRIKLJUČEVANJA OBJEKTOV NA GOSPODARSKO JAVNO
INFRASTRUKTURO IN GRAJENO JAVNO DOBRO
13. člen
(skupne določbe glede gospodarske javne infrastrukture)
(1) Zaradi gradnje odlagališča je dopustna rekonstrukcija,
rušitev, novogradnja oziroma zaščita obstoječih objektov in naprav gospodarske
javne infrastrukture državnega in lokalnega pomena.
(2) Objekti na območju državnega prostorskega načrta se
priključijo na obstoječe ali predvideno kanalizacijsko, vodovodno,
elektroenergetsko, komunikacijsko in plinovodno omrežje. Priključitve teh vodov
se izvedejo skladno s pogoji upravljavcev posameznih vodov.
(3) Potek vodov se v čim večji meri zagotovi po prometnih in
intervencijskih površinah oziroma površinah v javni rabi.
(4) Lokacija objektov in naprav, potek tras in vsa križanja
komunalnih, energetskih in komunikacijskih vodov se medsebojno uskladijo z
upoštevanjem ustreznih medsebojnih odmikov in odmikov od naravnih ali grajenih
struktur.
(5) Zagotovi se usklajen potek gradnje infrastrukturnih
vodov, naprav in objektov.
(6) Znotraj meje območja državnega prostorskega načrta so
dopustni gradnja, rekonstrukcija ter vzdrževanje infrastrukturnih omrežij in
priključkov lokalnega pomena v skladu z načrti občine in upravljavcev vodov, če
niso v nasprotju z določili te uredbe in predpisom, ki ureja območja omejene rabe
prostora zaradi jedrskega objekta in pogoje gradnje objektov na teh območjih.
14. člen
(vodovodno omrežje)
(1) Odlagališče se prek vodomernega jaška priključi na
načrtovano vodovodno omrežje na območju rekonstruirane Vrbinske ceste.
(2) Načrtovani vodovod se priključi na obstoječe vodovodno
omrežje na območju odcepa ceste za Spodnji Stari Grad ter poteka po trasi
načrtovane regionalne ceste Krško–Brežice (v nadaljnjem besedilu: regionalna
cesta) in rekonstruirane Vrbinske ceste.
(3) Zagotoviti je treba zadostno pretočnost v skladu s pogoji
upravljavca.
(4) Poleg priključitve odlagališča na vodovodno omrežje sta
za zagotavljanje dolgoročne nemotene in varne oskrbe odlagališča in drugih
uporabnikov s pitno vodo potrebni zgraditev povezovalnega vodovoda od črpališča
Brege do jezu, prek jezu pred NEK in južno od NEK do odlagališča ter
rekonstrukcija salonitnega vodovoda od vodohrana Resa do NEK. Investitor
sofinancira gradnjo tega vodovodnega omrežja s plačilom komunalnega prispevka
po programu opremljanja, v deležu, ki je potreben za delovanje odlagališča.
Izdelavo prostorske in projektne dokumentacije ter pridobitev dovoljenja za
izgradnjo povezovalnega vodovoda od črpališča Brege prek jezu pred NEK in južno
od NEK do odlagališča ter za rekonstrukcijo vodovoda od vodohrana Resa do NEK
vodi Občina Krško po ločenem postopku, zgraditev obeh pa zagotovi v petih letih
po pridobitvi gradbenega dovoljenja za odlagališče.
15. člen
(kanalizacija za odvajanje komunalnih odpadnih vod)
(1) Kanalizacija s celotnega ožjega območja odlagališča
poteka do zbirnega jaška na upravno-servisnem delu odlagališča in v
nadaljevanju do zbirnega jaška za kanalizacijo na vhodnem delu odlagališča,
kjer se priključi tudi kanalizacija iz informacijskega centra.
(2) V jašku na vhodnem delu odlagališča se kanalizacija
celotnega območja odlagališča priključi na javno kanalizacijo, ki se vodi
gravitacijsko vzdolž rekonstruirane Vrbinske ceste v severozahodni smeri do
črpališča, nato pa po tlačnem vodu proti severu do naselja Spodnji Stari Grad, kjer
se izvede priključek na črpališče pred obstoječim tlačnim vodom kanalizacije
Vrbina–Krško.
(3) Končna dispozicija komunalnih odpadnih vod je čistilna
naprava Vipap.
16. člen
(odvajanje padavinskih odpadnih vod)
(1) Padavinske odpadne vode z utrjenih površin na območju za
obdelavo in pripravo odpadkov na odlaganje in območju za odlaganje odpadkov se,
če ne obstaja možnost kontaminacije, speljejo preko kontrolnih jaškov oziroma
lovilcev olj v ponikovalnico.
(2) Če obstaja možnost kontaminacije, se padavinske odpadne
vode speljejo v kontrolni bazen. Morebitna kontaminacija se ugotavlja s
kontrolnimi meritvami. Pred izpustom iz kontrolnega bazena v javno kanalizacijo
se zajete padavinske odpadne vode kemijsko analizirajo, opravijo pa se tudi
meritve vsebnosti radionuklidov. Padavinske odpadne vode, ki ne ustrezajo
zahtevam za izpuščanje v javno kanalizacijo, se oddajo v predelavo oziroma v
sistem zbiranja in predelave tekočin.
(3) Padavinske odpadne vode z utrjenih površin na
upravno-servisnem delu odlagališča in vhodnem delu se prek kontrolnih jaškov
oziroma lovilcev olj speljejo v ponikovalnico.
(4) Padavinske vode s streh se prek peskolovov speljejo v
ponikovalnico.
(5) Padavinske vode na travnatih površinah se odvajajo
gravitacijsko v tla.
(6) Ponikovalnice se izvedejo na območju odlagališča izven
povoznih in manipulativnih površin.
17. člen
(elektroenergetsko omrežje)
(1) Za potrebe odlagališča se zgradi nova transformatorska
postaja in se s pripadajočim visokonapetostnim 20 kV kablovodom priključi na
transformatorsko postajo Kostak Deponija, katere investitor je Elektro Celje.
(2) Vzdolž rekonstruirane Vrbinske ceste od transformatorske
postaje Kostak Deponija do črpališča kanalizacije odlagališča se izvede
nizkonapetostni vod za napajanje črpališča.
(3) Na območju odlagališča se izvede nizkonapetostni razvod v
kabelski izvedbi. Nizkonapetostni vodi se umestijo izven povoznih površin
oziroma se na mestih, na katerih so predvidene povozne površine, izvedejo
kabelska kanalizacija s kabelskim razvodom in jaški ustreznih dimenzij.
18. člen
(komunikacijsko omrežje)
(1) Priključitev objektov odlagališča na komunikacijsko
omrežje se izvede na predvideno komunikacijsko omrežje pri vhodnem delu
Zbirnega centra Spodnji Stari Grad.
(2) Za zagotavljanje kakovostnega obveščanja prebivalcev,
predvsem tistih v bližnji okolici odlagališča, o vrstah in količini odpadkov,
odloženih na odlagališče, rezultatih monitoringa okolja in drugem dogajanju,
mora investitor sofinancirati obnovo in razširitev obstoječega optičnega omrežja,
v deležu glede na potrebe odlagališča po informiranju bližnjih prebivalcev.
Izdelavo projektne dokumentacije in izvedbo vodi Občina Krško po ločenem
postopku.
19. člen
(ogrevanje)
(1) Objekti se ogrevajo s kurilnim oljem ali z zemeljskim
plinom ali z obnovljivimi viri.
(2) Za ogrevanje z zemeljskim plinom se izvede priključni
plinovod tlaka do 4 bare.
20. člen
(ceste)
(1) Obstoječi lokalna in Vrbinska cesta se med priključkom za
NEK in južnim robom območja odlagališča v celoti rekonstruirata. Na odseku od
priključka za NEK do načrtovane priključitve rekonstruirane Vrbinske ceste se
preuredita v regionalno cesto. Z regionalne ceste se izvede odcep proti jugu na
Vrbinsko cesto, ki se rekonstruira z elementi regionalne ceste.
(2) Na celotnem odseku ceste, med priključkom za NEK in
južnim robom območja odlagališča, se uredi dvosmerna kolesarska steza, ločena
od vozišča z zelenim pasom. Na območju Industrijske cone Vrbina se uredita
hodnik za pešce in javna razsvetljava.
(3) Regionalna cesta in rekonstrukcija Vrbinske ceste se
izvedeta na koti terena, ki zagotavlja varnost pred poplavnimi vodami. Z
niveletama regionalne in rekonstruirane Vrbinske ceste se višinsko uskladita
tudi križišče in cesta proti Spodnjemu Staremu Gradu ter uvoz do Zbirnega
centra Spodnji Stari Grad.
(4) Dostop do odlagališča se uredi po novem priključku na
rekonstruirani Vrbinski cesti. Elementi priključka morajo zagotavljati prometno
varnost. Notranji radiji cest morajo omogočati prevoznost tovornih vozil s
priklopniki največjih dimenzij. Izvedeta se ustrezna horizontalna in vertikalna
prometna signalizacija.
21. člen
(odlaganje komunalnih odpadkov)
(1) S komunalnimi odpadki se ravna v skladu z občinskimi
predpisi s področja ravnanja z odpadki.
(2) Prostor za zbiranje komunalnih odpadkov se uredi v skladu
s predpisi s področja ravnanja z odpadki, tako da ustreza funkcionalnim,
estetskim, higiensko-tehničnim in požarno-varstvenim pogojem ter ne ovira ali
ogroža prometa na javnih površinah.
(3) Odjemno mesto za komunalne odpadke se prostorsko umesti
in uredi skladno s pogoji izvajalca gospodarske javne službe v Občini Krško.
VI. MERILA IN POGOJI ZA PARCELACIJO
22. člen
(parcelacija)
(1) Parcelacija se izvede skladno s prikazom v grafičnem delu
državnega prostorskega načrta na listu št. 3, na katerem so s tehničnimi
elementi, ki omogočajo prenos novih mej parcel v naravo, določene tudi lomne
točke meje območja državnega prostorskega načrta.
(2) Parcele, določene z državnim prostorskim načrtom, se po izvedenih
posegih lahko delijo skladno z izvedenim stanjem na podlagi lastništva oziroma
upravljanja ter se po namembnosti sosednjih območij pripojijo k sosednjim
parcelam.
VII. POGOJI CELOSTNEGA OHRANJANJA KULTURNE DEDIŠČINE,
OHRANJANJA NARAVE, VARSTVA OKOLJA IN NARAVNIH DOBRIN TER VARSTVA PRED NARAVNIMI
IN DRUGIMI NESREČAMI
23. člen
(ohranjanje kulturne dediščine)
(1) Pri izvajanju vseh zemeljskih del na območju državnega
prostorskega načrta se zagotovi stalen arheološki nadzor. Investitor zagotovi
izvedbo zaščitnih izkopavanj potencialno odkritih najdišč, vključno z vsemi
poizkopavalnimi postopki.
(2) Vsaj deset dni pred začetkom del se o tem obvesti
pristojna območna enota Zavoda za varstvo kulturne dediščine Slovenije.
24. člen
(varovanje kmetijskih zemljišč)
(1) Investitor mora s primerno organizirano gradnjo in
zaščito zemljišč pred onesnaževanjem med gradnjo odlagališča zagotoviti
varovanje kmetijskih zemljišč.
(2) Pri gradnji odlagališča je treba omejiti gibanje gradbene
mehanizacije na območje gradbišča, za gradbeni prevoz pa se uporabljajo
obstoječe ceste. Med gradnjo morajo biti ohranjeni oziroma zagotovljeni dostopi
na kmetijske površine. Začasnih objektov in deponij na kmetijskih zemljiščih ni
dopustno postavljati, razen če ni drugih primernejših rešitev. Zagotovi se
sodelovanje z lastniki, katerih zemljišča so v začasni uporabi.
(3) Med gradnjo se zagotovi ustrezno ravnanje z rodovitno
zemljo, tako da se ohranita njena rodovitnost in količina ter jo je mogoče
uporabiti za rekultivacijo poškodovanih zemljišč. Preprečiti je treba mešanje
živice z mrtvico in rodovitno zemljo.
(4) Na kakovostnih kmetijskih zemljiščih se opuščene vozne
poti in zemljišča, ki se poškodujejo zaradi gradbenih posegov in začasne
uporabe med gradnjo, zravnajo na nivo okoliškega terena, humuzirajo in uredijo
kot obdelovalne površine.
(5) Investitor zagotovi spremljanje izvajanja ukrepov,
povezanih z organizacijo gradbišča.
25. člen
(varstvo pred požarom)
(1) Objekti in odmiki med njimi se projektirajo tako, da se:
-       
prepreči širjenje požara;
-       
zagotovi ustrezna nosilnost konstrukcij tudi ob morebitnem požaru.
Potrebna požarna odpornost se določi za vsak objekt skladno z njegovo vlogo in
pomenom v sklopu odlagališča ter pretečo nevarnostjo za okolico in okolje;
-       
zagotovijo dovozne poti in intervencijske površine za gasilce skladno z
veljavnimi standardi;
-       
vgradijo naprave za javljanje požara in alarmiranje;
-       
zagotovijo ustrezne naprave in sistemi za gašenje, kakršni so zunanje in
notranje hidrantno omrežje, sprinkler sistemi za določene objekte oziroma
območja, ročni gasilni aparati ter druge naprave in pripomočki, kakor bo
določeno v analizah požarnega tveganja in študiji požarne varnosti ter
-       
zagotovita prestrezanje in zadrževanje nevarnih tekočin, ki bi lahko
nastale zaradi požara.
(2) Zadostna količina vode za gašenje se zagotovi v servisnem
objektu z ureditvijo za oskrbo z vodo in požarno zaščito, ki zajema
protipožarno postajo in bazen požarne vode s črpališčem.
(3) Objekti na območju za obdelavo in pripravo odpadkov na
odlaganje se opremijo s sistemom prezračevanja, z elektro in strelovodno
instalacijo ter ustreznimi sistemi za aktivno protipožarno zaščito, za katere
morajo biti zagotovljeni predpisani viri rezervnega napajanja z električno
energijo.
(4) Pri gradnji objektov se uporabijo gradbeni proizvodi
ustreznih lastnosti glede odziva na ogenj, da so ob morebitnem požaru
izpolnjene zahteve, določene v študiji požarne varnosti in drugi projektni
dokumentaciji.
26. člen
(varstvo pred naravnimi nesrečami)
(1) Vsi objekti se zgradijo potresno varno. Pri njihovem
projektiranju se upošteva stopnja protipotresne varnosti, ki jo bo določila
posebna seizmična analiza za območje tega državnega prostorskega načrta.
(2) Z gradnjo objektov odlagališča se ne posega na območja
poplav, ki so določena za reko Savo pri vrednosti pretoka s povratno dobo sto
let (Q100).
(3) Objekti za odlaganje odpadkov ter objekti in ureditve za
obdelavo in pripravo odpadkov na odlaganje se zgradijo na nasipu s predvideno
koto 157,50 m n. m., ki bo varoval objekte pred največjo verjetnostno poplavo
(PMF). Vrhnja kota silosa bo predvidoma na 158,50 m n. m.
(4) Upravno-servisni objekti se zgradijo na nasipu s
predvideno koto 155,20 m n. m.
(5) Vhodni del odlagališča se uredi na nasipu s predvideno
koto 153,75 m n. m.
(6) Regionalna cesta in rekonstruirana Vrbinska cesta se
uredita s predvideno srednjo koto ceste na 153,25 m n. m.
(7) Med nadaljnjim projektiranjem pred pridobitvijo
gradbenega dovoljenja se višinske kote nasipov in cest natančno določijo v
skladu z izsledki nadaljnjih hidrološko-hidravličnih študij in višin poplavnih
vod.
(8) Brežine nasipov se ustrezno utrdijo tako, da se
zagotovita njihova stabilnost in varnost objektov.
VIII. POGOJI VAROVANJA ZDRAVJA LJUDI
27. člen
(varstvo tal in podzemnih voda)
(1) Na območju posega se gospodarno ravna s tlemi, tako da se
zagotovi čim manjši obseg njihovega uničenja in poškodb tal, ločeno
odstranjevanje in odlaganje rodovitnih in nerodovitnih slojev tal ter uporaba
rodovitne zemljine za rekultivacijo in zunanjo ureditev.
(2) Za rekultivacijo se uporablja samo rodovitna zemljina,
pridobljena na območju posega. Uporaba zemlje z drugih gradbišč je prepovedana,
zato da se prepreči vnos tujerodnih invazivnih rastlinskih vrst na to območje.
(3) Posegi v tla se izvajajo tako, da so prizadete čim manjše
površine. Tiste, ki bodo med gradnjo razkrite, se ponovno zatravijo oziroma
zasadijo in protierozijsko zaščitijo. Pri izvajanju del se zagotovijo ustrezni
zaščitni ukrepi za preprečitev poškodovanja sosednjih zemljišč.
(4) Odvečna orna plast zemlje se nameni izboljšavi manj
kakovostnih kmetijskih zemljišč ali izravnavi kmetijskih zemljišč v občini
Krško, v skladu z navodili pooblaščenega strokovnjaka kmetijsko-gozdarske
zbornice. Prst se odstrani in deponira tako, da se ohranita njena plodnost in
količina.
(5) Na gradbišču se zagotovi ustrezno opremljeno mesto za
skladiščenje nevarnih snovi z lovilno skledo ustrezne prostornine, ki pri
morebitnem razlitju, razsipu ali nezgodi omogoča zajem teh snovi in prepreči
iztok v tla, posledično pa v površinske in podzemne vode.
(6) Ukrepi za zaščito tal in podzemne vode zajemajo:
-       
umestitev odlagalnih objektov v geološko okolje z nizko
vodoprepustnostjo;
-       
odlaganje odpadkov v neprepustne odlagalne objekte, kar se zagotovi s
projektnimi rešitvami in uporabo materialov ustreznih lastnosti;
-       
opremo silosov za zagotovitev kontrole tesnosti z drenažnim sistemom, ki
bo omogočil ustrezno zbiranje in predelavo vode ob njenem morebitnem pojavu v
objektu, v skladu z 10. členom te uredbe;
-       
odlaganje odpadkov v obliki, ki omejuje prehajanje radionuklidov v tla
in podzemne vode;
-       
ravnanje z odpadnimi vodami, da se prepreči kontaminacija tal in
podzemne vode;
-       
obratovanje odlagalnih objektov, da se onemogoči prehajanje
radioaktivnih snovi v tla in podzemne vode;
-       
zagotovitev ustreznega tesnjenja – prekrova med silosom in vodonosnikom
po odložitvi odpadkov in zaprtju silosa;
-       
izvajanje obratovalnega monitoringa in aktivnega dolgoročnega nadzora,
ki vključuje monitoring podzemne vode, ter
-       
izvajanje varnostnih analiz, s katerimi se za vsa obdobja odlagališča
preverja možen vpliv odlagališča na podzemne vode.
(7) Delovni stroji in transportna vozila se oskrbujejo z
gorivom le na za to določenih površinah.
(8) Če se transportna vozila in druge naprave oskrbujejo na
območju gradbišča, na transportnih in drugih manipulativnih površinah, se te
utrdijo, na neutrjenih površinah pa se uporabijo prenosne lovilne sklede.
(9) Za zagotavljanje varstva tal se smiselno uporablja tudi
29. člen te uredbe, ki ureja varstvo voda.
28. člen
(varstvo zraka)
(1) Za zmanjšanje negativnih vplivov na zrak se upoštevajo
predpisi, ki urejajo varstvo zraka.
(2) Gradnja se organizira in izvaja tako, da se kar najbolj
prepreči dodatno onesnaženje zraka, na kar vpliva izbira delovnih strojev,
transportnih vozil in vremenskih razmer med gradnjo. Zagotovijo se:
-       
vlaženje materialov, nezaščitenih površin in transportnih poti v
vetrovnem in suhem vremenu;
-       
preprečevanje raznosa materialov z gradbišča;
-       
čiščenje vozil pri vožnji z gradbišča na javne prometne površine ter
-       
protiprašna zaščita vseh gradbiščnih in javnih cest, ki se uporabljajo
za transport.
29. člen
(varstvo voda)
(1) Med gradnjo se uvedejo strogi varstveni ukrepi in nadzor
ter takšna organizacija gradbišča, da je zagotovljen nemoten pretok morebitnih
visokih voda in preprečeno onesnaženje voda, ki bi nastalo zaradi transporta,
skladiščenja in uporabe tekočih goriv ter drugih nevarnih snovi. Vsa začasna
skladišča in pretakališča goriv, olj in maziv ter drugih nevarnih snovi se
zaščitijo pred možnostjo izliva v tla in vodotoke.
(2) Med gradnjo se uporabljajo brezhibna gradbena
mehanizacija in stroji, zagotovi se ustrezno odlaganje gradbenih odpadkov in
odvečnega materiala.
(3) Morebitne kontaminirane padavinske odpadne vode z območja
za odlaganje odpadkov ter z območja za obdelavo in pripravo odpadkov na
odlaganje se radiološko kontrolirajo in pred izpustom v javno kanalizacijo
kemijsko analizirajo.
(4) Industrijske odpadne vode z območja, na katerem ni
omejitev glede varstva pred ionizirajočimi sevanji, se pred izpustom v javno
kanalizacijo kemijsko analizirajo. Z njimi se ravna v skladu z 10. členom te
uredbe.
(5) Vse parkirne in povozne površine se utrdijo ter omejijo z
dvignjenimi betonskimi robniki tako, da se padavinske odpadne vode z utrjenih
površin kontrolirano odvajajo preko lovilcev olj.
(6) Nevarne snovi se shranjujejo v ločenih prostorih, tako da
so zaščitene pred atmosferskimi vplivi.
(7) V vseh prostorih, v katerih obstaja možnost razlitja
nevarnih snovi, se poskrbi za ustrezno tesnitev tal.
(8) Ob razlitju nevarnih snovi se zagotovi takojšnje
ukrepanje za to usposobljenih delavcev, mesto razlitja se takoj sanira.
(9) Zagotovi se redno čiščenje in vzdrževanje sistemov za
odvajanje in čiščenje vseh odpadnih voda.
(10) Glede varstva voda se smiselno uporablja tudi 27. člen
te uredbe, ki ureja varstvo tal in podzemnih voda.
30. člen
(varstvo pred hrupom)
(1) Med gradnjo ne smejo biti presežene zakonsko določene
ravni hrupa, upoštevani morajo biti naslednji ukrepi za varovanje pred hrupom:
-       
uporablja se gradbena mehanizacija, opremljena s certifikati o zvočni
moči, ki ne sme presegati zakonsko predpisanih vrednosti;
-       
hrupna dela se lahko izvajajo le med 7. in 19. uro;
-       
zagotovi se ustrezna organizacija gradbišča (omejitev zvočnih signalov,
motorji strojev ne delujejo brez potrebe v prostem teku).
(2) Med obratovanjem se pri izvajanju transporta upoštevajo
enaki pogoji kakor med gradnjo.
31. člen
(varstvo pred ionizirajočim in elektromagnetnim sevanjem)
(1) Podrobnejši ukrepi varstva izpostavljenih delavcev in
referenčne skupine prebivalcev pred ionizirajočimi sevanji se opredelijo v
poročilu o vplivih na okolje in varnostnem poročilu, skladno s predpisi, ki
urejajo varstvo pred ionizirajočimi sevanji, ter se upoštevajo pri izdelavi
projektov za pridobitev gradbenega dovoljenja.
(2) Transformatorska postaja se ne sme nahajati v neposredni
bližini prostorov, v katerih se dalj časa zadržujejo ljudje.
(3) Pri postavitvi transformatorske postaje in vodenju
srednjenapetostnih kabelskih tras se upoštevajo predpisi, ki urejajo
elektromagnetno sevanje v naravnem in življenjskem okolju.
IX. ETAPNOST IZVEDBE PROSTORSKE UREDITVE
32. člen
(etapnost izvedbe)
(1) Ureditve, ki jih določa državni prostorski načrt, se
lahko izvedejo v več etapah.
(2) Etape morajo biti funkcionalno zaključene celote ter se
lahko gradijo in uporabljajo ločeno ali sočasno.
X. DRUGI POGOJI IN ZAHTEVE ZA IZVAJANJE DRŽAVNEGA
PROSTORSKEGA NAČRTA
33. člen
(pogoji za umeščanje enostavnih in nezahtevnih objektov)
Na območju državnega prostorskega načrta je v skladu s
predpisom, ki ureja območja omejene rabe prostora zaradi jedrskega objekta in
pogoje gradnje objektov na teh območjih, dopustna postavitev enostavnih in
nezahtevnih objektov v skladu s predpisom, ki ureja vrste objektov glede na
zahtevnost ter pogoje gradnje enostavnih in nezahtevnih objektov.
34. člen
(spremljanje in nadzor nad izvajanjem posegov)
(1) Investitor zagotovi program monitoringa vključno z
okoljskim kot celosten načrt za spremljanje in nadzor v vseh fazah med gradnjo
in obratovanjem odlagališča, pa tudi med dolgoročnim nadzorom, in sicer v
obsegu in na način, kakor je določeno v Okoljskem poročilu za odlagališče NSRAO
(izdelovalec Geateh, d. o. o., november 2006, dopolnjeno april 2009). Dodatne
vsebine monitoringa bodo določene v poročilu o vplivih na okolje in v
varnostnem poročilu. Poroča se ministrstvu, pristojnemu za varstvo okolja.
(2) Pri določitvi spremljanja in nadzora se smiselno
upoštevajo točke izvedenih meritev ničelnega stanja. V delih, pri katerih je to
mogoče, se spremljanje in nadzor prilagodita ter uskladita z drugimi
obstoječimi ali predvidenimi državnimi in lokalnimi spremljanji stanja
kakovosti okolja. Pri fizičnih meritvah stanja sestavin okolja se zagotovi vsaj
tolikšno število točk nadzora, da se pridobi utemeljena informacija o stanju
sestavine okolja. Točke spremljanja stanja morajo omogočati stalno pridobivanje
podatkov. Spremljanje in nadzor se izvajata v skladu s predpisi s področja
varstva okolja in usmeritvami, opredeljenimi v okoljskem poročilu, ter bosta
podrobneje določena v poročilu o vplivih na okolje.
(3) Za vzpostavitev programa spremljanja razmer v podzemni
vodi se na vplivnem območju odlagališča med pripravljalnimi deli in
obratovanjem odlagališča zagotovijo mesta za vzorčenje.
(4) V sklopu izvajanja programa spremljanja stanja okolja se
poleg mest vzorčenja po programu monitoringa kakovosti površinskih vodotokov
Slovenije vzpostavi dodatno mesto vzorčenja na odseku reke Save nizvodno od
odlagališča. To mesto se določi na podlagi terenskega ogleda in hidroloških
meritev.
(5) Projektna rešitev odvajanja industrijskih odpadnih voda
mora obsegati tudi ustrezno urejeno in dostopno merilno mesto za odvzem vzorcev
očiščenih odpadnih voda pred priključitvijo na javno kanalizacijo.
(6) Za spremljanje in obvladovanje hidroloških razmer na
območju odlagalnih enot se zgradijo kontrolne vrtine. Globina in razvrstitev
le-teh morata zagotavljati spremljanje vseh značilnih hidrogeoloških pojavov na
območju državnega prostorskega načrta. Njihove lokacije in lokacije kontrolnih
vrtin, ki se vzpostavijo zunaj območja državnega prostorskega načrta, se
podrobneje opredelijo v programu monitoringa.
(7) Za spremljanje radioaktivnosti okolja se pred začetkom
del na mestu odlagališča izvedejo ničelne meritve radioaktivnosti. Najmanj leto
dni pred začetkom poskusnega obratovanja je treba začeti izvajati
predobratovalni monitoring v skladu z ugotovljenimi prenosnimi potmi.
(8) Med gradnjo se nadzoruje izvajanje celotne gradnje v
skladu s projektom za pridobitev gradbenega dovoljenja, vključno z nadzorom nad
izvedbo protipoplavnega nasipa in nadzor nad izvajanjem zasaditve.
(9) Dodatni ustrezni zaščitni ukrepi, ki jih mora investitor
izvesti na podlagi rezultatov spremljanja in nadzora, so:
-       
dodatne tehnične in prostorske rešitve;
-       
dodatna zasaditev in vegetacijska zgostitev;
-       
sanacija poškodovanih območij, naprav ali drugih prostorskih sestavin;
-       
sprememba rabe prostora in
-       
drugi ustrezni ukrepi (omilitveni ukrepi).
(10) Podrobnejša določila za spremljanje stanja okolja se
opredelijo v programu monitoringa na podlagi poročila o vplivih na okolje in
varnostnega poročila v skladu s predpisi, ki urejajo varstvo pred
ionizirajočimi sevanji, in se upoštevajo pri izdelavi projekta za pridobitev
gradbenega dovoljenja.
35. člen
(organizacija gradbišča)
(1) Gradbišče se uredi na območju državnega prostorskega
načrta. Med gradnjo drugega silosa se gradbiščnim objektom in ureditvam nameni
začasno del prostih površin odlagališča.
(2) Poskrbi se za čim večjo izravnavo zemeljskega oziroma
gradbenega materiala na območju državnega prostorskega načrta. Del viškov
nenosilnega materiala se lahko odloži na za to predvidenih deponijah,
opredeljenih v občinskih prostorskih aktih. Inertni material, ki nastane zaradi
rušitve objektov, se odloži v skladu s predpisi, ki urejajo predelavo in
odlaganje odpadkov.
(3) Poleg vseh obveznosti, navedenih v predhodnih členih te
uredbe, investitor in izvajalci med gradnjo in po njej zagotovijo tudi
upoštevanje naslednjih pogojev:
-       
ceste in poti za morebitne obvoze ali transporte med gradnjo odlagališča
se pred začetkom del ustrezno uredijo, po gradnji pa se sanirajo morebitne
poškodbe;
-       
objekti in infrastrukturni vodi se obnovijo oziroma sanirajo, če se med
gradnjo poškodujejo zaradi izvajanja del;
-       
med gradnjo se zagotovi komunalna in energetska oskrba objektov po
obstoječih ali začasnih infrastrukturnih objektih in napravah;
-       
že med gradnjo se fizično zavaruje odlagališče v skladu s predpisi, ki
urejajo fizično varovanje jedrskih objektov, tako da sta zagotovljeni varnost in
nemotena raba sosednjih objektov in zemljišč;
-       
med gradnjo se izvedejo vsi potrebni varnostni ukrepi in organizacija na
gradbišču, tako da se prepreči onesnaženje okolja in voda, ki bi nastalo zaradi
transporta, skladiščenja in uporabe tekočih goriv ter drugih škodljivih snovi.
Ob morebitni nezgodi se zagotovi takojšnje ukrepanje za to usposobljenih
delavcev.
36. člen
(dodatne obveznosti)
(1) Zaradi izgube najboljših kmetijskih zemljišč kot
posledice gradnje odlagališča se do pridobitve gradbenega dovoljenja določijo
načini nadomeščanja izgubljenih kmetijskih zemljišč, in sicer z denarnim
nadomestilom oziroma nadomestnimi zemljišči lastnikom odvzetih kmetijskih
zemljišč ali drugimi ustreznimi ukrepi.
(2) Za nadomeščanje kmetijskih zemljišč se prednostno preverijo
tri variante nadomeščanja, ki izhajajo iz študije Posledice izgradnje
odlagališča NSRAO Vrbina na ekonomičnost kmetijske proizvodnje (izdelovalec
Univerza v Ljubljani, Biotehniška fakulteta, številka naloge 134/2009, november
2009).
(3) Investitor zagotovi nadomestilo za izpad dohodka iz
kmetijskih zemljišč, ki bodo zaradi gradnje odlagališča začasno izvzeta iz
kmetijske rabe.
(4) Investitor mora pred začetkom gradnje evidentirati stanje
obstoječe infrastrukture skupaj z upravljavci.
(5) Izvajalci morajo med gradnjo zagotoviti nemoteno
komunalno in energetsko oskrbo objektov po obstoječih infrastrukturnih objektih
in napravah.
(6) Investitor mora kriti stroške zaščite, prestavitev,
nadzora, zakoličbe točk in tras, spremembe dokumentacije in obstoječe infrastrukture,
morebitnih poškodb in prekinitve prometa, ki bi nastali zaradi izvedbe
državnega prostorskega načrta.
(7) Investitor in izvajalec sta odgovorna za vso morebitno
škodo na objektih komunalne infrastrukture nastale zaradi gradnje odlagališča.
(8) Za vse morebitne poškodbe na cestni infrastrukturi v
občini Krško mora naročnik plačati odškodnino, če je škoda nastala zaradi
gradnje odlagališča.
(9) Investitor mora med gradnjo sproti obveščati prebivalstvo
o poteku gradnje.
(10) Med gradnjo je odgovoren za izvajanje programa
spremljanja stanja okolja investitor.
(11) Med obratovanjem odlagališča je odgovoren za izvajanje
programa spremljanja stanja okolja upravljavec.
(12) Investitor naroči recenzijo projektne dokumentacije za
odlagališče, opravi pa jo interdisciplinarna recenzijska skupina. Rezultate
recenzije je treba predstaviti Občini Krško pred pridobitvijo gradbenega
dovoljenja za odlagališče.
37. člen
(nadzor)
Nadzor nad izvajanjem te uredbe opravlja Ministrstvo za
okolje in prostor, Inšpektorat Republike Slovenije za okolje in prostor.
XI. DOPUSTNA ODSTOPANJA
38. člen
(dopustna odstopanja)
(1) Pri realizaciji državnega prostorskega načrta so dopustna
odstopanja od funkcionalnih, oblikovalskih in tehničnih rešitev, določenih s to
uredbo, če se pri nadaljnjem podrobnejšem proučevanju varnostnih, energetskih,
tehnoloških, geoloških, geomehanskih, hidroloških, seizmičnih in drugih razmer
pridobijo tehnične rešitve, ki so primernejše z varnostnega, okoljevarstvenega,
geotehničnega, oblikovalskega, tehnološkega ali energetskega vidika oziroma
vidika fizičnega varovanja jedrskih objektov, s čimer pa se ne smejo poslabšati
prostorske ali okoljske razmere.
(2) Odstopanja od funkcionalnih, oblikovalskih in tehničnih
rešitev iz prejšnjega odstavka ne smejo spreminjati načrtovanega videza
območja, ne smejo poslabšati delovnih razmer na območju državnega prostorskega
načrta oziroma na sosednjih območjih ter ne smejo biti v nasprotju z javnimi
koristmi. Z odstopanji morajo soglašati organi in organizacije, v delovno
področje katerih spadajo ta odstopanja, ter se o njih seznani Občina Krško.
(3) Velikost in število silosov se lahko spremenita, če se
med nadaljnjimi raziskavami in načrtovanjem izkaže, da je to zaradi naknadno
ugotovljenih geoloških, geomehanskih in hidrogeoloških lastnosti mikrolokacije
ter zaradi preostalih tehnološko-tehničnih zahtev za odlaganje radioaktivnih
odpadkov potrebno oziroma bolj smiselno.
(4) Dopustna so odstopanja od podatkov, prikazanih v
kartografskih prilogah, in od količin, določenih s to uredbo, ki so posledica
natančnejše stopnje obdelave projektov in rezultatov varnostnih analiz.
(5) Dopustne so spremembe tras posameznih infrastrukturnih
vodov ter mest objektov, naprav in priključkov zaradi ustreznejše oskrbe in
racionalnejše izrabe prostora.
(6) Za dopustna odstopanja po tej uredbi se lahko štejejo
tudi druga križanja gospodarske infrastrukture prostorskimi ureditvami,
načrtovanimi s tem državnim prostorskim načrtom, ki niso določena s to uredbo.
K vsaki drugi ali drugačni rešitvi križanja gospodarske infrastrukture s
prostorskimi ureditvami mora investitor gospodarske infrastrukture predhodno
pridobiti soglasje investitorja prostorske ureditve, v kolikor le-ta še ni
zgrajena, oziroma po končani gradnji soglasje njenega upravljavca.
XII. OBMOČJA PROSTORSKIH UREDITEV, ZA KATERA BODO PROSTORSKI
IZVEDBENI POGOJI DOLOČENI PO SPREJEMU DRŽAVNEGA PROSTORSKEGA NAČRTA
39. člen
(območja prostorskih ureditev, za katera bodo prostorski
izvedbeni pogoji določeni z dopolnitvami tega državnega prostorskega načrta)
Na delu območja za odlaganje odpadkov na parcelah oziroma na
delih parcel s parc. št. 1197/85, k. o. Leskovec, in parc. št. 2103/15, k. o.
Drnovo, je predvidena razširitev odlagalnih kapacitet odlagališča. Za ta del se
določijo prostorski izvedbeni pogoji v okviru dopolnitve tega državnega
prostorskega načrta.
XIII. PREHODNA IN KONČNA DOLOČBA
40. člen
(občinski prostorski akti)
Z dnem uveljavitve te uredbe se za območje tega državnega
prostorskega načrta šteje, da so spremenjeni in dopolnjeni:
-       
Spremembe in dopolnitve prostorskih sestavin dolgoročnega in
srednjeročnega plana občine Krško (Uradni list SRS, št. 7/90, in Uradni list
RS, št. 38/90, 8/92, 23/92, 13/94, 69/95, 11/97, 59/97, 68/97, 62/98, 8/99,
10/99, 69/99, 97/01, 71/02, 90/02, 99/02, 116/02 in 79/04) in družbenega plana
občine Krško za obdobje 1986–1990 (Uradni list SRS, št. 21/87 in 25/89, in
Uradni list RS, št. 38/90, 8/92, 23/92, 13/94, 69/95, 11/97, 68/97, 62/98,
8/99, 10/99, 69/99, 97/01, 71/02, 90/02, 99/02, 116/02 in 79/04);
-       
Odlok o prostorskih ureditvenih pogojih za območje občine Krško (Uradni
list RS, št. 75/96, 73/00, 101/01, 15/05 in 25/06);
-       
Odlok o prostorskih ureditvenih pogojih Industrijska cona Vrbina (Uradni
list RS, št. 7/01) in
-       
Odlok o lokacijskem načrtu Razdelilna transformatorska postaja 400/110
kV Krško z razpletom daljnovodov (Uradni list SRS, št. 31/87 in 34/88).
41. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-56/2009/4
Ljubljana, dne 30. decembra 2009
EVA 2009-2511-0145
Vlada Republike Slovenije
Borut Pahor l.r.
Predsednik