I. SPLOŠNE DOLOČBE
1. člen
(vsebina)
(1) Ta uredba v skladu z Direktivo Sveta 87/217/EGS z dne 19.
marca 1987 o preprečevanju in zmanjševanju onesnaževanja okolja z azbestom (UL
L št. 85 z dne 28. 3. 1987, str. 40, z vsemi spremembami; v nadaljnjem
besedilu: Direktiva 87/217/EGS) določa posebne zahteve, povezane s
preprečevanjem in zmanjševanjem emisije azbesta v zrak in v vode z odvajanjem
industrijske odpadne vode, in sicer: 
-    
vrste dejavnosti in z njimi povezane naprave, ki uporabljajo azbest in za
katere se uporabljajo določbe te uredbe, 
-    
mejne vrednosti koncentracij azbesta v odpadnih plinih, 
-    
mejne vrednosti azbesta in z njegovo uporabo povezanih parametrov v
industrijski odpadni vodi, 
-    
vrednotenje emisij azbesta in ugotavljanje čezmerne obremenitve, 
-    
merilne metode in obseg obratovalnega monitoringa in 
-    
posebne ukrepe v zvezi z zmanjšanjem onesnaževanja okolja z azbestom. 
(2) Za vprašanja o emisiji drugih snovi v zrak iz naprav, za
katera se uporabljajo določbe te uredbe, se uporablja predpis, ki ureja emisije
snovi v zrak iz nepremičnih virov onesnaževanja. 
(3) Za vprašanja o emisiji drugih snovi v vode iz naprav, za
katere se uporabljajo določbe te uredbe, se uporablja predpis, ki ureja emisijo
snovi in toplote pri odvajanju odpadnih vod v vode in javno kanalizacijo. 
(4) Za prve meritve in obratovalni monitoring emisij iz
naprav se uporabljajo določbe predpisa, ki ureja prve meritve in obratovalni
monitoring snovi v zrak iz nepremičnih virov onesnaževanja ter pogoje za
njegovo izvajanje, in predpisa, ki ureja prve meritve in obratovalni monitoring
emisije snovi v vode pri odvajanju odpadnih vod ter pogoje za njegovo
izvajanje, razen če ta uredba ne določa drugače.
2. člen
(obseg uporabe)
(1) Ta uredba se uporablja za naprave, v katerih se uporablja
azbest ali se obdelujejo izdelki, ki vsebujejo azbest. 
(2) Določbe te uredbe se uporabljajo tudi za objekte,
namenjene razvrščanju, obdelavi, predelavi ali skladiščenju azbestnih odpadkov,
razen skladišč trdno vezanih azbestnih odpadkov v skladu s predpisom, ki ureja
ravnanje z odpadki, ki vsebujejo azbest. 
(3) Določbe te uredbe v nobenem primeru ne posegajo na
izvajanje predpisa na področju varovanja delavcev, ki urejajo varovanje
delavcev pred tveganji zaradi izpostavljenosti azbestu pri delu.
3. člen
(pomen izrazov)
Izrazi, uporabljeni v tej uredbi, imajo naslednji pomen: 
1.    
azbest je skupno ime za naslednje vlaknate silikate: krokidolit (modri
azbest), amozit (rjavi azbest), antofilit, aktinolit, krizotil (beli azbest) in
tremolit; 
2.    
surovi azbest je proizvod, ki se dobi s prvim drobljenjem azbestne rude;
3.    
uporaba azbesta je vsaka dejavnost, pri kateri se uporablja letno več
kot 100 kg surovega azbesta in se nanaša na: 
- 
proizvodnjo surovega azbesta, razen če gre za neposredno pridobivanje
azbestne rude, 
- 
proizvodnjo in industrijsko obdelavo proizvodov z uporabo surovega
azbesta: azbest cementa ali azbest cementnih proizvodov, azbestnih tornih
proizvodov, azbestnih filtrov, azbestnega tekstila, azbestnega papirja in
lepenke, azbestnega materiala za spajanje, pakiranje in utrjevanje azbestnih
talnih oblog in azbestnih polnil; 
4.    
obdelava izdelkov, ki vsebujejo azbest, je dejavnost, pri kateri se
azbest ne uporablja, lahko pa se sprošča v okolje; 
5.    
odpadki, ki vsebujejo azbest, so odpadki v skladu s predpisom, ki ureja
ravnanje z odpadki, in predpisom, ki ureja ravnanje z odpadki, ki vsebujejo
azbest; 
6.    
obstoječa naprava je naprava, ki je obratovala ali je bila v gradnji in
je bilo zanjo pridobljeno enotno dovoljenje za poseg v prostor ali gradbeno
dovoljenje skladno s predpisi pred uveljavitvijo te uredbe.
II. MEJNE VREDNOSTI
4. člen
(mejne vrednosti za emisije v zrak)
Mejne vrednosti koncentracije azbesta in drugih snovi v
odpadnih plinih iz naprave so določene v preglednici 1 iz priloge 1, ki je
sestavni del te uredbe.
5. člen
(mejne vrednosti za emisije v vode)
(1) Mejne vrednosti parametrov industrijske odpadne vode iz
naprave so določene v preglednici 2 iz priloge 1 te uredbe. 
(2) Mejna letna količina neraztopljenih snovi v industrijski
odpadni vodi iz naprave, v kateri se uporablja azbest, je 0,005 promila mase
uporabljenega azbesta v izdelkih, proizvedenih v enem koledarskem letu. 
(3) Mejna letna količina neraztopljenih snovi v industrijski
odpadni vodi iz naprave, v kateri se obdelujejo izdelki, ki vsebujejo azbest,
je 0,005 promila mase azbestnih izdelkov, ki so obdelani v enem letu, in iz
objektov iz drugega odstavka 2. člena te uredbe je 0,005 promila mase azbestnih
odpadkov, ki so razvrščeni, obdelani, predelani ali skladiščeni v enem letu. 
(4) Ne glede na določbe drugega in tretjega odstavka tega
člena lahko na pobudo upravljavca naprave ministrstvo, pristojno za varstvo
okolja (v nadaljnjem besedilu: ministrstvo), v okoljevarstvenem dovoljenju iz
11. člena te uredbe določi vrednost letne količine neraztopljenih snovi v
industrijski odpadni vodi, ki presega predpisano mejno letno količino
neraztopljenih snovi v industrijski odpadni vodi, če iz dokumentacije,
priložene k vlogi za pridobitev okoljevarstvenega dovoljenja upravljavca
naprave, izhaja, da kljub uporabi najboljših razpoložljivih tehnik letna
količina neraztopljenih snovi v industrijski odpadni vodi presega predpisane
mejne letne količine neraztopljenih snovi v industrijski odpadni vodi.
III. ZAHTEVE V ZVEZI S PREPREČEVANJEM IN ZMANJŠEVANJEM EMISIJ
6. člen
(zahteve v zvezi z ugotavljanjem emisij v zrak)
(1) Emisija azbesta v zrak se ugotavlja pri izpustu odpadnih
plinov iz naprave. Pri skupnem izpustu teh odpadnih plinov z odpadnimi plini iz
drugih naprav, ki niso naprave iz 2. člena te uredbe, se emisija azbesta v zrak
določa pred mešanjem odpadnih plinov. 
(2) Koncentracija azbesta v odpadnih plinih se določa za vsak
izpust naprave posebej, količina azbesta pa kot vsota količin azbesta v
odpadnih plinih vseh izpustov naprave. 
(3) Mejne koncentracije iz 4. člena te uredbe veljajo le za
mokre odpadne pline. 
(4) Pri ugotavljanju emisije v zrak se: 
-    
uporabljajo postopki in metode vzorčenja in analiz iz priloge 2, ki je
sestavni del te uredbe, ali postopki in metode, ki dajejo enakovredne
rezultate; 
-    
za naprave, za katere se v skladu s predpisom, ki ureja prve meritve in
obratovalni monitoring emisije snovi v zrak, ne izvajajo trajne meritve
skupnega prahu, se morajo občasne meritve izvajati dvakrat v koledarskem letu. 
(5) Uporabo postopkov in metod vzorčenja in analiz, ki dajejo
enakovredne rezultate, kot postopki in metode iz priloge 2 te uredbe, za
posamezno napravo odobri na podlagi vloge za pridobitev okoljevarstvenega
dovoljenja upravljavca naprave ministrstvo v okoljevarstvenem dovoljenju iz 11.
člena te uredbe. 
(6) Če ministrstvo odobri uporabo drugih postopkov in metod
vzorčenja in analiz, kot so postopki in metode iz priloge 2 te uredbe, mora o
tem obvestiti Evropsko komisijo.
7. člen
(prepovedi v zvezi z emisijo v vode)
(1) Industrijska odpadna voda, ki nastaja pri proizvodnji
azbestnega cementa, se mora reciklirati. 
(2) Iz naprav za proizvodnjo papirja, kartona ali lepenke, ki
vsebuje azbest, je prepovedano odvajati industrijsko odpadno vodo v okolje,
razen če gre za industrijsko odpadno vodo, ki nastaja med čiščenjem ali
vzdrževanjem teh naprav. 
(3) Industrijska odpadna voda, ki nastaja med čiščenjem ali
vzdrževanjem naprav iz prejšnjega odstavka, se lahko odvaja v okolje, če so
izpolnjene zahteve v zvezi z mejnimi vrednostmi iz 5. člena te uredbe. 
(4) Iz naprave, ki ni naprava iz prvega in drugega odstavka
tega člena, je dovoljeno odvajati industrijsko odpadno vodo v okolje, če to
odobri ministrstvo v okoljevarstvenem dovoljenju iz 11. člena te uredbe. 
(5) Ministrstvo dovoli odvajanje industrijske odpadne vode iz
naprave, ki ni naprava iz prvega in drugega odstavka tega člena, če iz
dokumentacije, priložene k vlogi za pridobitev okoljevarstvenega dovoljenja,
izhaja, da za recikliranje industrijske odpadne vode ni razpoložljivih tehnik.
8. člen
(zahteve v zvezi z ugotavljanjem emisij v vode)
(1) Parametri industrijske odpadne vode, za katere so s to
uredbo predpisane mejne vrednosti, se ugotavljajo pri iztoku industrijske
odpadne vode iz naprave v kanalizacijo ali neposredno v vode brez predhodnega
razredčevanja in pred njenim mešanjem s komunalno, padavinsko ali industrijsko
odpadno vodo iz drugih naprav. 
(2) Koncentracija snovi iz prejšnjega odstavka v industrijski
odpadni vodi se določa za vsak iztok naprave v kanalizacijo ali neposredno v
vode posebej. 
(3) Pri prvih meritvah in obratovalnem monitoringu
industrijske odpadne vode: 
-    
je čas vzorčenja reprezentativnega vzorca pri prvih in občasnih meritvah
industrijske odpadne vode 24 ur oziroma je enak času dnevnega obratovanja
naprave, če obratuje manj kot 24 ur dnevno, 
-    
se občasne meritve industrijske odpadne vode izvajajo štirikrat v
koledarskem letu in 
-    
se pri ugotavljanju celotnih neraztopljenih snovi v vode uporabljajo
postopki in metode vzorčenja in analiz iz priloge 3, ki je sestavni del te
uredbe, ali postopki in metode, ki dajejo enakovredne rezultate. 
(4) Uporabo postopkov in metod vzorčenja in analiz, ki dajejo
enakovredne rezultate kot postopki in metode iz priloge 3 te uredbe, za
posamezno napravo odobri ministrstvo v okoljevarstvenem dovoljenju iz 11. člena
te uredbe. 
(5) Če ministrstvo odobri uporabo drugih postopkov in metod
vzorčenja in analiz, kot so postopki in metode iz priloge 3 te uredbe, mora o
tem obvestiti Evropsko komisijo.
9. člen
(zahteve za nove in rekonstruirane naprave)
Pri načrtovanju, gradnji ali rekonstrukciji naprave mora
vlagatelj izbrati najboljše razpoložljive tehnike, ki zagotavljajo, da mejne
vrednosti, določene s to uredbo, niso presežene, in hkrati omogočajo najnižjo
tehnično dosegljivo emisijo azbesta v okolje.
IV. UGOTAVLJANJE ČEZMERNIH OBREMENITEV
10. člen
(čezmerna obremenitev)
(1) Naprava čezmerno obremenjuje okolje, če: 
-    
v eni ali več od predpisanih meritev polurna povprečna vrednost
koncentracije azbesta v odpadnih plinih presega mejno vrednost iz preglednice 1
iz priloge 1 te uredbe, 
-    
je po določbah predpisa iz drugega odstavka 1. člena te uredbe emisija
drugih snovi iz preglednice 1 iz priloge 1 te uredbe čezmerno obremenjuje
okolje, 
-    
v eni ali več od predpisanih občasnih meritev izmerjena koncentracija
neraztopljenih snovi v industrijski odpadni vodi presega mejno vrednost
neraztopljenih snovi iz preglednice 2 iz priloge 1 te uredbe, 
-    
so izmerjene vrednosti preostalih parametrov industrijske odpadne vode
iz preglednice 2 iz priloge 1 te uredbe take, da po določbah predpisa iz
tretjega odstavka 1. člena te uredbe naprava čezmerno obremenjuje okolje, ali 
-    
je presežena mejna letna količina neraztopljenih snovi v industrijski
odpadni vodi iz 5. člena te uredbe za 20 odstotkov ali več. 
(2) Če so za napravo predpisane trajne meritve emisij snovi v
zrak v skladu s predpisom iz drugega odstavka 1. člena te uredbe, se za
ugotavljanje čezmernega obremenjevanja okolja za emisije vseh snovi iz
preglednice 1 iz priloge 1 te uredbe uporabljajo določbe predpisa iz drugega
odstavka 1. člena te uredbe.
V. OKOLJEVARSTVENO DOVOLJENJE
11. člen
(okoljevarstveno dovoljenje)
(1) Za obratovanje naprav iz 2. člena te uredbe mora
upravljavec pridobiti okoljevarstveno dovoljenje. 
(2) Ministrstvo izda okoljevarstveno dovoljenje za
obratovanje ene ali več naprav iz prejšnjega odstavka skupaj, če jih ima
upravljavec na istem funkcionalno zaokroženem območju. 
(3) Ministrstvo izda okoljevarstveno dovoljenje za
obratovanje naprave iz prvega in drugega odstavka tega člena, če je iz
dokumentecije, priložene k vlogi za pridobitev okoljevarstvenega dovoljenja,
ali iz dokumentacije, priložene k vlogi za podaljšanje okoljevarstvenega
dovoljenja, razvidno, da naprave izpolnjujejo vse zahteve glede emisij v zrak
in v vode iz te uredbe.
12. člen
(pogoji za izdajo in vsebina dovoljenja)
(1) Okoljevarstveno dovoljenje se izda za obratovanje naprav
iz prejšnjega člena pod naslednjimi pogoji: 
-    
naprava mora obratovati v skladu z zahtevami iz te uredbe in predpisov
iz drugega in tretjega odstavka 1. člena te uredbe, kolikor se za napravo
uporabljajo tudi določbe teh predpisov; 
-    
upravljavec naprave mora izvajati ukrepe za preprečevanje oziroma
zmanjševanje emisij azbesta v okolje; 
-    
upravljavec naprave mora zagotavljati izvajanje obratovalnega
monitoringa v skladu s predpisoma iz četrtega odstavka 1. člena te uredbe in v
skladu s programom obratovalnega monitoringa, ki je podrobneje določen v
okoljevarstvenem dovoljenju. 
(2) V okoljevarstvenem dovoljenju ministrstvo določi: 
a) 
za naprave, ki povzročajo emisije snovi v zrak: 
-   
vrsto naprave, 
-   
kraj naprave, kraj izpustov odpadnih plinov in merilna mesta emisije
snovi v zrak, 
-   
zmogljivost naprave in vrsto tehnološkega procesa, zaradi katerega
naprava onesnažuje okolje zaradi emisij azbesta v zrak, 
-   
opis ukrepov za zmanjševanje emisij azbesta in čiščenje odpadnih plinov,
-   
največje letne količine odpadnih plinov iz posameznih izpustov, ki ob
upoštevanju lokalnih okoliščin na kraju izpusta ne smejo povzročati preseganja
standardov kakovosti zunanjega zraka, 
-   
mejne vrednosti iz 4. člena te uredbe, 
-   
program monitoringa emisij snovi v zrak, če se razlikuje od
predpisanega, 
-   
pogoje za obratovanje naprav za čiščenje odpadnih plinov, 
-   
čas veljavnosti dovoljenja in 
-   
druge pogoje v zvezi z obratovanjem naprave, ki vplivajo na okolje
zaradi emisij azbesta v okolje; 
b) 
za naprave, ki povzročajo emisije snovi v vode: 
-   
vrsto naprave, zmogljivost naprave in vrsto tehnološkega procesa, zaradi
katerega nastaja industrijska odpadna voda, 
-   
lokacije iztokov in merilnih mest, 
-   
največjo letno količino industrijske odpadne vode, razen za padavinsko
odpadno vodo, 
-   
mejne vrednosti iz 5. člena te uredbe, 
-   
največjo letno količino nevarnih snovi iz preglednice 2 iz priloge 1 te
uredbe, 
-   
program obratovalnega monitoringa odpadnih vod, če se razlikuje od
predpisanega, 
-   
največji 6-urni povprečni pretok in največji dnevni pretok, 
-   
pogoje v zvezi s poslovnikom in vodenjem obratovalnega dnevnika čistilne
naprave industrijske odpadne vode, 
-   
čas veljavnosti dovoljenja, in 
-   
druge pogoje v zvezi z obratovanjem naprave, ki vplivajo na okolje
zaradi emisij azbesta v okolje. 
(3) Izdaja okoljevarstvenega dovoljenja se zavrne, če je iz
dokumentacije, priložene vlogi za pridobitev okoljevarstvenega dovoljenja,
razvidno, da upravljavec naprave ne izpolnjuje pogojev iz prvega odstavka tega
člena.
VI. POROČANJE EVROPSKI KOMISIJI
13. člen
(poročanje Evropski komisiji)
(1) Ministrstvo mora najpozneje devet mesecev po koncu
vsakega triletnega obdobja Evropski komisiji poslati poročilo o izvajanju
Direktive 87/217/EGS. Poročilo se pošlje v obliki izpolnjenega vprašalnika, ki
ga Evropska komisija pošlje ministrstvu šest mesecev pred začetkom triletnega
obdobja. 
(2) Ministrstvo mora zagotoviti, da je poročilo iz prejšnjega
odstavka dostopno tudi javnosti.
VII. NADZORSTVO
14. člen
(inšpekcijski nadzor)
Nadzor nad izvajanjem te uredbe opravlja inšpekcija,
pristojna za varstvo okolja.
15. člen
(prekrški)
(1) Z globo od 1.000.000 tolarjev do 10.000.000 tolarjev se
za prekršek kaznuje pravna oseba oziroma samostojni podjetnik posameznik, ki
kot upravljavec naprave stori prekršek, če ravna v nasprotju: 
-    
z določbami prvega, drugega in četrtega odstavka 7. člena in 
-    
z določbami prvega odstavka 11. člena te uredbe. 
(2) Z globo od 30.000 tolarjev do 150.000 tolarjev se za
prekršek iz prejšnjega odstavka kaznuje tudi odgovorna oseba upravljavca
naprave.
VIII. PREHODNA IN KONČNI DOLOČBI
16. člen
(prilagoditev zahtevam iz te uredbe)
Upravljavec obstoječe naprave mora pridobiti okoljevarstveno
dovoljenje za obratovanje naprave v skladu z določbami te uredbe najpozneje do
31. oktobra 2007.
17. člen
(prenehanje veljavnosti)
Z dnem uveljavitve te uredbe preneha veljati Uredba o emisiji
azbesta v zrak in pri odvajanju odpadnih voda (Uradni list RS, št. 75/97 in
34/04).
18. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-109/2005/6
Ljubljana, dne 14. decembra 2005
EVA 2005-2511-0205
Vlada Republike Slovenije
Janez Janša l. r. 
Predsednik

Priloga
1: Mejne vrednosti emisije azbesta in drugih snovi v zrak in pri odvajanju
industrijske odpadne vode
Priloga
2: Metode vzorčenja in merjenja emisije azbesta v zrak
Priloga
3: Metode vzorčenja in merjenja odvajanja industrijske odpadne vode