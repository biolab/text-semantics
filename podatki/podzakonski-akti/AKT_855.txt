1. člen
(vsebina)
Ta splošni akt podrobneje predpisuje
vsebino in obliko vloge za pridobitev odločbe o dodelitvi elementov oštevilčenja.
2. člen
(pomen izrazov)
(1) Izrazi, uporabljeni v tem splošnem
aktu oz njegovi prilogi, imajo naslednji pomen:
1.     
Agencija je neodvisen regulativni organ, katere pristojnosti,
organizacijo in delovanje določa Zakon o elektronskih komunikacijah (Uradni
list RS, št. 109/12; v nadaljnjem besedilu: zakon).
2.     
Blok številk je del določenega območja oštevilčenja, ki je nedeljen in
določen s prvo in zadnjo številko.
3.     
Enotna evropska številka je harmonizirana številka skrajšanega
izbiranja, katere uporaba izhaja iz predpisov Evropske Komisije (v nadaljnjem
besedilu: Komisija) oziroma Konference evropskih uprav za pošto in
telekomunikacije (v nadaljnjem besedilu: CEPT).
4.     
Enotni evropski blok številk je harmoniziran blok številk skrajšanega
izbiranja, katerega uporaba izhaja iz predpisov Komisije oziroma CEPT.
5.     
M2M/IoT je komunikacijska tehnologija, kjer se podatki med napravami ali
aplikacijami prenesejo samodejno z manjšim posredovanjem človeka ali brez
njega. (npr. daljinski nadzor, vzdrževanje v industrijskih IoT aplikacijah,
telemetrija, ipd.).
6.     
Medkrajevna koda (TC) je posebna oblika nacionalne smerne kode (NDC), ki
ima geografski pomen in določa geografsko območje, v katerem se nahaja omrežna
priključna točka.
7.     
Nacionalna smerna koda (NDC) je števka ali kombinacija več števk (brez
kakršnekoli predpone), ki enolično določajo geografsko območje v državi oziroma
javno komunikacijsko omrežje ali storitev.
8.     
Nacionalna (značilna) številka (N(S)N) je tisti del številke, ki sledi
kodi države (CC), in je sestavljena iz nacionalne smerne kode (NDC) in številke
naročnika.
9.     
Priporočila ITU-T so priporočila s področja telekomunikacij, ki jih
sprejema in redno objavlja ITU.
10.  
Številke brezplačnih storitev so negeografske številke, pri katerih je
klic brezplačen za kličočega, vse stroške, povezane s klicem, pa plača klicani.
11.  
Številke premijskih storitev so negeografske številke, pri katerih je
klic dražji od običajnih klicev, da se pokrijejo stroški, ki jih imata klicani
in operater pri zagotavljanju te storitve.
12.  
Številke skrajšanega izbiranja so tri-, štiri-, pet- ali šestmestne
številke, namenjene enotnim evropskim številkam, številkam za klice v sili,
številkam za dostop do specifičnih nekomercialnih storitev operaterjev in
številkam za dostop do posebnih storitev oziroma služb javnega pomena.
13.  
Identifikacijska koda podatkovnega omrežja (DNIC) je koda, ki v skladu s
priporočilom ITU-T X.121 določa določeno javno podatkovno omrežje.
14.  
Koda mednarodne signalizacijske točke (ISPC) je koda signalizacijske
točke, določena v skladu s priporočilom ITU-T Q.708.
15.  
Koda mobilnega omrežja (MNC) je koda, ki določa mobilno omrežje v skladu
s priporočilom ITU-T E.212.
16.  
Koda nacionalne signalizacijske točke (DPC, OPC) je koda, določena v
skladu s priporočilom ITU-T Q.704.
17.  
Koda nestandardne opreme je binarna koda, ki v skladu s priporočilom
ITU-T T.35 določa nestandardno opremo za potrebe identifikacije proizvodov s
področja prenosa govora preko paketnih omrežij v skladu s priporočilom ITU-T
H.323.
18.  
Številka izdajateljeve oznake (IIN) je oznaka, določena v priporočilu
ITU-T E.118, ki je potrebna pri obračunavanju.
19.  
Usmerjalne kode 98MN so kode, namenjene za potrebe usmerjanja pri
izvedbi prenosljivosti številk.
(2) Preostali izrazi, uporabljeni v
tem splošnem aktu, imajo enak pomen, kot je določen v ZEKom-1, če iz besedila
tega splošnega akta ne izhaja drugače.
3. člen
(vsebina vloge)
(1) Vlogo za pridobitev odločbe o
dodelitvi elementov oštevilčenja lahko vloži operater, druga fizična ali pravna
oseba pa le, če lahko dokaže, da elemente oštevilčenja potrebuje za opravljanje
dejavnosti, ki je v javnem interesu, kakor je določeno v področni zakonodaji
ali predpisih EU, ki se nanašajo na elemente oštevilčenja.
(2) Vloga iz prejšnjega odstavka mora
vsebovati podatke, ki jih agencija potrebuje za vodenje uradne evidence
imetnikov odločbe o dodelitvi elementov oštevilčenja in za nadzor uporabe
elementov oštevilčenja, in sicer:
1.     
ime, naslov in davčno številko za fizične osebe,
2.     
firmo, sedež, davčno številko in navedbo zakonitega zastopnika za pravne
osebe,
3.     
dokaze o tem, da je vlagatelj upravičen do dodelitve elementov
oštevilčenja,
4.     
podatke o vrsti, količini in namenu uporabe elementov oštevilčenja, ki
jih želi dobiti,
5.     
projekt, ki vsebuje načrt o oceni potreb za prihodnja tri leta, če
vlagatelj zahteva večji blok številk,
6.     
utemeljitve, na podlagi katerih vlagatelj dokazuje, da bo dodeljena
količina elementov oštevilčenja v treh letih uporabljena in podatke o tem,
kolikšen delež že dodeljenih elementov oštevilčenja zahtevane vrste je že
uporabljenih (aktivnih).
4. člen
(obrazec)
(1) Vlogo za pridobitev odločbe o
dodelitvi elementov oštevilčenja je potrebno vložiti na naslov agencije na
predpisanem obrazcu »Obrazec za vlogo za izdajo odločbe o dodelitvi elementov
oštevilčenja oziroma o vračilu neuporabljenih elementov oštevilčenja« v katerem
je potrebno izpolniti tista okenca, ki se nanašajo na elemente oštevilčenja, ki
jih vlagatelj želi pridobiti oziroma vrniti, ostala okenca pa se zbriše.
(2) Obrazec iz prejšnjega odstavka
tega člena je del in priloga tega splošnega akta ter je objavljen tudi na
spletni strani agencije oziroma se ga lahko pridobi v prostorih agencije.
(3) Kadar vlagatelj v skladu z drugim
odstavkom 71. člena zakona predlaga spremembo odločbe o dodelitvi elementov
oštevilčenja zaradi vračila že dodeljenih a neuporabljenih elementov
oštevilčenja, smiselno uporabi isti obrazec, s tem, da na njem posebej označi
da gre za vračilo.
(4) Obrazec vsebuje tudi izjavo, s katero
vlagatelj jamči, da so podatki, ki jih je navedel v obvestilu, resnični in
popolni.
(5) Ustrezno izpolnjen obrazec
vključno s prilogami je treba poslati agenciji priporočeno po pošti.
Agencija zagotavlja zaupnost podatkov, ki
jih kot take navede vlagatelj navede v vlogi.
5. člen
(priloge)
(1) Izpolnjenemu obrazcu iz prvega
odstavka 4. člena tega splošnega akta je treba priložiti pooblastilo v primeru,
da je vlogo vložila pooblaščena oseba.
(2) Če vlagatelj zahteva večji blok
številk, kakor to določa »Splošni akt o velikosti številskih blokov za
pridobitev katerih je treba vlogi priložiti projekt«, je treba vlogi priložiti
projekt, ki vsebuje načrt o oceni potreb za prihodnja tri leta.
Agencija zagotavlja zaupnost podatkov, ki
jih kot take navede operater v obvestilu.

Priloga:
Obrazec za vlogo za izdajo odločbe o dodelitvi elementov oštevilčenja oziroma o
vračilu neuporabljenih elementov oštevilčenja

Splošni akt o vsebini in obliki vloge za
izdajo odločbe o dodelitvi elementov oštevilčenja (Uradni list RS, št. 62/13) vsebuje naslednjo končno določbo:
»6. člen
(začetek
veljavnosti)
Ta splošni akt začne veljati naslednji dan
po objavi v Uradnem listu Republike Slovenije.«.

Splošni akt o spremembah in dopolnitvah
Splošnega akta o vsebini in obliki vloge za izdajo odločbe o dodelitvi
elementov oštevilčenja (Uradni list RS, št. 72/18) vsebuje naslednjo končno določbo:
»3. člen
Ta splošni akt prične veljati petnajsti dan
po objavi v Uradnem listu Republike Slovenije.«.