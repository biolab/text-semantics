1. SPLOŠNA DOLOČBA
1. člen
S tem pravilnikom se urejajo postopki in
način dela ter varnostni in drugi ukrepi pri najdbi, zavarovanju, odkrivanju,
identifikaciji, odstranjevanju, prevozu in uničevanju neeksplodiranih ubojnih
sredstev (v nadaljnjem besedilu: NUS) ter evidence varstva pred NUS.
NUS so sredstva, ki so ostala kot posledica
vojnih delovanj na območju Republike Slovenije in so praviloma polnjena z
eksplozivnimi zmesmi, ki s svojo prisotnostjo ogrožajo varnost ljudi in
premoženja. NUS so lahko izstreljena, neizstreljena, odvržena, zakopana,
potopljena, prestavljena ali skladiščena.
Med NUS se po tem pravilniku ne štejejo
eksplozivna sredstva, ki so predmet kaznivih dejanj ali prekrškov ter druga
sredstva, ki so predana policiji, pa niso posledica vojaških aktivnosti. Ta
pravilnik ne ureja varstva pred vojaškimi sredstvi, ki so praviloma polnjena z
eksplozivnimi zmesmi, in jih uporablja Slovenska vojska ali druga vojaška
sestava na vajah ali drugih oblikah usposabljanja.
Ne glede na določbo prejšnjega odstavka, se
lahko ta pravilnik smiselno uporablja v Policiji oziroma Slovenski vojski, če o
tem odločita pristojna ministra.
2. NAČRTOVANJE IN IZVAJANJE VARSTVA PRED NUS
2.1 Načrtovanje
2. člen
Varstvo pred NUS se izvaja na podlagi
načrta za izvajanje varstva pred NUS, ki ga izdela pristojna organizacijska
enota Uprave Republike Slovenije za zaščito in reševanje (v nadaljnjem
besedilu: organizacijska enota uprave) v sodelovanju s poveljnikom enote za
varstvo pred NUS Civilne zaščite. Načrt potrdi pristojni poveljnik Civilne
zaščite. Za enote Slovenske vojske načrt potrdi poveljnik enote, ki izvaja
dejavnosti v zvezi z NUS.
3. člen
Načrt za izvajanje varstva pred NUS mora
vsebovati:
1.    
dokumente o obveščanju:
- 
shemo obveščanja ob najdbi NUS;
2.    
dokumente za aktiviranje ali mobilizacijo enote:
-  
zbirko podatkov o pripadnikih
enote (ime in priimek, naslov, telefonska številka in drugi podatki pomembni za
pozivanje);
-  
navodilo za aktiviranje posameznih pripadnikov
ali celotne enote ter njena zbirališča;
3.    
dokumente o pripadnikih enote in opremi:
-  
zbirko podatkov o zdravniških pregledih,
življenjskem zavarovanju in pogodbah s pripadniki enote;
-  
zbirko podatkov o opremi enote in njeni hrambi;
4.    
dokumente o vodenju aktivnosti zaščite in reševanja:
- 
seznam vodij intervencij za intervencije pri
katerih sodelujeta dva ali več pripadnikov;
- 
seznam odgovornih oseb za izvajanje varstva
pred NUS;
- 
navodilo za uporabo poligona za uničevanje NUS;
- 
navodilo za evidentiranje NUS (evidenčne
številke, fotografije);
- 
navodilo za izdelavo poročila o opravljeni
intervenciji;
5.    
navodilo o uporabi sredstev zvez;
6.    
navodilo o vključevanju pripadnikov drugih enot ali služb v varstvo pred
NUS;
7.    
dokumente o varnostnih ukrepih:
-  
navodilo za izvajanju varnostnih ukrepov;
-  
navodilo za skladiščenje, prevoz in uničenje
NUS ter eksplozivnih sredstev;
-  
navodilo o metodah in sredstvih ter varnostnih
ukrepih za odstranitev sprožilnih delov oziroma delno razstavljanje NUS;
-  
načrt za ravnanje ob izrednih dogodkih;
-  
načrt vključevanja zdravstvene in drugih služb,
ki skrbijo za varnost med izvajanjem varstva pred NUS;
-  
načrt fizičnega varovanja;
-  
načrt požarnega varovanja;
-  
načrt kemičnega varovanja po potrebi;
-  
načrt sodelovanja z drugimi enotami in službami
pri pripravi načrta varovanja, ureditve prometa in evakuacije.
Priloga k načrtu je tudi zbirka podatkov o
NUS in eksplozivnih sredstvih, ki so najpogostejša na območju, za katerega se
načrt izdeluje.
Z načrtom varstva pred NUS mora biti
seznanjen regijski center za obveščanje na območju katerega se bo načrt
izvajal.
4. člen
Pripadnik enote za varstvo pred NUS, vodja
intervencije ali poveljnik enote za varstvo pred NUS Civilne zaščite skupaj s
pristojno organizacijsko enoto uprave, pripravi za posamezno zahtevnejšo
intervencijo, uničenje ali razstavljanje NUS, ki ni zajeto v načrtu iz
prejšnjega člena, elaborat za izvajanje del, ki ga potrdi predstojnik
organizacijske enote uprave oziroma direktor uprave.
Elaborat iz prejšnjega odstavka mora
vsebovati:
1.    
namen in cilje intervencije z oceno ogroženosti;
2.    
podatke o območjih, ki so predvidena za pregled, odstranitev, transport
in uničevanje NUS;
3.    
operativni načrt za izvajanje pregleda, identifikacijo, odstranitev,
začasno skladiščenje ali uničenje NUS s postopkovniki;
4.    
program usposabljanja udeležencev za intervencijo;
5.    
navodilo za izvajanje varnostnih ukrepov;
6.    
dnevne načrte dela;
7.    
navodilo o skladiščenju, prevzemu, prevozu in uničenju NUS;
8.    
načrt za ravnanje ob izrednih dogodkih;
9.    
navodilo o uporabi sredstev zvez;
10.  podatke
o pripadnikih enote za varstvo pred NUS Civilne zaščite in formacijah delovnih
skupin, podatke o zdravniških pregledih, življenjskem zavarovanju in pogodbah s
pripadniki enote;
11.  navodilo
o vključevanju pripadnikov drugih enot ali služb v intervencijo;
12.  seznam
materialno tehničnih sredstev;
13.  navodilo
o uporabi posebnih vrst transporta (helikopterjev, vodnih plovil, žičnice in
podobno);
14.  navodilo
za izdelavo dnevnega in končnega poročila o intervenciji;
15.  oceno
stroškov intervencije.
2.2 Pravice in dolžnosti oseb, ki izvajajo
varstvo pred NUS
5. člen
Varstvo pred NUS izvajajo pripadniki enot
za varstvo pred NUS Civilne zaščite, za potrebe Slovenske vojske pa pripadniki
Slovenske vojske, ki imajo pooblastila za varstvo pred NUS v skladu s tem
pravilnikom. Pripadniki Civilne zaščite oziroma Slovenske vojske varstvo pred
NUS opravljajo poklicno ali na podlagi razporeditve na ustrezne dolžnosti v
skladu z zakonom.
Naloge varstva pred NUS se lahko izvajajo
le na podlagi odločitve pristojne organizacije enote uprave, pristojnega
poveljnika Civilne zaščite ali Slovenske vojske. Opravljanje nalog varstva pred
NUS po naročilu drugih oseb ter uporaba opreme za varstvo pred NUS, je
dovoljena le na podlagi predhodnega dovoljenja pristojne organizacijske enote
uprave.
Ob večjih intervencijah varstva pred NUS,
lahko v skladu z elaboratom z enotami za varstvo pred NUS Civilne zaščite
sodelujejo tudi pripadniki Slovenske vojske ter drugih enot ali služb oziroma
drugi strokovnjaki.
6. člen
Neposredne naloge varstva pred NUS smejo
izvajati pripadniki enot za varstvo pred NUS Civilne zaščite ter pripadniki
Slovenske vojske, ki imajo pooblastilo za varstvo pred NUS, ki ga izda
minister, pristojen za obrambo. Pooblastilo se izda tistim pripadnikom enot za
varstvo pred NUS Civilne zaščite ter pripadnikom Slovenske vojske, ki so
uspešno opravili ali imajo priznano uvajalno in temeljno usposabljanje za
varstvo pred NUS. Pooblastilo se izda za pet let in se nato lahko vsaki dve
leti podaljšuje v skladu s tem pravilnikom. Za opravljanje del na področju
varstva pred NUS je pogoj tudi uspešno opravljen obdobni zdravniški pregled, ki
se opravi pred izdajo pooblastila in pred vsakim podaljšanjem pooblastila.
Osebam, ki so uspešno opravile uvajalno in
temeljno usposabljanje po tem pravilniku, pa niso pripadniki enot za varstvo
pred NUS Civilne zaščite, niti pripadniki Slovenske vojske, se izda le potrdilo
o uspešno opravljenem usposabljanju.
Za vodenje enot in opravljanje zahtevnejših
nalog varstva pred NUS, ki presegajo znanja pridobljena z uvajalnim in
temeljnim usposabljanjem, morajo pripadniki enot za varstvo pred NUS Civilne
zaščite in pripadniki Slovenske vojske pridobiti dodatna znanja z dopolnilnim
usposabljanjem. Usposabljanje za poveljnika enote za varstvo pred NUS Civilne
zaščite lahko opravijo kandidati po končanem uvajalnem in temeljnem usposabljanju
ter po najmanj triletnem delu na področja varstva pred NUS. Dopolnilna
usposabljanja se vpišejo v pooblastila.
7. člen
Pooblastilo za varstvo pred NUS iz
prejšnjega člena se podaljša pripadniku enote za varstvo pred NUS Civilne
zaščite in pripadniku Slovenske vojske vsaki dve leti, če:
-       
izpolnjuje zdravstvene pogoje;
-       
uspešno opravlja naloge s področja varstva pred
NUS ali uspešno opravi dopolnilno usposabljanje.
Pooblastilo za varstvo pred NUS se
pripadniku Civilne zaščite ali Slovenske vojske lahko odvzame oziroma se
pooblastilo ne podaljša, če pripadnik:
-       
ne dela v skladu s predpisi o varstvu pred NUS
ali s pravili stroke in s tem ogroža varnost ljudi in premoženja;
-       
ne opravi uspešno zdravniškega pregleda;
-       
je pravnomočno obsojen za kaznivo dejanje v
zvezi z eksplozivnimi snovmi ali orožjem;
-       
z načrtom za izvajanje varstva pred NUS ni
predviden za opravljanje del na področju varstva pred NUS.
Pooblastilo za varstvo pred NUS za
pripadnika Slovenske vojske podaljšuje Generalštab Slovenske vojske.
Mnenje o uspešnem opravljanju nalog varstva
pred NUS iz prvega odstavka tega člena daje za posameznega pripadnika enote za
varstvo pred NUS Civilne zaščite poveljnik enote, oziroma za poveljnika
pristojna organizacijska enota uprave. V Slovenski vojski mnenje dajejo
nadrejene vojaške osebe. Pristojni poveljnik Civilne zaščite oziroma Slovenske
vojske ter pristojna organizacijska enota uprave predlaga tudi odvzem
pooblastila za varstvo pred NUS iz drugega odstavka tega člena.
8. člen
Poveljnik enote, vodja intervencije ali
vodja dejavnosti na poligonu za uničevanje NUS sme vključiti v izvajanje nalog
varstva pred NUS tudi druge osebe, ki nimajo pooblastila za varstvo pred NUS,
vendar samo pri delih, ki niso neposredno povezana z NUS in eksplozivnimi
sredstvi. Poveljnik oziroma vodja mora zagotoviti strokoven nadzor nad delom
takšnih oseb.
2.3 Usposabljanje
9. člen
Uvajalna, temeljna in dopolnilna
usposabljanja pripadnikov enot za varstvo pred NUS Civilne zaščite in
pripadnikov Slovenske vojske za varstvo pred NUS organizira in izvaja
Izobraževalni center za zaščito in reševanje v sestavi Uprave Republike
Slovenije za zaščito in reševanje (v nadaljnjem besedilu: uprava), po
predpisanih programih usposabljanja v skladu z zakonom.
V programih usposabljanja iz prejšnjega
odstavka morajo biti razdelane teme, določeni kriteriji za slušatelje in
predavatelje ter določena vadbena in druga sredstva za izvedbo. Za vsako temo,
ki se izvaja praktično, mora biti praviloma izdelana ocena tveganja in določeni
ukrepi za preprečitev nesreče (zagotovljena sledljivost, preprečitev
predčasnega proženja, varovanje in drugo).
Izvajalci posameznih tem morajo pred vsakim
začetkom izvajanja določenega programa usposabljanja podpisati izjavo, da bodo
usposabljanje izvajali v skladu s programom na varen in neškodljiv način za
ljudi in okolje. Usposabljanje neposredno povezano z NUS lahko izvajajo samo
predavatelji, ki so opravili uvajalno, temeljno in dopolnilno usposabljanje za
varstvo pred NUS v skladu s tem pravilnikom, imajo najmanj pet let delovnih
izkušenj na tem področju in osnovne pedagoško-andragoške izkušnje ali
usposobljenost.
Z usposabljanji iz prvega odstavka tega
člena so izenačena usposabljanja s področja varstva pred NUS, ki so bila
izvedena do leta 1991 v JLA ter specialistična usposabljanja s tega področja in
so bila za to izdana potrdila o uspešno opravljenem usposabljanju.
Z usposabljanji iz prvega odstavka tega
člena so izenačena tudi usposabljanja, ki so skladna s standardi NATO na
področju varstva pred NUS ter imajo podobne vsebine kot programi v
Izobraževalnem centru za zaščito in reševanje v sestavi uprave. O priznavanju
primerljivih programov usposabljanja odloča direktor uprave na predlog
Izobraževalnega centra za zaščito in reševanje.
10. člen
Vsi eksponati in vadbena sredstva, ki se
uporabljajo pri usposabljanju za varstvo pred NUS morajo biti popisana,
označena z identifikacijsko številko ter praviloma označena z oznakami,
predpisanimi za vadbena sredstva. Vsak eksponat mora imeti identifikacijski
list, ki se hrani v istem kraju ali objektu kot eksponat.
V prostorih, kjer se hranijo eksponati in
vadbena sredstva za izvajanje usposabljanja varstva pred NUS, morajo biti na
vidnem mestu izobešena opozorila o varnem ravnanju z eksponati in vadbenimi
sredstvi.
Predavatelj, ki vzame zaradi usposabljanja
ali drugih nalog eksponat ali vadbeno sredstvo iz prostora, kjer se hrani, o
izvzemu podpiše izdajnico in sredstvo na enak način proti podpisu tudi vrne po
uporabi.
V prostore, v katerih se hranijo eksponati
in vadbena sredstva za usposabljanje ali v katerih se izvaja usposabljanje
varstva pred NUS, imajo vstop samo pooblaščene osebe, slušatelji ali tečajniki
pa le v spremstvu predavateljev oziroma inštruktorjev. O vstopu v te prostore
se vodi evidenca.
Za teme pri usposabljanju, pri katerih se
uporabljajo eksploziv in inicirna sredstva, se izdela elaborat za izvajanje del
v skladu s tem pravilnikom. Namesto NUS se praviloma pri usposabljanju te vrste
uporablja vojaško neizstreljeno strelivo in minsko-eksplozivna sredstva, namenjena
za uničenje.
3. ODKRIVANJE, IDENTIFIKACIJA, VAROVANJE, ODSTRANJEVANJE,
PREVOZ, SKLADIŠČENJE IN UNIČEVANJE NUS
3.1 Odkrivanje, identifikacija in varovanje
11. člen
Prijavo o najdbi NUS sprejme regijski
center za obveščanje v skladu s predpisi o organizaciji in delovanju sistema
opazovanja, obveščanja in alarmiranja.
Regijski center za obveščanje v primeru
najdbe NUS o najdbi obvešča v skladu z načrtom za izvajanje varstva pred NUS.
Vodja izmene v regijskem centru za obveščanje ob posamičnih najdbah NUS izda
delovni nalog za vodjo intervencije oziroma pripadnika enote za varstvo pred
NUS Civilne zaščite v skladu z načrtom za varstvo pred NUS, ki opravi
intervencijo.
V primeru najdbe NUS na delovišču, mora
izvajalec gradbenih in drugih del zavarovati ogroženo območje oziroma
preprečiti dostop nanj.
V skladu s konvencijo o prepovedi razvoja,
proizvodnje, kopičenja zalog in uporabe kemičnega orožja ter o njegovem
uničenju (Uradni list RS, mednarodne pogodbe št. 9/97), o najdbah NUS, ki
vsebujejo bojne strupe, uprava obvesti tudi Urad za kemikalije Ministrstva za
zdravje.
12. člen
Odkrivanje, identifikacija, varovanje in
odstranjevanje večjega števila NUS, se izvaja v skladu z elaboratom za
izvajanje del. Po preiskavi zemljišča izda vodja intervencije pisno potrdilo,
iz katerega je razvidno, da je bilo zemljišče pregledano (opis metode pregleda)
in ocena ali bodo potrebne dodatne preiskave. Vsako najdeno ali odkrito NUS se
označi z evidenčno številko, ki se jo praviloma pritrdi na telo NUS.
Evidenčna številka se določi sproti. Prva
tri mesta evidenčne številke so številka pooblastila vodje intervencije oziroma
pripadnika enote za varstvo pred NUS Civilne zaščite, drugi dve mesti sta leto
najdbe NUS, ostala štiri mesta so za določitev tekoče številke najdenega NUS
(številka 094030001 pomeni, da je intervencijo opravil pripadnik za varstvo
pred NUS s pooblastilom številka 094, v letu 2003 in da gre za najdeno NUS z zaporedno številko 1).
Če obstaja utemeljen sum, da se na
določenem zemljišču, na katerem se bodo izvajala gradbena ali druga dela,
nahajajo NUS, lahko izvajalec od pristojne organizacijske enote uprave zahteva
pregled zemljišča, ki ga opravi pristojna enota za varstvo pred NUS Civilne zaščite
na podlagi elaborata za izvajanje del. Izvajalec lahko začne z deli šele potem,
ko zemljišče pregleda enota za varstvo pred NUS. Stroški preiskave delovišča
bremenijo investitorja.
13. člen
Pri opravljanju varstva pred NUS se morajo
izvajati ukrepi, ki zagotavljajo varno delo.
Pri izvajanju varstva pred NUS morajo
pripadniki uporabljati predpisano skupno in zaščitno osebno opremo.
Pri opravljanju nalog varstva pred NUS v
bližini objektov, v katerih so ljudje, vodja intervencije na podlagi ocene ogroženosti
po predhodno opravljeni oceni nevarnosti, odredi evakuacijo iz ogroženega
območja ter prepove gibanje, zadrževanje ali približevanje mestu najdbe NUS.
3.2. Odstranjevanje in prevoz
14. člen
NUS, ki so najdena, se lahko odstranijo s
kraja najdbe le v primeru, če je takšno ravnanje možno in je zagotovljena
varnost pri odstranjevanju. Oceno tveganja izdela na podlagi ogleda ter
identifikacije NUS vodja intervencije oziroma pripadnik za varstvo pred NUS, ki
opravlja intervencijo in jo v pisni obliki priloži h končnem poročilu o
intervenciji.
NUS, katerih skupna teža ne presega 25 kg in omogočajo zanesljiv prijem, se lahko prenaša ročno. Posameznik lahko prenaša le eno NUS do
te teže, pri čemer pa ne sme ogrožati drugih oseb ali drugih NUS.
NUS, katerih skupna teža presega 25 kg, se smejo prenašati s pomočjo ustreznih naprav oziroma nosil, izjemoma ob upoštevanju
varnostnih ukrepov pa tudi brez teh priprav. V tem primeru prenašanje opravi
večje število pripadnikov enote za varstvo pred NUS.
15. člen
Če so NUS zložena v zaboju oziroma primerni
embalaži, morajo biti v zaboju ločena med seboj s pregradami ali z nasutim
materialom, ki blaži udarce in tresljaje in preprečuje premikanje sredstev.
16. člen
Eksplozivi in sredstva za iniciranje se
prevažajo na način, ki je določen s predpisi, ki urejajo prevoz nevarnega
blaga.
NUS se transportirajo na način, ki je
določen v načrtu varstva pred NUS in v skladu s predpisi o cestnem prevozu
nevarnega blaga.
17. člen
Za prevoz NUS se lahko uporabljajo vozila
prirejena za prevoz NUS, in sicer terenska vozila, poltovorna in tovorna vozila
za prevoz NUS velikih dimenzij in teže. NUS se mora prevažati v terenskem
vozilu v prtljažniku oziroma v zaboju. V poltovornem ali tovornem vozilu se NUS
prevaža na tovornem delu vozila. Pri prevozu NUS z vozilom sta lahko v vozilu
le voznik in sovoznik.
Za prevoz NUS se lahko izjemoma uporabljajo
tudi prikolice za prevoz NUS, ki so ustrezno opremljene in pripete na vozilo (v
nadaljnjem besedilu: prikolica za prevoz NUS) in imajo veljavno prometno
dovoljenje.
Poltovorno in tovorno vozilo mora biti
praviloma opremljeno tudi z montažnim konzolnim dvigalom nosilnosti najmanj 200 kg za dvig tovora, ki je montirano na tovornem delu vozila.
Z vozilom prirejenim za prevoz NUS, se
lahko praviloma prevažajo NUS v katerih ni več kot 500 kg ekvivalenta čistega eksploziva.
18. člen
V primeru ocene večjega tveganja pri
prevozu NUS, mora pristojna organizacijska enota uprave na zahtevo in ob
strokovni pomoči vodje intervencije, določiti posebne varnostne ukrepe.
19. člen
Med prevozom, nakladanjem in razkladanjem
NUS ne sme biti na vozilu s katerim se opravlja prevoz NUS eksploziva,
detonatorjev in vžigalnih vrvic, ki se uporabljajo pri uničevanju NUS, ter
drugih sredstev, ki lahko povzročijo požar ali eksplozijo.
20. člen
NUS z vžigalnikom oziroma s sprožilnim
mehanizmom morajo biti med prevozom pritrjena praviloma pravokotno na smer
aktiviranja.
Eksplozivi in sredstva za iniciranje morajo
biti med prevozom v originalni embalaži.
21. člen
Na vozilu, ki prevaža NUS, se v času
prevoza ne smejo izvajati popravila, ki bi lahko ogrozila tovor.
O vsaki nesreči, ki se zgodi pri prevozu
NUS, pri kateri voznik ter sovoznik motornega vozila ne moreta ali smeta sama
odstraniti njenih posledic ter nadaljevati vožnje, mora eden od njiju takoj
obvestiti regijski center za obveščanje ali operativno komunikacijski center
policije ter zavarovati kraj nesreče.
22. člen
Vozilo, s katerim se prevažajo NUS, mora
imeti oznake za prevoz nevarnih snovi. Dimenzije in barve oznak so določene z
evropskim sporazumom o mednarodnem cestnem prevozu nevarnega blaga (Uradni list
RS, akt o notifikaciji nasledstva sporazuma, mednarodne pogodbe št. 9/92).
Osebe, ki izvajajo prevoz NUS morajo imeti
pri sebi dokumentacijo o strokovni usposobljenosti, spremno dokumentacijo
(prevozni list) in navodilo za ukrepanje v primeru nesreče ali drugih izrednih
dogodkov, ki mora biti na vidnem mestu v voznikovi kabini, ločeno od ostale
dokumentacije. Vozilo mora ustrezati zahtevam za prevoz nevarnih snovi razreda
1 določenih v evropskem sporazumu o mednarodnem cestnem prevozu nevarnega
blaga.
3.3 Skladiščenje
23. člen
Razstavljena in tista NUS, ki brez vpliva
zunanjih dejavnikov ne predstavljajo nevarnosti za življenje in zdravje ljudi
in okolje, se po presoji vodje intervencije lahko začasno skladiščijo v za to
namenjenem objektu.
V objektu, kjer se začasno hranijo NUS, se
sme praviloma hraniti do 200 kg ekvivalenta čistega eksploziva oziroma največ
količina čistega eskploziva kot jo predpiše za objekt pristojna strokovna
organizacija oziroma proizvajalec, če gre za premično skladišče. Začasna hramba
pomeni obdobje, ki praviloma ni daljše od 90 dni. Na utemeljen predlog
poveljnika enote NUS lahko direktor uprave odobri podaljšanje začasne hrambe
NUS, vendar za največ še do 90 dni.
Objekt, kjer se začasno skladiščijo NUS,
mora biti, označen ter tehnično ali fizično varovan. Poleg tega mora imeti
knjigo o vsebini skladiščenih sredstev z datumi vnosa in iznosa posameznega
sredstva.
NUS, ki so polnjena z bojnimi strupi,
morajo biti hranjena v posebni hermetični embalaži, ki omogoča detekcijo plina
oziroma preprečuje izhajanje plina v okolje ter v posebnem objektu. Objekt v ta
namen mora biti tehnično ustrezen, označen ter tehnično in fizično varovan.
Skladiščenje teh sredstev mora biti v skladu s konvencijo o prepovedi razvoja,
proizvodnje, kopičenja zalog in uporabe kemičnega orožja ter o njegovem
uničenju. Osebe, ki rokujejo s temi sredstvi morajo nositi ustrezno zaščitno
opremo.
24. člen
Pri skladiščenju eksploziva in sredstev za
iniciranje se uporabljajo predpisi o eksplozivnih snoveh, vnetljivih tekočinah,
plinih ter o drugih nevarnih snoveh.
3.4 Uničevanje in razstavljanje NUS
25. člen
NUS se praviloma uničujejo na poligonu s
pomočjo eksplozije v skladu s tem pravilnikom.
Poligon za uničevanje NUS je prostor, ki
omogoča varno uničevanje NUS ob izpolnjevanju varnostnih ukrepov. Zahteve za
ureditev posameznega poligona za uničevanje NUS določi direktor uprave.
Uničevanje NUS se lahko izjemoma izvede
tudi na kraju najdbe, če NUS zaradi varnostnih razlogov ni mogoče prestaviti
ali pripraviti za transport na za ta namen, urejen kraj. Pri tem se morajo
izvesti potrebni varnostni ukrepi, ki zmanjšajo vpliv in škodo na objektih in
okolju v izračunanem območju delovanja sredstva ob uničenju. O takšnem uničenju
NUS mora biti predhodno obveščen župan občine na območju katere se NUS uničuje.
26. člen
Način uničevanja ali delne razstavitve
(odstranitev sprožilnih delov) NUS določi vodja intervencije oziroma vodja
dejavnosti na poligonu v elaboratu za izvajanje del, glede na vrsto in število
NUS ter glede na konkretne razmere.
27. člen
Za vsak poligon, kjer se uničujejo in
razstavljajo NUS, mora biti izdelano navodilo za uporabo poligona, v katerem se
določi zlasti namembnost, pogoje uporabe, načine in zahteve za varovanje
poligona ter skupna teža eksploziva v NUS, ki se sme uničevati hkrati. Navodila
za uporabo poligonov, ki so v pristojnosti uprave, predpiše direktor uprave.
28. člen
Vžigalnik se lahko odstrani iz NUS le v
primeru:
-       
če to opravilo ne predstavlja nevarnosti za
ljudi in premoženje;
-       
če se NUS nahaja na takem mestu, kjer bi
uničenje z eksplozijo povzročilo veliko materialno škodo;
-       
če bi prevoz NUS z vžigalnikom na kraj določen
za uničevanje, predstavljal večjo nevarnost kot odstranitev vžigalnika.
Vodja intervencije oziroma poveljnik enote
za varstvo pred NUS Civilne zaščite odloči s katerih NUS se v primeru posebnih
pogojev določenih v elaboratu za izvajanje del, odstranijo vžigalniki. Pri tem
mora upoštevati dejanske razmere in varnostne ukrepe.
29. člen
Uničevanje oziroma delno ali popolno
razstavljanje NUS na kraju najdbe ali kraju, na katerega je bilo NUS
prestavljeno, se opravi v naslednjih primerih:
-       
če je zagotovljena varnost ljudi in premoženja;
-       
če na območju ni stanovanjskih zgradb,
daljnovodov, prometnic in drugih objektov, ki bi bili zaradi eksplozije lahko
poškodovani oziroma so od kraja uničenja ali razstavljanja oddaljeni v skladu s
predpisi o varnostnih razdaljah;
-       
pri najdbi posebno nevarnih NUS, ki se jim zaradi
prevelike nevarnosti ali drugih tehnoloških problemov ne smejo odstraniti
sprožilni deli na kraju najdbe, njihov prevoz pa bi pomenil večjo nevarnost od
uničenja na kraju najdbe;
-       
v drugih utemeljenih primerih, ko tako odloči
vodja intervencije.
30. člen
Način uničenja, vrsto in količino
eksploziva in sredstev za iniciranje ter druga dela in opravila v zvezi z
uničenjem NUS, določi na podlagi pravil stroke ob upoštevanju vrste, količine
in teže NUS, vodja intervencije oziroma v primeru uničenja na poligonu, vodja
dejavnosti na poligonu.
4. SPLOŠNI IN POSEBNI VARNOSTNI UKREPI
31. člen
Kraj najdbe NUS je treba, če ni izvedena
takojšnja odstranitev NUS, takoj po odkritju ustrezno označiti z vidno oznako,
tablo z ustrezno oznako ali trakom za označevanje, ki opozarja na nevarnost.
Kraj najdbe je treba fizično zavarovati in zagotoviti pogoje, da nepooblaščene
osebe ne bodo imele dostopa do NUS, vse do prihoda pripadnikov enote za varstvo
pred NUS Civilne zaščite.
32. člen
V primeru najdbe NUS v morju določi Uprava
Republike Slovenije za pomorstvo kraj in čas pristanka plovila, ki prevaža ali
vleče za seboj NUS, v dogovoru s poveljnikom enote za varstvo pred NUS Civilne
zaščite, vodjo intervencije ter Policijo.
33. člen
Uničevanje oziroma razstavljanje NUS na kraju
najdbe se lahko začne, če:
1.    
je neposredno ogroženo prebivalstvo o nevarnosti in načrtovanih delih
pravočasno in na primeren način seznanjeno in umaknjeno z ogroženega območja;
2.    
so na varni razdalji od kraja razstavljanja oziroma uničevanja
postavljene table z opozorilom na nevarnost ter zavarovane poti in ceste, ki
vodijo na ogroženo območje;
3.    
so zavarovana materialno-tehnična sredstva in druge dobrine;
4.    
so postavljene umetne ovire, ki preprečujejo dostop ali zmanjšujejo
učinke eksplozije, kadar je to potrebno;
5.    
je o uničenju NUS predhodno obveščen pristojni župan,
6.    
je predhodno obveščena policija, ki po potrebi zavaruje ogroženo
območje;
7.    
so o tem predhodno obveščeni gasilci, ki po potrebi tudi sodelujejo;
8.    
so s tem seznanjeni lastniki oziroma upravljavci infrastrukturnih
objektov na ogroženem območju;
9.    
so izvedeni drugi potrebni varnostni ukrepi po oceni vodje intervencije.
34. člen
Po končanem uničevanju NUS, mora vodja
intervencije podrobno pregledati kraj, kjer je bilo NUS uničeno, in ugotoviti
ali je bilo uničenje popolno.
Kraj uničevanja NUS se po izvedbi
uničevanja ne sme zapustiti, preden se ne ugotovi, da so vsa NUS uničena
oziroma v takšnem stanju, da ne predstavljajo nadaljnje nevarnosti.
5. EVIDENCA NAJDENIH IN UNIČENIH NUS
35. člen
Organizacijske enote uprave, pristojne za
delovanje enot za varstvo pred NUS Civilne zaščite, vodijo evidenco najdenih in
uničenih NUS.
O izvajanju varstva pred NUS organizacijske
enote uprave iz prejšnjega odstavka izdelajo letno poročilo o izvajanju varstva
pred NUS do 15. januarja za preteklo leto.
36. člen
O vsaki intervenciji pripravi vodja
intervencije poročilo o odstranitvi in uničenju NUS na posebnem obrazcu. Vsako
najdeno NUS se mora označiti z evidenčno številko, in zanj praviloma izdelati
foto dokumentacijo.
Na podlagi izpolnjenih obrazcev pristojna
organizacijska enota uprave vodi evidenco o številu ter vrsti NUS, načinu
hranjenja in uničevanju NUS, številu intervencij ter angažiranju oseb, ki so
intervencije izvedle.
Po končanem uničevanju NUS na poligonu
vodja dejavnosti sestavi poročilo o uničenju NUS, ki ga dostavi pristojni
organizacijski enoti uprave, katera vodi evidenco o NUS, ki so bila uničena,
drugi izvod hrani upravitelj poligona.
Direktor uprave predpiše način in vsebino
evidence ter letnih poročil iz prejšnjega in tega člena.
6. FINANCIRANJE VARSTVA PRED NUS
37. člen
Sredstva za izvajanje ukrepov varstva pred
NUS usposabljanje, opremljanje in delovanje regijskih enot za varstvo pred NUS
Civilne zaščite, zagotavlja uprava.
Stroški pregleda delovišč zaradi najdbe in
odstranitve NUS oziroma odstranjevanja NUS na deloviščih, ki ga opravijo
pripadniki enot za varstvo pred NUS Civilne zaščite krijejo investitorji
oziroma naročniki del.
38. člen
Pripadniku enote za varstvo pred NUS
Civilne zaščite pripada za izvajanje varstva pred NUS poleg nadomestil in
povračil, predpisanih za pripadnike Civilne zaščite ali delavce uprave, če gre
za poklicne pripadnike teh enot, tudi nadomestilo za posebne obremenitve pri
izvajanju varstva pred NUS, ki presegajo dolžnosti pripadnikov Civilne zaščite
ali zaposlenih v upravi.
Nadomestilo iz prejšnjega odstavka se
določi na podlagi meril, ki jih predpiše minister za obrambo in obsegajo
zlasti:
-       
preiskovanje terena na različne načine;
-       
odstranjevanje NUS;
-       
razdaljo prevoza NUS;
-       
vrsto NUS (z ali brez vžigalnika, izstreljena,
neizstreljena in podobno);
-       
količino odstranjenih NUS;
-       
posebne nevarnosti (NUS z bojnimi strupi in
podobno).
Nadomestilo po prvem odstavku tega člena se
izplača na podlagi pogodbe, sklenjene s pripadnikom enote za varstvo pred NUS
Civilne zaščite, obračuna pa se na podlagi poročila o opravljeni intervenciji,
predpisanega s tem pravilnikom.

Pravilnik o varstvu pred neeksplodiranimi
ubojnimi sredstvi (Uradni list RS, št. 21/03)
vsebuje naslednjo prehodno in končne določbe:
»7. PREHODNA IN KONČNE DOLOČBE
39. člen
Navodilo, merila in evidence določene s tem
pravilnikom, je treba predpisati v treh mesecih po njegovi uveljavitvi.
Do izteka roka iz prejšnjega odstavka se
uporabljajo navodila, merila in obrazci predpisani na podlagi pravilnika o
varstvu pred NUS (Uradni list RS, št. 14/96 in 35/00).
40. člen
Načrte izvajanja varstva pred NUS iz 2.
člena tega pravilnika, morajo uskladiti s tem pravilnikom organizacijske enote
uprave za Zahodnoštajersko, Gorenjsko, Obalno, Severnoprimorsko, Ljubljansko,
Vzhodnoštajersko, Dolenjsko in Notranjsko regijo v treh mesecih od uveljavitve
tega pravilnika.
41. člen
Z dnem uveljavitve tega pravilnika preneha veljati
pravilnik o varstvu pred neeskplodiranimi ubojnimi sredstvi (Uradni list RS,
št. 14/96 in 35/00).
42. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o varstvu
pred neeksplodiranimi ubojnimi sredstvi (Uradni list RS, št. 7/11) vsebuje naslednjo končno določbo:
»2. člen
Ta pravilnik začne veljati petnajsti dan po
objavi v Uradnem listu Republike Slovenije.«.