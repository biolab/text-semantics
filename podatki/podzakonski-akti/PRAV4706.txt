SPLOŠNA DOLOČILA
1. člen
Ta pravilnik podrobneje ureja določanje stroškov splošnih
knjižnic (dalje: knjižnice), in sicer tako, da opredeljuje stroške knjižnic v
posameznih občinah (krajevne knjižnice) in skupne stroške knjižnic, ki izvajajo
knjižnično dejavnost v več občinah (osrednje knjižnice).
2. člen
Podlaga za določanje skupnih stroškov je predlog programa
dela in finančnega načrta knjižnice za posamezno proračunsko obdobje. Ta je
pripravljen v skladu s pravilnikom o izvajanju knjižnične dejavnosti kot javne
službe za tiste knjižnice, ki izvajajo javno službo v minimalnem obsegu. Pri
ostalih mora biti predlog programa dela in finančnega načrta v skladu z
doseženim obsegom javne službe, ki jo izvaja knjižnica.
3. člen
Vsaka občina soustanoviteljica in/ali pogodbena partnerica
knjižnice prispeva sredstva za pokrivanje skupnih stroškov iz 7. člena tega
pravilnika skladno s prvim odstavkom 53. člena zakona.
4. člen
Deleži občin soustanoviteljic in/ali pogodbenih partneric pri
financiranju dejavnosti knjižnice se določijo v ustanovitvenem aktu in/ali v
pogodbah o izvajanju dejavnosti za daljše obdobje, tako da se deleži
financiranja skupnih stroškov, ki so bili določeni na podlagi tega pravilnika,
spremenijo v ustrezne odstotne deleže glede na celotni finančni načrt
knjižnice.
STROŠKI KRAJEVNE KNJIŽNICE
5. člen
Stroški krajevne knjižnice obsegajo stroške za: 
-    
plače s prispevki in davki za izvedbo postavitve in izposoje gradiva ter
dela z uporabniki (informacijske storitve, prireditve ipd.) in s tem povezane, 
-    
programske stroške (materialni stroški za delo – strokovni priročniki in
pripomočki za delo, računalniški programi, izobraževanje, prevozi ipd.), 
-    
splošne neprogramske stroške (materialne stroške, ki nastanejo pri
obratovanju in vzdrževanju – komunalne storitve, telekomunikacijske povezave,
čiščenje in vzdrževanje, zavarovanja ipd.) ter 
-    
stroške nakupa prostorov in opreme.
6. člen
Stroški bibliobusa in premičnih zbirk obsegajo stroške za: 
-    
plače s prispevki in davki za vožnjo bibliobusa, izvedbo postavitve in
izposoje gradiva ter dela z uporabniki (informacijske storitve, prireditve
ipd.) in s tem povezane, 
-    
programske stroške (materialni stroški za delo – strokovni priročniki in
pripomočki za delo, računalniški programi, izobraževanje, prevozi ipd.) ter 
-    
splošne neprogramske stroške (materialne stroške, ki nastanejo pri
obratovanju in vzdrževanju – gorivo, servisiranje, registracija, zavarovanje,
telekomunikacijske povezave, čiščenje in vzdrževanje, najemnine idr.). 
Obseg stroškov bibliobusa in premičnih zbirk se določi v
skladu s številom prebivalcev tistih občin v mreži knjižnice, kjer bibliobus
ali premična zbirka obratuje. 
Če bibliobus obratuje tudi na območjih občin izven mreže
knjižnice, določi direktor knjižnice stroške njegovega delovanja v teh občinah
na podlagi deleža obratovalnega časa bibliobusa v posamezni občini, in sicer
glede na letni obseg postankov bibliobusa ter obseg izposojenega gradiva.
SKUPNI STROŠKI
7. člen
V okviru vseh stroškov osrednje knjižnice obsegajo skupni
stroški tiste stroške, ki nastanejo pri izvajanju skupnih dejavnosti za celotno
mrežo knjižnice. 
Skupni stroški obsegajo: 
-    
stroške za plače strokovnih delavcev za izvajanje dejavnosti: 
-    
izbor, nabavo in odpis gradiva, 
-    
obdelavo gradiva, 
-    
delovanje referenčne zbirke, 
-    
delovanje domoznanske zbirke, 
-    
stroške za plače vodstvenih, administrativnih in tehničnih delavcev za
izvajanje dejavnosti: 
-    
vodenje knjižnice, 
-    
računovodsko delo, 
-    
tajniško oziroma administratvno delo, 
-    
oprema in distribucija gradiva, 
-    
vzdrževanje računalniške in programske opreme (če se zagotavlja iz
osrednje knjižnice za celotno mrežo), 
-    
vzdrževanje prostorov in opreme (če se zagotavlja iz osrednje knjižnice
za celotno mrežo), 
-    
programske stroške osrednje knjižnice za izvajanje dejavnosti iz prve in
druge alinee (strokovni priročniki in pripomočki za delo, folije, etikete,
mape, škatle, vezava, zaščitne nitke, tisk izkaznic in publikacij, obrazci,
poštnine, informativne publikacije knjižnice, avtorske pravice, amortizacija
opreme, izobraževanje, bančne storitve ipd.), 
-    
splošne neprogramske stroške osrednje knjižnice za del prostora osrednje
knjižnice, kjer se izvajajo skupne dejavnosti (komunalne storitve,
telekomunikacijske povezave, zavarovanja, čiščenje in vzdrževanje ipd.). 
Pri stroških vzdrževanja prostora osrednje knjižnice se
štejejo kot skupni stroški samo stroški tistega dela prostora, kjer se izvajajo
skupne dejavnosti. 
Število delavcev, ki opravljajo skupne dejavnosti za mrežo
knjižnice na lokaciji osrednje knjižnice, in obseg prostora v m2,
kjer se izvajajo skupne dejavnosti, določi direktor knjižnice.
8. člen
Sredstva za nakup knjižničnega gradiva prispevajo občine v
skladu z drugim odstavkom 53. člena zakona. Nakup gradiva se izvaja za celotno
mrežo knjižnice v osrednji knjižnici. Direktor odloči, katero gradivo se v
skladu s potrebami uporabnikov namesti v osrednji in krajevnih knjižnicah,
bibliobusu in premičnih zbirkah.
9. člen
Kadar v knjižnici nastanejo nenačrtovani nujni stroški, ki
niso bili zajeti v program dela in finančni načrt za tekoče proračunsko
obdobje, o tem, ali so to stroški posamezne krajevne knjižnice v mreži ali
skupni stroški, odloči direktor ob analogni uporabi določb tega pravilnika.
PREHODNA DOLOČBA
10. člen
Do sprejema pravilnika o izvajanju knjižnične dejavnosti kot
javne službe se za pripravo programa dela in finančnega načrta knjižnice
smiselno uporabljajo določila normativov in standardov za splošne knjižnice
(Poročevalec Kulturne skupnosti Slovenije, št. 28/87).
KONČNA DOLOČBA
11. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 612-6/2003-3
Ljubljana, dne 19. februarja 2003.
Ministrica za kulturo 
Andreja Rihter l. r.
 