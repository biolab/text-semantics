1. člen
(Splošne določbe)
(1) Sklep določa obseg, način in roke poročanja bank in
hranilnic (v nadaljevanju bank) o efektivnih obrestnih merah, ki jih
uporabljajo za potrošniške kredite po ZPotK-2.
(2) Določbe tega sklepa se uporabljajo tudi za
podružnice bank držav članic.
(3) Za potrebe tega sklepa se uporablja definicija in
način izračuna efektivne obrestne mere iz ZPotK-2.
(4) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(Opredelitev pojmov)
Pojmi, uporabljeni v tem sklepu, imajo enak pomen kot v
določbah ZPotK-2 oziroma Zakonu o bančništvu (Uradni list RS, št. 25/15,
44/16 – ZRPPB, 77/16 – ZCKR in 41/17).
3. člen
(Ročnosti in zneski potrošniških kreditov)
(1) Banka poroča o povprečnih efektivnih obrestnih merah
za naslednje ročnosti in zneske potrošniških kreditov:
-       
ročnost do vključno 6 mesecev ter znesek do vključno 1.000 eurov (I.
razred),
-       
ročnost nad 6 mesecev in do vključno 12 mesecev ter znesek nad 1.000
eurov in do vključno 2.000 eurov (II. razred),
-       
ročnost nad 12 mesecev in do vključno 36 mesecev ter znesek nad 2.000
eurov in do vključno 4.000 eurov (III. razred),
-       
ročnost nad 36 mesecev in do vključno 10 let ter znesek nad 4.000 eurov
in do vključno 20.000 eurov (IV. razred).
(2) Za namen poročanja iz prvega odstavka tega člena
banka upošteva dogovorjene efektivne obrestne mere iz sklenjenih kreditnih
pogodb.
(3) Potrošniški kredit, ki se ne uvršča v nobeno od
kombinacij ročnosti in zneska iz prvega odstavka tega člena, se v skladu s
četrtim odstavkom 26. člena ZPotK-2 razvrsti v tisti razred, v katerem
njegova ročnost in znesek ne presežeta zgornje meje za ta razred.
4. člen
(Obseg potrošniških kreditov)
(1) Banka za namen poročanja povprečnih efektivnih
obrestnih mer iz prvega odstavka 3. člena tega sklepa upošteva potrošniške
kredite, vključno s potrošniškimi krediti za nepremičnino.
(2) Ne glede na prvi odstavek tega člena banka med
potrošniškimi krediti ne upošteva kreditnih pogodb iz 4., 6. in 12. točke
2. člena ZPotK-2.
5. člen
(Način izračuna povprečnih efektivnih obrestnih mer bank)
(1) Banka pri izračunu povprečnih efektivnih obrestnih
mer iz prvega odstavka 3. člena tega sklepa upošteva kreditne pogodbe,
sklenjene v obdobju preteklih 6 mesecev, in sicer za obdobje od
1. januarja do 30. junija in od 1. julija do 31. decembra.
(2) Pri izračunu povprečnih efektivnih obrestnih po
posameznih razredih banka uporabi navadno aritmetično sredino.
6. člen
(Roki in način poročanja)
(1) Banka poroča o povprečnih efektivnih obrestnih merah
po razredih iz 3. člena tega sklepa dvakrat letno, in sicer najkasneje do
15. dne v mesecu, ki sledi zaključku obdobja iz prvega odstavka 5. člena
tega sklepa.
(2) Banka poroča o povprečnih efektivnih obrestnih merah
potrošniških kreditov na obrazcu EOM-PotK, katerega oblika in način
posredovanja sta natančneje opredeljena s tehničnim navodilom, objavljenim na
spletni strani Banke Slovenije (področje Poročanje BS).
7. člen
(Prenehanje uporabe sklepa)
Z dnem uveljavitve tega sklepa se preneha uporabljati Sklep o
poročanju efektivnih obrestnih mer bank in hranilnic v skladu z Zakonom o
potrošniških kreditih (Uradni list RS, št. 9/17).
8. člen
(Uveljavitev sklepa)
Ta sklep začne veljati naslednji dan po objavi v Uradnem
listu Republike Slovenije.
Ljubljana, dne
29. avgusta 2017
Boštjan Jazbec l.r.
Predsednik
Sveta Banke Slovenije