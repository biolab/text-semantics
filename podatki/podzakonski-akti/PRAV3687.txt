1. člen
Ta pravilnik določa podrobnejšo vsebino
tehnične dokumentacije, ki jo izdelajo in vzdržujejo dobavitelji izdelkov iz
plemenitih kovin pri samostojnem zagotavljanju skladnosti izdelkov s predpisi. 
Dobavitelj je dolžan sistem zagotavljanja
skladnosti izdelkov s predpisi opisati in vzdrževati z vodenjem tehnične
dokumentacije, ki vsebuje naslednja poglavja: 
1.     
Proizvodni proces, 
2.     
Vhodna in izhodna kontrola proizvodnega procesa – preskušanje izdelkov, 
3.     
Označevanje izdelkov, 
4.     
Korektivni in preventivni ukrepi, 
5.     
Vodenje dokumentacije in hranjenje zapisov, 
6.     
Poročila,
7.     
Posodabljanje.
2. člen
V poglavju Proizvodni proces je dobavitelj
dolžan navesti vse vrste zlitin in njihove čistine ter opise postopkov za
pripravo zlitin, ki jih v svojem proizvodnem procesu izdeluje oziroma dobavlja
pri drugih dobaviteljih. V proizvodnem procesu so za to tehnično dokumentacijo
pomembni le tisti postopki v proizvodnji, ki vplivajo na čistino končnega
izdelka.
3. člen
V poglavju Vhodna in izhodna kontrola
proizvodnega procesa – preskušanje izdelkov je dobavitelj dolžan navesti vrsto
vhodnih surovin, ki jih uporablja v svojem proizvodnem procesu za izdelavo
posameznih zlitin in končnih izdelkov (npr. čiste plemenite kovine, zlitine
določenih čistin, surovci, polizdelki, posamezni deli izdelkov itd.), ter
dobavitelje, pri katerih dobavlja vhodne surovine. Dolžan je navesti tudi, ali
omenjene vhodne surovine dobavlja pri dobaviteljih s certificiranim sistemom
kakovosti ali pri dobaviteljih brez certificiranega sistema kakovosti. 
Ustreznost kakovosti končnih izdelkov
oziroma po potrebi vhodnih surovin se ugotavlja z ustreznimi standardnimi
metodami odbiranja ter
analizo vzorcev s preliminarnimi preskusi in standardnimi kvantitativnimi
kemijskimi metodami. Laboratorij, ki preskuša izdelke iz plemenitih kovin, mora
delovati skladno s standardom, ki določa splošne kriterije za delovanje
preskusnih laboratorijev. 
Dobavitelj je dolžan navesti laboratorij,
ki zanj preskuša izdelke iz plemenitih kovin. 
Izdelke iz plemenitih kovin lahko
preskušajo le laboratoriji, ki delujejo skladno z drugim odstavkom tega člena
in katerih usposobljenost je preskusil in odobril Urad
Republike Slovenije za meroslovje (v nadaljnjem besedilu: urad).
4. člen
V poglavju Označevanje izdelkov dobavitelj
navede vrste vseh oznak, s katerimi bo označeval izdelke, način hranjenja in rokovanja z znakom »S«, ter način označevanja izdelkov oziroma navede, da bo za izdelke iz
6. člena zakona o izdelkih iz plemenitih kovin izdajal potrdila o skladnosti.
Priložiti mora tudi slikovne podobe oznak dobavitelja, s katerimi bodo izdelki
označeni. 
Sestavni del poglavja Označevanje izdelkov
je tudi zapis o hrambi odtisa znaka »S« na medeninasti oziroma drugi evidenčni
odtisni plošči, na uradu.
Znak “S” je dobavitelj dolžan odtisniti na
enako mesto na izdelku, kot je predpisano za odtis oznake skladnosti.
5. člen
V poglavju Korektivni in preventivni ukrepi
dobavitelj navede korektivne in preventivne ukrepe, ki jih izvaja za odpravo
neskladnosti izdelkov s predpisi glede čistine in njihovih oznak. Prav tako
navede tudi ukrepe, ki so potrebni za odpravo vzrokov neskladnosti.
6. člen
V poglavju Vodenje dokumentacije in
hranjenje zapisov je dobavitelj dolžan voditi in hraniti dokumentacijo za
vsakokratno proizvodnjo izdelkov iz enkratnega taljenja, ki naj vsebuje: 
-       
opis proizvodnega procesa določene zlitine, 
-       
navedbo uporabljene vhodne surovine (količina, vrsta) ter njenih
dobaviteljev, 
-       
certifikate o čistini vhodnih surovin, ki jih izdajo dobavitelji s
certificiranim sistemom kakovosti, 
-       
navedbo skupnega števila kosov in skupne mase po vrstah narejenih
izdelkov, 
-       
navedbo števila in vrste preskušenih izdelkov in po potrebi navedbo
vhodnih surovin in vrste standardne analizne metode ter poročila z rezultati
analiz, 
-       
navedbo števila in mase ter vrste izdelkov, pri katerih je bila
ugotovljena neskladnost, 
-       
navedbo korektivnih ukrepov za odpravo neskladnosti, 
-       
navedbo skupne količine (kosi, masa, vrsta) označenih izdelkov ter
izdana potrdila o skladnosti.
7. člen
O količini (kosi, skupna masa) izdelkov, ki
jih je v trimesečnem obdobju preskusil, označil ter dal v promet, dobavitelj
vsake tri mesece obvesti urad z vnosom v bazo MIRS info ali z oddajo obrazca
»Poročilo o preskušenih in označenih izdelkih« iz Priloge 1, ki je sestavni del
tega pravilnika.
Dobavitelj mora urad obvestiti tudi o
številu izdanih potrdil o skladnosti ter o količini izdelkov, za katere je v navedenem
obdobju izdal potrdilo o skladnosti.
V poglavju Poročila dobavitelj hrani
obvestila oziroma poročila trimesečnih obdobij iz prvega odstavka tega člena.
V primeru prenehanja samostojnega
zagotavljanja skladnosti izdelkov s predpisi mora dobavitelj v poglavje
Poročila vložiti popis števila in mase vseh neprodanih izdelkov, ki jih je že
označil z znakom »S«, vključno s potrdilom o predložitvi navedenih izdelkov v
dodatno brezplačno potrditev skladnosti uradu.
7.a člen
Tehnična dokumentacija mora vsebovati zapis
o izvajanju rednih letnih pregledov tehnične dokumentacije s strani dobavitelja
ter rezultate teh pregledov.
V primeru, ko dobavitelj spreminja tehnično
dokumentacijo, mora le-ta vsebovati tudi obvestilo uradu o teh spremembah.
8. člen
Dobavitelj je dolžan zapise v tehnični
dokumentaciji hraniti 5 let.

Priloga
1: Poročilo o preskušenih in označenih izdelkih

Pravilnik o podrobnejši vsebini tehnične
dokumentacije, ki jo izdelajo in vzdržujejo dobavitelji izdelkov iz plemenitih
kovin pri samostojnem zagotavljanju skladnosti izdelkov s predpisi (Uradni list
RS, št. 113/00) vsebuje naslednjo končno določbo:
»9. člen
Ta pravilnik začne veljati petnajsti dan po
objavi v Uradnem listu RS.«.

Pravilnik
o spremembah in dopolnitvah Pravilnika o podrobnejši vsebini tehnične
dokumentacije, ki jo izdelajo in vzdržujejo dobavitelji izdelkov iz plemenitih
kovin pri samostojnem zagotavljanju skladnosti izdelkov s predpisi (Uradni list
RS, št. 44/22)
vsebuje naslednjo prehodno in končno določbo:
»PREHODNA IN KONČNA DOLOČBA
6. člen
Dobavitelji obstoječo tehnično
dokumentacijo uskladijo s spremenjenim 1., 4. in 7. členom
ter novim 7.a členom pravilnika v enem letu od uveljavitve tega pravilnika.
7. člen
Ta pravilnik začne veljati petnajsti dan po
objavi v Uradnem listu Republike Slovenije.«.