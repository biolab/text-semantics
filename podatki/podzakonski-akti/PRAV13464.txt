I. SPLOŠNA DOLOČBA
1. člen
(vsebina)
Ta pravilnik določa podrobnejši opis pravnih poslov in
podatkov za potrebe vodenja evidence trga nepremičnin, način pošiljanja
podatkov v evidenco trga nepremičnin ter način vodenja in vzdrževanja evidence
trga nepremičnin.
II. PRAVNI POSLI EVIDENCE TRGA NEPREMIČNIN
2. člen
(podrobnejša opredelitev kupoprodajnih pravnih poslov, ki se
vodijo v evidenci trga nepremičnin)
(1) V evidenci trga nepremičnin se kot vrsta
kupoprodajnega pravnega posla z nepremičnino vodijo:
-       
prodaja na prostem trgu,
-       
prodaja v izvršilnem ali stečajnem postopku,
-       
prodaja povezanemu kupcu,
-       
finančni najem (lizing) in
-       
razlastitve.
(2) Prodaja na prostem trgu je prostovoljna prodaja
nepremičnine nepovezanemu in neodvisnemu kupcu ter prodaja na prostovoljni
javni dražbi ali druga oblika prostovoljne javne prodaje.
(3) Prodaja v izvršilnem ali stečajnem postopku je
prodaja nepremičnine stečajnega ali drugega dolžnika na javni dražbi ali druga
oblika prodaje v izvršilnem postopku, stečajnem postopku ali prisilni
poravnavi.
(4) Prodaja povezanemu kupcu je prodaja nepremičnine
družinskemu članu ali katerikoli drugi osebi, ki jo nadzira ali običajno
nadzira prodajalec. Za družinskega člana se šteje zakonec prodajalca, prednik
ali potomec prodajalca ali njegovega zakonca, zakonec prednika ali potomca
prodajalca ali njegovega zakonca, bratje in sestre oziroma polbratje in
polsestre ter posvojenci in posvojitelji. Za zakonca se šteje oseba, ki živi s
prodajalcem v zakonski skupnosti ter oseba, s katero prodajalec živi v dalj
časa trajajoči življenjski skupnosti, ki ima po zakonu enake pravne posledice
kot zakonska zveza. Šteje se, da prodajalec nadzira drugo osebo, kadar ima
lastniški delež ali pravico do lastniškega deleža v višini najmanj 25št. v
obliki vrednosti vseh deležev ali v obliki glasovalne pravice na podlagi lastniških
deležev v konkretni osebi. Za namene določitve nadzora se šteje, da ima
prodajalec v lasti vse lastniške deleže, ki jih ima neposredno ali posredno v
lasti katerakoli oseba, ki je s prodajalcem povezana.
(5) Finančni najem (lizing) je sklenitev pogodbe o
finančnem najemu nepremičnine, pri katerem pride do prenosa lastninske pravice
po najemnikovem plačilu zadnjega obroka.
(6) Razlastitev je odvzem lastninske pravice na
nepremičnini v javno korist proti odškodnini ali nadomestilu v naravi oziroma
na podlagi prodajne pogodbe, ki je bila sklenjena namesto razlastitve.
3. člen
(podrobnejša opredelitev najemnih pravnih poslov, ki se
vodijo v evidenci trga nepremičnin)
(1) V evidenci trga nepremičnin se kot vrsta odplačnega
najemnega pravnega posla za stavbe in dele stavb vodijo:
-       
oddajanje v najem na prostem trgu,
-       
oddajanje v najem povezanemu najemojemalcu,
-       
oddajanje stanovanjskih stavb in delov stavb v najem za najemnino,
določeno na podlagi zakona,
-       
oddajanje denacionaliziranih stanovanjskih stavb in delov stavb v najem
na podlagi upravne ali sodne odločbe in
-       
drugo odplačno oddajanje v najem.
(2) Oddajanje v najem na prostem trgu je prostovoljno
oddajanje stavb ali delov stavb nepovezanemu in neodvisnemu najemojemalcu.
(3) Oddajanje v najem povezanemu najemojemalcu je oddaja
stavbe ali dela stavbe družinskemu članu ali katerikoli drugi osebi, ki jo
nadzira ali običajno nadzira najemodajalec, pri čemer se za opredelitev
družinskega člana ali osebe, ki jo nadzira ali običajno nadzira najemodajalec,
smiselno uporablja opredelitev iz četrtega odstavka prejšnjega člena.
(4) Oddajanje stanovanjskih stavb in delov stavb v najem
za najemnino, določeno na podlagi zakona, je oddajanje stanovanj, ki jih
oddajajo državni organi, samoupravne lokalne skupnosti ter državni in občinski
skladi za najemnino, ki je določena v skladu s predpisi, ki urejajo stanovanja.
(5) Oddajanje denacionaliziranih stanovanjskih stavb in
delov stavb v najem na podlagi upravne ali sodne odločbe je oddaja
denacionaliziranih stanovanj ali stanovanjskih stavb imetnikom stanovanjske
pravice.
(6) Drugo odplačno oddajanje v najem je oddajanje stavb
in delov stavb proti plačilu, ki ga ni mogoče uvrstiti med vrste najemnih
pravnih poslov iz drugega do petega odstavka tega člena.
III. PODROBNEJŠI PODATKI EVIDENCE TRGA NEPREMIČNIN
4. člen
(podrobnejši podatki o pravnih poslih)
(1) O kupoprodajnem ali najemnem pravnem poslu se v
evidenci trga nepremičnin vodijo splošni podatki o pravnem poslu, podatki o
parcelah, stavbah in delih stavb, ki so predmet pravnega posla, po stanju na
dan sklenitve pravnega posla, ter podatek o izpolnjevanju pogojev za tržno ceno
ali tržno najemnino za namene množičnega vrednotenja.
(2) Opisi podatkov iz 5., 6. in 7. člena tega pravilnika
ter šifranti nekaterih podatkov iz 5., 6. in 7. člena tega pravilnika so
določeni v Prilogi 1, ki je priloga in sestavni del tega pravilnika.
5. člen
(podrobnejši podatki o kupoprodajnih pravnih poslih)
(1) Podatki o kupoprodajnem pravnem poslu so:
1.     
splošni podatki o kupoprodajnem pravnem poslu:
- 
vrsta kupoprodajnega posla po šifri iz Priloge 1 tega pravilnika,
- 
datum sklenitve pogodbe,
- 
osebno ime, naslov in EMŠO ali ime oziroma firma, sedež in matična
številka prodajalca, lizingodajalca ali razlastitvenega zavezanca,
- 
osebno ime, naslov in EMŠO ali ime oziroma firma, sedež in matična
številka kupca, lizingojemalca ali razlastitvenega upravičenca,
- 
pravno-organizacijska oblika pogodbenih strank po šifri iz Priloge 1
tega pravilnika,
- 
državljanstvo ali država sedeža pogodbenih strank,
- 
pogodbena cena ali odškodnina in
- 
podatek o davku na dodano vrednost, če je bil ta pri pravnem poslu
obračunan.
2.     
podatki o parcelah, ki so predmet kupoprodajnega pravnega posla:
- 
šifra in ime katastrske občine,
- 
parcelna številka,
- 
vrsta zemljišča po šifri iz Priloge 1 tega pravilnika,
- 
prodani delež parcele in
- 
vrsta in starost trajnega nasada po šifri iz Priloge 1 tega pravilnika.
3.     
podatki o stavbah in delih stavb, ki so predmet kupoprodajnega pravnega
posla:
- 
šifra in ime katastrske občine,
- 
številka stavbe,
- 
številka dela stavbe,
- 
vrsta dela stavbe po šifri iz Priloge 1 tega pravilnika,
- 
prodani delež dela stavbe,
- 
gradbena faza za nedokončane stavbe po šifri iz Priloge 1 tega
pravilnika,
- 
leto izgradnje stavbe in
- 
prodana površina.
(2) Če ob sklenitvi kupoprodajnega pravnega posla v
katastru stavb še ni določena številka stavbe, ki je predmet pravnega posla, se
v evidenci trga nepremičnin o predmetu kupoprodajnega pravnega posla vodi
podatek o številki parcele, na kateri stavba stoji.
(3) Če je bil davek na dodano vrednost obračunan po
različnih davčnih stopnjah, se pogodbena cena in podatek o davku na dodano
vrednost evidentirata za vsako posamezno parcelo, stavbo oziroma del stavbe, ki
je predmet pravnega posla.
(4) Če je predmet kupoprodajnega pravnega posla stavba
ali del stavbe pred prvo vselitvijo oziroma uporabo ali preden potečeta dve
leti od začetka prve uporabe oziroma vselitve, se kot podatek o stavbah in
delih stavb, ki so predmet kupoprodajnega posla, vodi tudi podatek o
novogradnji.
6. člen
(podrobnejši podatki o najemnih pravnih poslih)
(1) Podatki o najemnem pravnem poslu so:
1.     
splošni podatki o najemnem pravnem poslu:
- 
vrsta najemnega posla po šifri iz Priloge 1 tega pravilnika,
- 
datum sklenitve pogodbe,
- 
datum začetka najema,
- 
datum prenehanja najema,
- 
osebno ime, naslov in EMŠO ali ime oziroma firma, sedež in matična
številka najemodajalca,
- 
osebno ime in EMŠO ali ime oziroma firma, sedež in matična številka
najemojemalca,
- 
pravno-organizacijska oblika pogodbenih strank po šifri iz Priloge 1
tega pravilnika,
- 
državljanstvo ali država sedeža pogodbenih strank,
- 
pogodbena najemnina,
- 
podatek o davku na dodano vrednost, če je bil ta pri pravnem poslu
obračunan,
- 
podatek o vključenosti obratovalnih stroškov v najemnino in
- 
datum predčasne prekinitve najema.
2.     
podatki o stavbah in delih stavb, ki so predmet najemnega pravnega
posla:
- 
šifra in ime katastrske občine,
- 
številka stavbe,
- 
številka dela stavbe,
- 
vrsta oddanih prostorov po šifri iz Priloge 1 tega pravilnika,
- 
površina oddanih prostorov in
- 
podatek o opremljenosti oddanih prostorov.
(2) Če je predmet najemnega pravnega posla trgovski,
storitveni ali gostinski lokal, pisarniški prostor, prostor za poslovanje s
strankami ali prostor za zdravstveno dejavnost, se kot podatek o stavbah in
delih stavb, ki so predmet najemnega pravnega posla, vodi tudi podatek o
mikrolokaciji oddanih prostorov po šifri iz Priloge 1 tega pravilnika.
(3) Če je predmet najemnega pravnega posla gostinski
lokal, so podatki o stavbah in delih stavb, ki so predmet najemnega pravnega
posla, tudi:
-       
podatek o gostinskem vrtu,
-       
podatek o površini gostinskega vrta in
-       
podatek o vključenosti gostinskega vrta v najemnino.
7. člen
(podatek o izpolnjevanju pogojev za tržno ceno ali tržno
najemnino za namene množičnega vrednotenja)
(1) Organ vrednotenja podatek o izpolnjevanju zakonskih
pogojev za tržno ceno ali tržno najemnino označi za:
1.     
kupoprodajne pravne posle iz drugega odstavka 2. člena tega
pravilnika in
2.     
najemne pravne posle iz drugega odstavka 3. člena tega pravilnika, pri
katerih je predmet oddajanja v najem:
- 
poslovni prostor, namenjen poslovanju fizičnih, pravnih oseb in javne
uprave, in podobne enote;
- 
trgovski deli stavbe, gostinski obrati, deli stavb za opravljanje storitvenih
dejavnosti in podobne enote.
- 
bivalni prostori, namenjeni za začasno bivanje ljudi (hoteli,
zdravilišča in podobne enote).
(2) Pravni posli iz prejšnjega odstavka se označijo z:
-       
neopredeljen,
-       
tržen ali
-       
drug.
(3) Neopredeljen pravni posel je pravni posel, pri
katerem ni mogoče nedvoumno določiti glavnega predmeta prodaje ali najema ter
posledično nosilca cene ali najemnine.
(4) Tržni pravni posel je pravni posel, za katerega je
ugotovljeno, da izpolnjuje zakonske pogoje za tržno ceno ali tržno najemnino.
Posebej se označijo tisti kupoprodajni pravni posli, pri katerih je bilo ob
preverjanju ugotovljeno, da sporočeni podatki o nepremičninah, ki so bile
predmet prodaje, ne ustrezajo podatkom o nepremičninah, ki se vodijo na podlagi
predpisov o evidentiranju nepremičnin.
(5) Drug pravni posel je pravni posel, za katerega ob
preverjanju ni bilo ugotovljeno, da izpolnjuje pogoje za tržno ceno ali tržno
najemnino.
(6) Organ vrednotenja podatke iz tretjega odstavka tega
člena označi najkasneje do začetka posvetovanja s strokovno javnostjo glede
osnutkov modelov vrednotenja, pri določanju katerih se uporabijo podatki o
pravnih poslih.
8. člen
(podatki o poročevalcih v evidenco trga nepremičnin)
Podatki o osebnem imenu, naslovu elektronske pošte in
telefonski številki osebe, ki za pravno osebo ali fizično osebo, ki opravlja
dejavnost, ki je zavezana za poročanje v evidenco trga nepremičnin, sporoči
podatke v evidenco trga nepremičnin, se vodijo ločeno od podatkov o pravnih
poslih kot podatki o poročevalcu v evidenco trga nepremičnin.
IV. PODROBNEJŠI NAČIN SPOROČANJA PODATKOV V EVIDENCO TRGA
NEPREMIČNIN
9. člen
(način sporočanja podatkov o kupoprodajnih pravnih poslih)
(1) Finančna uprava Republike Slovenije sporoči podatke
o sklenjenih kupoprodajnih pravnih poslih iz 5. člena tega pravilnika v
predpisanem izmenjevalnem formatu prek spletnega servisa.
(2) Osebe, zavezane za poročanje v evidenco trga
nepremičnin, razen Finančne uprave Republike Slovenije, sporočijo podatke o
sklenjenih kupoprodajnih pravnih poslih iz 5. člena tega pravilnika z
neposrednim vnosom v elektronski obrazec ali v predpisanem izmenjevalnem
formatu z uporabo spletne aplikacije za vnos podatkov v evidenco trga
nepremičnin.
10. člen
(način sporočanja podatkov o najemnih pravnih poslih)
(1) Finančna uprava Republike Slovenije pošlje podatke o
sklenjenih najemnih pravnih poslih iz prvega odstavka 6. člena tega
pravilnika v predpisanem izmenjevalnem formatu.
(2) Osebe, zavezane za poročanje v evidenco trga
nepremičnin, razen Finančne uprave Republike Slovenije, sporočijo podatke o
sklenjenih najemnih pravnih poslih iz 6. člena tega pravilnika z neposrednim
vnosom v elektronski obrazec ali v predpisanem izmenjevalnem formatu z uporabo
spletne aplikacije za vnos podatkov v evidenco trga nepremičnin.
11. člen
(spletna aplikacija)
(1) Spletno aplikacijo iz drugega odstavka 9. člena in
drugega odstavka 10. člena tega pravilnika zagotavlja Geodetska uprava
Republike Slovenije in na svojih spletnih straneh objavi predpisan izmenjevalni
format.
(2) Osebe, zavezane za poročanje v evidenco trga
nepremičnin, se za uporabo spletne aplikacije registrirajo na podlagi
veljavnega sredstva elektronske identifikacije v skladu s predpisi, ki urejajo
področje elektronske identifikacije.
(3) Podatke o poročevalcih v evidenco trga nepremičnin
vnesejo osebe, zavezane za poročanje v evidenco trga nepremičnin, v podatke o
uporabniku ob registraciji za uporabo spletne aplikacije in ob vsaki spremembi
podatkov o poročevalcih.
IV. NAČIN VODENJA IN VZDRŽEVANJA EVIDENCE TRGA NEPREMIČNIN
12. člen
(vodenje in vzdrževanje evidence trga nepremičnin)
Evidenca trga nepremičnin se vodi in vzdržuje kot
računalniška baza podatkov o sklenjenih kupoprodajnih in najemnih pravnih
poslih.
13. člen
(zagotavljanje javnosti podatkov iz evidence trga
nepremičnin)
(1) Geodetska uprava Republike Slovenije zagotavlja
javni dostop do podatkov evidence trga nepremičnin z možnostjo brezplačnega
prenosa podatkov prek spletne strani za izdajanje geodetskih podatkov in
spletnega servisa za izdajanje podatkov evidence trga nepremičnin.
(2) Poleg podatkov, ki se vodijo v evidenci trga
nepremičnin, se za nepremičnine, ki so bile predmet posameznega kupoprodajnega
ali najemnega pravnega posla, informativno izkazujejo tudi podatki o
nepremičninah, ki so bili v evidencah o nepremičninah, ki se vodijo na podlagi
predpisov o evidentiranju nepremičnin, evidentirani na dan evidentiranja
pravnega posla v evidenci trga nepremičnin.
V. PREHODNI IN KONČNA DOLOČBA
14. člen
(sporočanje podatkov o najemnih pravnih poslih do
uveljavitve tega pravilnika)
(1) Najemojemalci, ki se v skladu s predpisi, ki urejajo
davčni postopek, štejejo kot plačniki davka v obračunu davčnega odtegljaja
dohodnine od dohodka iz oddajanja premoženja v najem, sporočijo podatke o
najemnih pravnih poslih, ki so jih sklenili s fizičnimi osebami v času od
1. januarja 2018 do uveljavitve tega pravilnika, na način iz tega
pravilnika do 15. dne v mesecu, ki sledi mesecu, v katerem je uveljavljen ta
pravilnik.
(2) Finančna uprava Republike Slovenije na način iz tega
pravilnika v letu 2019 posreduje podatke o najemnih pravnih poslih za obdobje
od 1. januarja 2018 dalje.
15. člen
(zagotovitev tehničnih pogojev za prvo označitev tržnih
pravnih poslov za namene množičnega vrednotenja)
Tehnične pogoje za prvo označitev kupoprodajnih in najemnih pravnih
poslov, ki izpolnjujejo pogoje za tržno ceno ali tržno najemnino za namene
množičnega vrednotenja, v evidenci trga nepremičnin zagotovi organ vrednotenja
najkasneje do izvedbe prvega poskusnega izračuna posplošene vrednosti po
uveljavitvi tega pravilnika.
16. člen
(začetek veljavnosti)
Ta pravilnik začne veljati trideseti dan po objavi v Uradnem listu
Republike Slovenije, 13. člen tega pravilnika pa se začne uporabljati tri
mesece po uveljavitvi.
Št. 007-196/2018
Ljubljana, dne 16. maja 2018
EVA 2018-2550-0058
Irena Majcen l.r.
Ministrica
za okolje in prostor
Soglašam!
mag. Mateja Vraničar Erman
l.r.
Ministrica
za finance

Priloga: Opisi
podrobnejših podatkov, ki se vodijo v evidenci trga nepremičnin in osnovni
šifranti evidence trga nepremičnin