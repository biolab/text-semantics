I. SPLOŠNE DOLOČBE
1. člen
(vsebina)
Notar overi knjigo sklepov družbe z enim
družbenikom (v nadaljnjem besedilu: družba) na podlagi prvega odstavka
526. člena Zakona o gospodarskih družbah (Uradni list RS, št. 42/06 in
60/06 – popr.; v nadaljnjem besedilu: zakon).
2. člen
(zahteva za overitev)
Notar opravi overitev na zahtevo stranke,
ki je edini družbenik, poslovodja ali prokurist družbe, lahko pa tudi pooblaščenec
teh oseb, ki se izkaže s pooblastilom, na katerem je podpis edinega družbenika
oziroma poslovodje ali prokurista notarsko overjen (v nadaljnjem besedilu: stranka).
3. člen
(overitev pred vpisom družbe v register)
Zahteva stranke za overitev knjige sklepov
mora biti na podlagi prvega odstavka 526. člena zakona podana pred vpisom
družbe v register.
4. člen
(obliki knjige sklepov)
Knjiga sklepov se lahko vodi v fizični ali
elektronski obliki.
II. KNJIGA SKLEPOV V FIZIČNI OBLIKI
5. člen
(knjiga sklepov v fizični obliki)
Obrazec knjige sklepov v fizični obliki
založi Notarska zbornica Slovenije. Format knjige sklepov je A4. Sestavljena je
iz najmanj petdesetih listov na katerih je znak Notarske zbornice Slovenije. Strani
so označene z zaporednimi številkami. Listi knjige sklepov so prešiti z vrvico,
oba konca vrvice pa sta pritrjena in zavarovana z nalepko, ki je določena v
pravilniku o standardih notarskih listin.
III. KNJIGA SKLEPOV V ELEKTRONSKI OBLIKI
6. člen
(knjiga sklepov v elektronski obliki)
V sodelovanju z Ministrstvom za javno
upravo – Urad za informatiko in e-upravo (v nadaljevanju: urad) Notarska
zbornica Slovenije vzpostavi posebno dokumentno bazo za vodenje knjig sklepov v
elektronski obliki.
Dokumentna baza iz prejšnjega odstavka mora
biti organizirana tako, da je mogoč vnos sklepov za vsako družbo iz prvega
člena tega pravilnika posebej. V tako oblikovano elektronsko knjigo sklepov
lahko družba zaporedoma vpisuje nove sklepe, bere in izpisuje že vpisane
sklepe, ne more pa brisati ali spreminjati sklepov in drugih podatkov iz te
knjige.
Oseba, ki dostopa do elektronske knjige
sklepov, se mora identificirati z varnim elektronskim podpisom, overjenim s
kvalificiranim potrdilom.
Notarska zbornica Slovenije ob tehnološki
pomoči urada upravlja z dokumentno bazo iz prvega odstavka tega člena.
IV. OVERITEV KNJIGE SKLEPOV
7. člen
(izjava)
Pred overitvijo knjige sklepov mora stranka podati eno izmed naslednjih pisnih izjav (v nadaljevanju: izjava):
-      
da družba še nima overjene knjige sklepov,
-      
da so vse strani knjige sklepov v fizični obliki, ki je bila že overjena
(z navedbo notarja, datuma ter številke overitve) izpolnjene,
-      
da se je knjiga sklepov, ki je bila že overjena (z navedbo notarja,
datuma ter številke overitve) izgubila ali uničila.
Izjava se shrani v spisu, ki ga vodi notar
pod zaporedno številko v splošnem vpisniku (SV), v katerega je vpisano notarsko
potrdilo o overitvi knjige sklepov.
8. člen
(overitev knjige sklepov v fizični obliki)
Notar overi
knjigo sklepov v fizični obliki tako, da na zadnji strani vpiše naslednje
notarsko potrdilo:
Opr. št.:
SV.../...

Notarsko potrdilo
Potrjujem,
da ima knjiga sklepov družbe z enim družbenikom ... (navedba firme in sedeža
družbe) ... na dan ... (datum izdaje notarskega potrdila) ..., (navedba števila
strani) .... oštevilčenih strani. Pred izdajo tega notarskega potrdila je edini
družbenik oziroma poslovodja navedene družbe z enim družbenikom podal eno od
naslednjih izjav (obkroži se ustrezna izjava):
-       da
družba še nima overjene knjige sklepov,
-       da
so vse strani knjige sklepov v fizični obliki, ki je bila že overjena (z
navedbo notarja, datuma ter številke overitve) izpolnjene,
-       da
se je knjiga sklepov, ki je bila že overjena (z navedbo notarja, datuma ter
številke overitve) izgubila ali uničila.
Kraj in
datum izdaje notarskega potrdila

Navedba notarja z njegovim žigom in podpisom
 
9. člen
(overitev knjige sklepov v elektronski
obliki)
Notar overi knjigo sklepov v elektronski
obliki tako, da s pomočjo svojega varnega elektronskega podpisa, overjenega s
kvalificiranim potrdilom v dokumentni bazi iz 6. člena tega pravilnika
vzpostavi novo elektronsko knjigo sklepov, družbo pa napoti, da pridobi varen
elektronski podpis, overjen s kvalificiranim potrdilom, če ga še nima.
V. SEZNAM OVERITEV KNJIG SKLEPOV
10. člen
(seznam)
Notarska zbornica Slovenije v dokumentni
bazi, ki je določena v prvem odstavku 6. člena tega pravilnika, vodi
seznam overitev knjig sklepov družb (v nadaljevanju: seznam).
Seznam vsebuje:
-      
firmo in skrajšano firmo družbe,
-      
priimek in ime notarja, ki je overil knjigo sklepov,
-      
zaporedno številko v splošnem vpisniku (SV), v katerega je vpisano
notarsko potrdilo,
-      
datum izdaje notarskega potrdila,
-      
matično številko družbe,
-      
datum vnosa v seznam,
-      
zaporedno številko vnosa v seznam,
-      
obliko knjige sklepov (elektronska ali fizična).
V primeru iz druge ali tretje alinee prvega
odstavka 7. člena tega pravilnika, se podatki iz prejšnjega odstavka
vpišejo v seznam pod zaporedno številko prvega vnosa overitve knjige sklepov v
seznam.
Vsak notar mora zagotoviti tehnične pogoje
za neposreden dostop do dokumentne baze, ki je določena v prvem odstavku
6. člena tega pravilnika.
11. člen
(predhodno preverjanje)
Pred overitvijo knjige sklepov družbe mora
notar z vpogledom v seznam preveriti ali je knjiga sklepov te družbe že vpisana
v seznam.
Notar odkloni overitev knjige sklepov, v
kolikor stranka ne poda izjave iz 7. člena tega pravilnika ali, kolikor je
overitev knjige sklepov že vpisana v seznam, razen v primeru iz druge ali
tretje alinee prvega odstavka 7. člena tega pravilnika.
12. člen
(vpis v seznam)
Ob overitvi knjige sklepov notar vpiše v
seznam podatke iz drugega odstavka 10. člena tega pravilnika.
Matično številko notar vpiše v seznam v
roku dveh mesecev od vpisa družbe v register.
V primeru iz drugega odstavka
17. člena tega pravilnika, notar vpiše v seznam podatke iz drugega
odstavka 10. člena tega pravilnika v roku osmih dni od overitve knjige
sklepov.
VI. VODENJE KNJIGE SKLEPOV
13. člen
(vpisovanje sklepov)
Družbenik vpisuje sklepe o vprašanjih iz
505. člena zakona v knjigo sklepov.
Če se knjiga sklepov vodi v fizični obliki,
se sklepi vpisujejo na vsako stran knjige sklepov po časovnem zaporedju
sprejema posameznega sklepa. Vpis mora vsebovati datum sprejema sklepa in
vsebino sklepa.
Če se knjiga sklepov vodi v elektronski
obliki, se sklepi s pomočjo varnega elektronskega podpisa, overjenega s kvalificiranim
potrdilom vpisujejo v dokumentno bazo na strežniku.
Na glede na drugi stavek drugega odstavka
tega člena, se šteje, da je sklep vpisan v knjigo sklepov v fizični obliki, če
je v njej navedeno:
-      
opravilna številka ter datum notarskega zapisnika o potrditvi sklepov
družbenika,
-      
ime in sedež notarja, ki ga je sestavil.
Družbenik je dolžan vpisati matično številko
družbe na vidno mesto na vrh prve strani knjige sklepov v fizični obliki, takoj
po dodelitvi matične številke.
14. člen
(potrditev spremembe akta o ustanovitvi)
Če notar potrjuje sklep edinega družbenika
družbe o spremembi akta o ustanovitvi družbe, v notarskem zapisniku o potrditvi
sklepa lahko potrdi tudi, da je sklep o spremembi akta o ustanovitvi vpisan v
knjigo sklepov.
Notar potrdi dejstvo, da je sklep o
spremembi akta o ustanovitvi vpisan v knjigo sklepov le, če vpis v knjigo
sklepov neposredno ugotovi.
VII. IZPISEK IZ KNJIGE SKLEPOV
15. člen
(izpisek iz knjige sklepov)
Notar sme na zahtevo stranke potrditi, da
se prepis določenega dela knjige sklepov (izpisek iz knjige sklepov) ujema z
izvirnikom.
VIII. NOTARSKA PRISTOJBINA IN DRUGI STROŠKI
16. člen
(pristojbina in stroški)
Za notarske storitve določene v tem
pravilniku se obračuna pristojbina po notarski tarifi.
Stroški izdaje kvalificiranega potrdila za
varen elektronski podpis, se obračunajo po veljavnem ceniku overitelja, ki
izdaja kvalificirana potrdila.

Pravilnik o overitvi in vodenju knjige sklepov
družbe z enim družbenikom (Uradni list RS, št. 111/06)
vsebuje naslednjo prehodno in končno določbo:
»IX. PREHODNA IN KONČNA DOLOČBA
17. člen
(prehodno
obdobje)
Knjiga sklepov v fizični obliki, ki je bila
overjena pred 15. 12. 2001 in je izdelana tako, da je vanjo mogoče
vpisovati posamezne sklepe po časovnem zaporedju sprejema posameznega sklepa,
se lahko na zahtevo stranke vpiše v seznam tudi po dnevu uveljavitve tega
pravilnika.
Ne glede na 3. člen tega pravilnika
notar na zahtevo stranke overi knjigo sklepov tudi po vpisu družbe v register,
če so izpolnjeni pogoji iz prvega odstavka 7. člena tega pravilnika.
18. člen
(razveljavitev
predpisa)
Z dnem uveljavitve tega pravilnika se
preneha uporabljati Pravilnik o overitvi in vodenju knjige sklepov enoosebne
družbe z omejeno odgovornostjo (Uradni list RS, št. 96/01 in 42/06 – ZGD-1).
19. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o overitvi
in vodenju knjige sklepov družbe z enim družbenikom (Uradni list RS, št. 141/06) vsebuje naslednjo končno določbo:
»2. člen
 
Ta pravilnik začne veljati naslednji dan po
objavi v Uradnem listu Republike Slovenije.«.