1. člen
(vsebina pravilnika)
Ta pravilnik določa način dela Javne agencije za knjigo Republike
Slovenije (v nadaljnjem besedilu: agencija) v postopkih izbire programov in
projektov s področja knjige (v nadaljnjem besedilu: program ali projekt), ki se
financirajo na podlagi javnega poziva oziroma javnega razpisa (v nadaljnjem
besedilu: poziv ali razpis), sklepanje pogodb ter način izvajanja nadzora nad
izvajanjem pogodb o sofinanciranju programov in projektov s področja knjige.
2. člen
(razpisno področje)
(1) Vrste programov ali projektov, ki so predmet poziva
ali razpisa, se določi z opredelitvijo področja knjige, v katerega sodijo ti
programi ali projekti (v nadaljnjem besedilu: razpisno področje).
(2) V tekočem letu lahko agencija objavi na posameznem
razpisnem področju več pozivov ali razpisov oziroma en razpis ali poziv za več
razpisnih področij.
3. člen
(financiranje projektov, ki so sofinancirani iz proračuna
Evropske unije)
Izvajalcem se lahko za izvedbo projekta ali programa, ki je
sofinanciran iz proračuna Evropske unije in je bil izbran na javnem razpisu,
dodelijo tudi proračunska sredstva agencije na podlagi izvedenega javnega
poziva.
4. člen
(strokovne komisije)
Za strokovno presojo in ocenjevanje vlog, prispelih na razpis
ali poziv, je pristojna strokovna komisija agencije. Strokovna komisija je pri
pripravi svojih predlogov dolžna upoštevati strateške usmeritve in
kulturnopolitične cilje agencije.
5. člen
(uporaba spletne aplikacije)
Agencija lahko pri postopkih javnih pozivov in javnih
razpisov določi uporabo spletne aplikacije, oddajo tiskane prijavne
dokumentacije ali kombinacijo obeh.
6. člen
(uvedba in ustavitev postopka)
(1) Direktor agencije sprejme sklep o začetku postopka
za izbiro programov in projektov, s katerim določi vrsto postopka, datum objave
in besedilo razpisa.
(2) Direktor agencije lahko do izdaje odločb ustavi
postopek poziva ali razpisa. Direktor sprejme sklep o ustavitvi postopka, ki
mora biti objavljen na način, kot je bilo objavljeno besedilo javnega poziva
oziroma javnega razpisa. Odločitev mora biti utemeljena in jo je treba
sporočiti strankam, ki so podale vlogo na razpis oziroma poziv. Vloga, prispela
na poziv ali razpis, se na zahtevo stranke vrne.
7. člen
(objava razpisa in poziva)
(1) Obvestilo o objavi poziva ali razpisa agencija
objavi v Uradnem listu Republike Slovenije, celotno besedilo in razpisno
dokumentacijo pa na spletni strani agencije.
(2) V času trajanja poziva ali razpisa mora biti
besedilo poziva ali razpisa z razpisno dokumentacijo dosegljivo vsem
zainteresiranim na spletni strani in sedežu agencije.
8. člen
(sprejem vlog)
Vloge, oddane v fizični obliki, se sprejemajo v sprejemni pisarni
agencije. Če se poziv ali razpis izvede z uporabo spletne prijavne aplikacije,
se vloge sprejemajo prek spletne prijavne aplikacije.
9. člen
(odpiranje vlog, prispelih na poziv)
(1) Pristojni uslužbenec odpira vloge, ki so prispele na
posamezen poziv, po vrstnem redu prispetja. Če ugotovi, da je vloga formalno
nepopolna, mora stranko pisno pozvati, da jo dopolni v petih dneh od prejema
poziva k dopolnitvi. V pozivu k dopolnitvi je treba stranko opozoriti, da se bo
vrstni red prispetja posamezne vloge, ki se upošteva pri določitvi vrstnega
reda za uvrstitev vloge v nadaljnjo obravnavo ocenjevanja in vrednotenja vlog,
določil, ko bo vloga popolna, ter da bo vloga s sklepom zavržena kot nepopolna,
če v zahtevanem roku ne bo v celoti dopolnjena.
(2) Vloge, ki niso pravočasne, ali niso popolne, ali ki
jih ni vložila upravičena oseba, zavrže direktor s sklepom. Za ostale vloge
pripravi pristojni uslužbenec poročilo, ki kratko povzame vlogo in opiše
vsebino programa oziroma projekta, ki je njen predmet.
10. člen
(odpiranje vlog, prispelih na razpis)
(1) Direktor imenuje izmed zaposlenih na agenciji
najmanj dvočlansko komisijo za odpiranje vlog.
(2) O odpiranju vlog se piše zapisnik, ki vsebuje
najmanj naslednje podatke: naziv in sedež organa, datum in čas začetka ter
konca odpiranja vlog, imena navzočih ter odsotnih članov komisije, imena
navzočih oseb, ki kandidirajo na razpisu, oziroma njihovih predstavnikov,
seznam prispelih vlog z navedbo šifre vloge, nazivom oziroma imenom
prijavitelja ter naslovom projekta oziroma programa, ugotovitve o pravočasnosti
in popolnosti prispelih vlog ter o upravičenosti oseb, ki so vloge podale.
(3) Če je vloga formalno nepopolna, se stranko pozove,
da jo dopolni v roku petih dni od prejema poziva k dopolnitvi. Če stranka vloge
ne dopolni v zahtevanem roku, direktor vlogo zavrže s sklepom.
(4) Komisija za odpiranje vlog pripravi za vse popolne
in pravočasne vloge upravičenih oseb (v nadaljnjem besedilu: ustrezne vloge)
poročilo in ga preda skupaj z vlogami pristojnemu uslužbencu. Poročilo mora
vsebovati šifro vloge, podatke o prijavitelju in naslov programa oziroma
projekta.
11. člen
(zavrženje vlog)
(1) Na podlagi ugotovitev pristojnega uslužbenca oziroma
zapisnika o odpiranju in dopolnjevanju vlog direktor s posamičnim sklepom
zavrže vlogo, ki ni pravočasna ali popolna ali ki je ni vložila upravičena
oseba.
(2) Vloga, prispela na poziv ali razpis, je pravočasna,
če je prispela v roku, določenem v besedilu poziva ali razpisa.
(3) Vloga je popolna, če vsebuje vse obvezne sestavine,
ki jih določa besedilo poziva ali razpisa. Za popolno se šteje tudi nepopolna
vloga, ki jo je stranka v roku v celoti dopolnila.
(4) Upravičena oseba je tista oseba, ki izpolnjuje
pogoje, določene v besedilu poziva ali razpisa. Izpolnjevanje pogojev se
ugotavlja na podlagi obveznih dokazil in vloge stranke.
12. člen
(ocenjevanje in vrednotenje vlog)
(1) Ocenjevanje in vrednotenje ustreznih vlog izvede
strokovna komisija, pristojna za določeno razpisno področje. Strokovna komisija
lahko za program ali projekt, ki sodi na več področij, pridobi mnenje strokovne
komisije, ki je pristojna za drugo področje.
(2) Strokovna komisija oceni in ovrednoti programe in
projekte glede na v pozivu ali razpisu določen namen in cilje, strateške
usmeritve agencije, cilje kulturne politike ter strokovne in druge kriterije za
ocenjevanje in vrednotenje programa oziroma projekta, kot so bili določeni v
objavi poziva ali razpisa.
13. člen
(poročilo strokovne komisije)
(1) Strokovna komisija sestavi poročilo o ocenjevanju in
vrednotenju vlog, v katerem morajo biti natančno navedeni, obrazloženi in
strokovno utemeljeni razlogi za razvrstitev programov oziroma projektov in
predlog, kateri programi oziroma projekti, ki so predmet ocenjevanih vlog, se
financirajo v določenem obsegu, kateri pa se glede na razvrstitev ne
financirajo.
(2) Predlog lahko vsebuje tudi po prednostnem redu razvrščeno
rezervno listo programov ali projektov, ki lahko postanejo predmet
sofinanciranja v primeru sprostitve ali povečanja proračunskih sredstev, ali
rezervno listo, na podlagi katere se lahko povečuje obseg sofinanciranja že
odobrenih programov ali projektov.
(3) Stranke ne morejo prisostvovati ocenjevanju in
vrednotenju vlog ter sprejemanju poročila na strokovni komisiji.
14. člen
(odločba)
(1) Na podlagi poročila strokovne komisije direktor izda
o vsaki ustrezni vlogi, prispeli na razpis ali poziv, posamično odločbo, s
katero odloči o odobritvi ter deležu sofinanciranja ali o zavrnitvi sofinanciranja
posameznega projekta oziroma programa.
(2) V primeru sprostitve ali povečanja proračunskih
sredstev lahko direktor v postopku razpisa izda novo odločbo, s katero se na
podlagi rezervne liste iz prejšnjega člena odobri financiranje projekta oziroma
programa ali poveča obseg sofinanciranja že odobrenega programa oziroma
projekta. Z novo odločbo se odpravi in nadomesti prejšnja odločba o odobritvi
ali o zavrnitvi sofinanciranja.
15. člen
(objava rezultatov)
Rezultati razpisa in poziva se objavijo na spletni strani
agencije.
16. člen
(pritožba)
(1) Zoper odločbo direktorja ima prijavitelj, v 15 dneh
od dneva njene vročitve, pravico do pritožbe. O pritožbi odloča ministrstvo,
pristojno za kulturo.
(2) Pritožba se vloži pisno ali ustno na zapisnik pri
agenciji. Vložena pritožba ne zadrži podpisa pogodb s preostalimi izbranimi
prijavitelji.
(3) Predmet pritožbe ne morejo biti pogoji poziva
oziroma razpisa, niti kriteriji za ocenjevanje vlog.
17. člen
(sklenitev pogodbe)
(1) Na podlagi odločbe o sofinanciranju agencija sklene
s prijaviteljem pogodbo, s katero se uredijo medsebojne pravice in obveznosti.
Pogodba se glede na določbe razpisa ali poziva sklene za določen čas.
(2) Agencija pošlje prijavitelju pogodbo in ga pozove k
podpisu.
(3) Izvajalec mora podpisano pogodbo vrniti v 15 dneh od
prejema, sicer se šteje, da je izvajalec odstopil od sofinanciranja programa
oziroma projekta z javnimi sredstvi, da pogodba ni sklenjena in da je agencija
prosta obveznosti, ki bi zanjo izhajale iz odločbe o sofinanciranju.
(4) Rok za podpis pogodbe se lahko podaljša, če
izvajalec agenciji pisno sporoči objektivne razloge za podaljšanje roka, ali se
lahko skrajša v skladu z roki, ki jih urejajo predpisi o zaključku proračunskega
leta.
18. člen
(usklajevanje)
(1) Na podlagi izdane odločbe o financiranju se lahko
pred podpisom pogodbe prijavitelja pozove, da v določenem roku uskladi
prijavljeni program ali projekt v okviru odobrenih sredstev. O ustreznosti
usklajenega programa ali projekta odloči direktor.
(2) O usklajevanju se sestavi zapisnik, ki ga po
pooblastilu direktorja podpišeta pristojni uslužbenec in prijavitelj.
(3) Če se prijavitelj v roku, določenem v pozivu iz
prvega odstavka tega člena, ne odzove, se ga pozove k podpisu pogodbe.
19. člen
(večletne pogodbe)
(1) Z večletno pogodbo se za vsako leto posebej natančno
določi vsebina in obseg programa ali projekta, vrednost projekta ali programa
in višina dodeljenih sredstev za vsako leto sofinanciranja posebej.
(2) Če se v pogodbi o sofinanciranju natančno opredeli
le vsebina in obseg programa ali projekta za tekoče leto, za naslednje ali
naslednja leta pa le okvirno, se vsebina in obseg programa ali projekta ter
višina sofinanciranja natančno opredeli v aneksu k osnovni pogodbi.
20. člen
(spremljanje in spremembe pogodb)
(1) Skrbniki pogodb so odgovorni za spremljanje
izpolnjevanja pogodbenih obveznosti izvajalcev programov ali projektov, ki so
prejeli javna sredstva, in namensko uporabo sredstev.
(2) Prijavitelj je dolžan v osmih dneh obvestiti
agencijo o spremembah, ki utegnejo vplivati na izpolnitev njegovih obveznosti,
določenih v pogodbi. Na podlagi obvestila lahko agencija sklene s prijaviteljem
dodatek k pogodbi ali odstopi od pogodbe in zahteva vrnitev že izplačanih
sredstev s pripadajočimi zakonitimi zamudnimi obrestmi.
(3) Agencija lahko odstopi od pogodbe tudi, če
prijavitelj ni porabil sredstev skladno z namenom, določenim v pogodbi; če se
prijavitelj ne odziva na zahteve po posredovanju dokumentacije in v drugih
primerih kršitve sodelovalne dolžnosti; če prijavitelj ne izpolnjuje svojih
pogodbenih obveznosti in v drugih primerih, kot to določa pogodba o
sofinanciranju.
(4) Če agencija odstopi od pogodbe, mora prijavitelj
vrniti agenciji že izplačana sredstva, skupaj z zakonitimi zamudnimi obrestmi
od dneva nakazila do dneva vračila.
21. člen
(poročanje)
(1) Izvajalec je dolžan agenciji predložiti končno
poročilo o poteku in rezultatih izvedbe predmeta pogodbe, skladno z roki,
določenimi v pogodbi. S pogodbo je lahko določena tudi obveznost delnega
poročanja.
(2) Skrbnik pogodbe lahko od izvajalca kadarkoli zahteva
tudi pojasnila oziroma dokazila, ki so povezana z izvajanjem pogodbe.
22. člen
(državna pomoč podjetjem v težavah)
V primeru, da se sredstva dodelijo predlagatelju, ki izvaja program
prestrukturiranja na podlagi »Smernic Skupnosti za reševanje in
prestrukturiranje podjetij v težavah« (2004/C 244/02), se taka pomoč pred
dodelitvijo priglasi Evropski komisiji.
23. člen
Z dnem uveljavitve tega pravilnika preneha veljati Pravilnik o
izvedbi postopkov javnega poziva in javnega razpisa s področja knjige (Uradni
list RS, št. 19/09 in 90/11).
24. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 0070-1/2015
Ljubljana, dne 23. decembra 2015
EVA 2015-3340-0032
Predsednik sveta
Javne agencije za knjigo
Republike Slovenije
Jani Virk l.r.