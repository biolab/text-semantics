1. člen
(splošna določba)
Ta pravilnik določa ukrepe za ugotavljanje, preprečevanje in
zatiranje tuberkuloze pri govedu (v nadaljnjem besedilu: TBC), ki jo povzroča
bakterija Mycobacterium bovis.
2. člen
(obveščanje, poročanje in prijavljanje)
Obveščanje, poročanje in prijavljanje TBC poteka v skladu s
pravilnikom, ki ureja bolezni živali.
3. člen
(sum)
(1) Klinični znaki, značilni za TBC oziroma razlogi, na
podlagi katerih se posumi na možno prisotnost TBC pri govedu, so določeni v
Prilogi 1, ki je sestavni del tega pravilnika.
(2) Za uradno potrditev TBC ali ovrženje suma na TBC se uvedejo
ukrepi iz pravilnika, ki ureja bolezni živali.
4. člen
(ukrepi ob sumu)
(1) Če suma na TBC ni mogoče izključiti, uradni veterinar na
gospodarstvu vzpostavi uradni nadzor, opravi epizootiološko poizvedovanje ter
zagotovi izvedbo potrebnih nadaljnjih preiskav.
(2) Uradni veterinar na gospodarstvu z odločbo odredi naslednje
ukrepe:
-       
prepoved premikov govedi z in na gospodarstvo, razen v klavnico za zakol
pod uradnim nadzorom;
-       
osamitev oziroma izločitev sumljivih živali;
-       
mleko sumljivih živali se lahko uporabi za prehrano drugih živali na
gospodarstvu po predhodni toplotni obdelavi; mleko ostalih govedi se lahko
uporabi za prehrano ljudi, če je bilo v mlekarni toplotno obdelano pod uradnim
nadzorom vsaj pri temperaturi pasterizacije;
-       
postavitev razkuževalnih barier na izhodu in vhodu na gospodarstvo in v
posamezne objekte, kjer se nahaja govedo.
(3) Uradni veterinar v klavnici mora pri zakolu izločenih živali
ali če pri post-mortem pregledu živali po zakolu ugotovi spremembe iz druge
alineje Priloge 1, zagotoviti, da se opravijo potrebne laboratorijske
preiskave. Po pregledu organov ter pripadajočih bezgavk mora uradni veterinar v
laboratorijsko preiskavo poslati spremenjene dele parenhimatoznih organov (pljuča,
jetra, vranica, itd.) in patološko spremenjene bezgavke. Če na trupu in organih
ne najde nobenih sprememb, se v laboratorijsko preiskavo pošlje vzorec jeter
ter retrofaringealne, bronhialne, mediastinalne, supramamarne, mandibularne in mezenterialne
bezgavke.
(4) Patolog Nacionalnega veterinarskega inštituta (v
nadaljnjem besedilu: NVI) mora v primeru sekcije izločenih živali in pri
živalih, pri katerih se pri sekciji ugotovijo spremembe iz druge alineje Priloge
1, v laboratorijsko preiskavo poslati spremenjene dele parenhimatoznih organov
(pljuča, jetra, vranica, itd.) in patološko spremenjene bezgavke. Če na trupu in
organih ne najde nobenih sprememb, se v laboratorijsko preiskavo pošlje vzorec
jeter ter retrofaringealne, bronhialne, mediastinalne, supramamarne,
mandibularne in mezenterialne bezgavke.
(5) Zdravstvena ustreznost mesa iz tretjega odstavka tega člena
se oceni v skladu s predpisi, ki urejajo proizvodnjo živil živalskega izvora.
(6) Ukrepi ostanejo v veljavi, dokler TBC ni potrjena oziroma
ovržena.
5. člen
(ukrepi po potrditvi)
(1) TBC govedi je potrjena, če se izolira povzročitelj.
(2) Po potrditvi bolezni uradni veterinar na okuženem gospodarstvu,
poleg že uvedenih ukrepov iz prvega in drugega odstavka prejšnjega člena,
odredi še naslednje ukrepe:
-       
izločitev sumljivih oziroma okuženih živali v roku 30 dni od prejema
rezultatov opravljenih preiskav, pod uradnim nadzorom; za živali, ki niso
reagirale negativno na intradermalni tuberkolinski test in ne kažejo kliničnih
znakov TBC, lahko uradni veterinar dovoli odstopanje od roka iz te alineje,
vendar ne za več kot tri mesece, in sicer za breje živali v zadnji tretjini
brejosti oziroma v primeru, ko zaradi premajhne kapacitete klavnice goveda iz
okužene črede ni mogoče zaklati v tem časovnem obdobju; zdravstvena ustreznost
mesa se oceni v skladu s predpisi, ki urejajo proizvodno živil živalskega
izvora;
-       
prepoved odvažanja krme in gnoja z okuženega gospodarstva; gnoj iz vseh
objektov, kjer je nastanjeno govedo, je treba uskladiščiti na mestu, kjer je
onemogočen dostop dovzetnih živali; gnoj je treba razkužiti in ga uskladiščiti
za vsaj tri mesece. Razkuževanje ni potrebno, če je gnoj prekrit s plastjo neokuženega
gnoja ali zemlje. Prav tako je potrebno razkuževanje gnojevke, če ta ni bila
odstranjena hkrati z gnojem;
-       
čiščenje in razkuževanje v skladu s 6. členom tega pravilnika;
-       
druge ukrepe, potrebne za sanacijo okuženega gospodarstva.
6. člen
(čiščenje in razkuževanje)
Čiščenje in razkuževanje prevoznih sredstev, opreme in drugih
predmetov, ki so bili v stiku z okuženim govedom ali govedom, sumljivim na
okužbo, izvede na podlagi navodil in pod nadzorom uradnega veterinarja
organizacija, ki ima v skladu s pravilnikom, ki ureja pogoje za izvajanje
veterinarske dejavnosti dezinfekcije, dezinsekcije in deratizacije, koncesijo za
opravljanje te dejavnosti.
7. člen
(trajanje ukrepov)
(1) Šteje se, da je TBC na gospodarstvu prenehala, ko so bili
izvedeni predpisani ukrepi in je bilo opravljeno končno čiščenje in
dezinfekcija prostorov in pribora v skladu s prejšnjim členom in ko so vse
živali na gospodarstvu, starejše od šest tednov, negativno reagirale na vsaj
dva zaporedna intradermalna tuberkulinska testa; prvi mora biti izveden najmanj
šestdeset dni, drugi pa najmanj štiri ter največ dvanajst mesecev po
odstranitvi zadnjega pozitivnega reaktorja.
(2) S prenehanjem bolezni na gospodarstvu uradni veterinar z
odločbo ukine odrejene ukrepe.
8. člen
Glede statusa črede ukrepa uradni veterinar v skladu s pravilnikom,
ki ureja bolezni živali.
9. člen
(stroški)
Stroški diagnostičnih preiskav se krijejo iz proračuna
Republike Slovenije, stroški drugih ukrepov in sanacija reje pa bremenijo
imetnika živali.
10. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
ukrepih za ugotavljanje, preprečevanje in zatiranje tuberkuloze (tuberculosis)
(Uradni list RS, št. 91/05).
11. člen
(uveljavitev)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-68/2008
Ljubljana, dne 21. januarja 2009
EVA 2005-2311-0275
dr. Milan Pogačnik l.r.
Minister
za kmetijstvo, gozdarstvo in prehrano

Priloga1:
Klinični znaki, značilni za TBC oziroma razlogi, na podlagi katerih se posumi
na možno prisotnost TBC pri govedu