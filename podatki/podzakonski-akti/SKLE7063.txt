1. SPLOŠNE DOLOČBE
1. člen
(Vsebina sklepa)
(1) Ta sklep določa podrobnejšo
vsebino dokumentacije, ki jo mora banka in hranilnica (v nadaljevanju: banka)
priložiti:
(a)    zahtevi za izdajo dovoljenja za opravljanje bančnih storitev po 83.
členu Zakona o bančništvu (Uradni list RS, št. 131/06; v nadaljevanju:
ZBan-1),
(b)    zahtevi za izdajo dovoljenja za opravljanje finančnih storitev po
88. členu ZBan-1,
(c)    zahtevi za izdajo dovoljenja za statusna preoblikovanja po 90.
členu ZBan-1 in za povečanje osnovnega kapitala banke s stvarnim vložkom,
katerega predmet so delnice druge banke, po 2. točki osmega odstavka 43. člena
ZBan-1,
(d)    obvestilu Banke Slovenije o začetku opravljanja drugih storitev po
89. členu ZBan-1.
(2) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat
veljavnem besedilu.
1.a člen
(Prenos smernic EBA)
S tem sklepom se v pravni red Republike Slovenije povzemajo
Smernice EBA o ocenjevanju primernosti članov organov vodenja ali nadzora in
nosilcev ključnih funkcij (EBA/GL/2012/06 z dne 22. 11. 2012).
2. člen
(Opredelitve pojmov)
(1) Pojmi, uporabljeni v tem sklepu,
imajo enak pomen kot v določbah ZBan-1, kot na primer:
(a)    bančne storitve v 7. členu,
(b)    pomožne storitve v 9. členu,
(c)    banka v prvem odstavku 13. člena,
(d)    sistem upravljanja v 124. členu.
(2) Za namen tega sklepa veljajo
naslednje opredelitve pojmov:
(a)    "finančne storitve" so vzajemno priznane finančne
storitve iz 1. do 12. točke in 15. točke 10. člena ZBan-1 ter dodatne finančne
storitve iz 1. do 4. točke in 6. točke prvega odstavka 11. člena ZBan-1;
(b)    "druge storitve" so vzajemno priznane finančne storitve
iz 13. in 14. točke 10. člena ZBan-1, dodatne finančne storitve iz 5. točke
prvega odstavka 11. člena ZBan-1 ter pomožne storitve iz 9. člena ZBan-1.
(3) Za namen drugega poglavja tega
sklepa se uporabljajo opredelitve pojmov, kot jih določa Sklep o upravljanju s
tveganji in izvajanju procesa ocenjevanja ustreznega notranjega kapitala za
banke in hranilnice (Uradni list RS, št. 135/06; v nadaljevanju: sklep o
upravljanju s tveganji).
2. DOKUMENTACIJA ZA IZDAJO DOVOLJENJA ZA OPRAVLJANJE
BANČNIH STORITEV
3. člen
(Splošno o dokumentaciji za izdajo
dovoljenja za opravljanje bančnih storitev)
Zahtevi za izdajo dovoljenja za opravljanje
bančnih storitev mora banka zaradi ugotovitve izpolnjevanja pogojev iz prvega
odstavka 86. člena ZBan-1 priložiti:
(a)    dokumentacijo
o skladnosti statusnega ustroja banke z določbami 2. poglavja ZBan-1, vključno
z oceno primernosti kandidatov za člane uprave in nadzornega sveta,
(b)    dokumentacijo o ustreznosti in primernosti načrtovanega sistema
upravljanja za upravljanje s tveganji, ki jim bo banka izpostavljena pri
opravljanju načrtovanih poslov,
(c)    dokumentacijo o izpolnjevanju drugih pogojev.
2.1. Dokumentacija o statusnem ustroju banke
4. člen
(Dokumentacija o statusnem ustroju
ter primernosti kandidatov za člane uprave in nadzornega sveta)
(1) Dokumentacija za ugotavljanje
skladnosti statusnega ustroja banke z določbami 2. poglavja ZBan-1 mora
vsebovati:
(a)    statut banke v obliki overjenega prepisa notarskega zapisa,
(b)    dokazila,
da člani uprave izpolnjujejo pogoje za opravljanje te funkcije v skladu s 63.
členom ZBan-1 ter da člani nadzornega sveta izpolnjujejo pogoje za opravljanje
te funkcije v skladu z 72. členom ZBan-1,
(c)    seznam delničarjev, ki mora za vsakega delničarja obsegati njegove
osebne podatke in podatek o številu in deležu delnic, ki jih je prevzel ob
ustanovitvi banke.
(2) Za dokazila iz točke (b) prvega
odstavka tega člena se štejejo:
(a)    dokazila o izobrazbi in delovnih izkušnjah, ki dokazujejo strokovno
usposobljenost imenovanih članov nadzornega sveta v skladu s 1. točko prvega
odstavka 72. člena ZBan-1,
(b)    izpisek iz kazenske evidence ali druga oblika dokazila o
izpolnjevanju pogojev iz 2. točke prvega odstavka 72. člena ZBan-1,
(c)    ocena
primernosti člana uprave in člana nadzornega sveta iz točke (e) drugega
odstavka 3. člena Sklepa o skrbnosti članov uprave in nadzornega sveta bank in
hranilnic (Uradni list RS, št. 62/11, s spremembami) za vse imenovane člane
uprave in nadzornega sveta.
2.2. Dokumentacija o sistemu upravljanja
5. člen
(Dokumentacija o sistemu upravljanja)
Dokumentacija za ugotavljanje ustreznosti
in primernosti načrtovanega sistema upravljanja iz 124. člena ZBan-1 za
upravljanje s tveganji, ki jim bo banka izpostavljena pri opravljanju
načrtovanih poslov, mora vsebovati opis sistema upravljanja, ki vključuje
dokumentacijo iz 6. do 8.a člena tega sklepa o:
(a)    organizacijskem ustroju,
(b)    postopkih upravljanja s tveganji,
(c)    sistemu notranjih kontrol,
(d)    sistemu prejemkov.
6. člen
(Dokumentacija o organizacijskem ustroju)
Dokumentacija za presojo organizacijskega
ustroja banke mora vsebovati:
(a)    organigram, iz katerega je razvidno, da so upoštevana temeljna
načela organiziranja, vključno z opisom razmejitev pristojnosti in odgovornosti
ter komunikacijskih tokov med različnimi organizacijskimi ravnmi,
(b)    pravilnike, navodila in drugi akte, ki opredeljujejo izvajanje vseh
delovnih postopkov v okviru opravljanja bančnih storitev,
(c)    dokumentacijo, iz katere sta razvidna sistem sprejemanja odločitev
in odgovornost posameznikov, ki sprejemajo odločitve pri posameznih delovnih
procesih v okviru opravljanja bančnih storitev,
(d)    dokumentacijo, iz katere je razvidna politika za preprečevanje
nastanka nasprotja interesov,
(e)    dokumentacijo, iz katere je razvidno število zaposlenih, ki bodo
izvajali bančne storitve, njihova izobrazbena struktura in strokovna
usposobljenost ter dokumentacija, ki dokazuje strokovno usposobljenost vodilnih
zaposlenih,
(f)    
dokumentacijo, iz katere je razvidna politika
za doseganje visokih strokovnih standardov in etičnih vrednot pri poslovanju.
7. člen
(Dokumentacija o postopkih ugotavljanja,
merjenja oziroma ocenjevanja, obvladovanja in spremljanja tveganj)
Dokumentacija za presojo postopkov
ugotavljanja, merjenja oziroma ocenjevanja, obvladovanja in spremljanja tveganj
banke mora vsebovati:
(a)    strategije in politike prevzemanja tveganj in upravljanja s
tveganji iz 3. člena sklepa o upravljanju s tveganji ter opis postopkov iz 16.
člena sklepa o upravljanju s tveganji,
(b)    pravila glede uvajanja novih produktov ali sistemov iz 17. člena
sklepa o upravljanju s tveganji,
(c)    pravila uporabe zunanjih izvajalcev iz 18. člena sklepa o
upravljanju s tveganji,
(d)    opis notranjega poročanja o tveganjih iz 19. člena sklepa o
upravljanju s tveganji.
8. člen
(Dokumentacija o sistemu notranjih
kontrol)
Dokumentacija za presojo sistema notranjih
kontrol banke mora vsebovati:
(a)    dokumentacijo, iz katere je razvidna organiziranost sistema
notranjih kontrol z opisom:
-    
strukture notranjih kontrol in izvajanja
notranjih kontrolnih dejavnosti na področju poročanja, delovnih postopkov,
limitov za omejevanje izpostavljenosti tveganjem ter fizičnih kontrol,
-    
notranjih kontrolnih dejavnostih na področju
informacijskih sistemov in spremljanja delovanja zaposlenih;
(b)    dokumentacijo, iz katere je razvidna raven delovanja službe
notranje revizije pri vseh delovnih procesih v okviru opravljanja bančnih
storitev, vključno s:
-    
strategijo službe notranje revizije,
-    
opisom notranjega revidiranja in obsega
aktivnosti v prvih dveh letih poslovanja pri posameznih delovnih procesih v
okviru opravljanja bančnih storitev.
8.a člen
(Dokumentacija o sistemu prejemkov)
Dokumentacija za presojo sistema prejemkov
banke mora vsebovati:
(a)    politike prejemkov iz 28.a in 28.b člena sklepa o upravljanja s
tveganji, ki upoštevajo splošna in posebna načela glede prilagajanja prejemkov
tveganjem,
(b)    utemeljitev opustitev iz drugega odstavka 28.c člena sklepa o
upravljanju s tveganji, če jih namerava banka uporabiti na ravni banke oziroma
na ravni zaposlenega s posebno naravo dela.
2.3. Dokumentacija o izpolnjevanju drugih
pogojev
9. člen
(Dokumentacija o izpolnjevanju drugih
pogojev)
Dokumentacija za ugotavljanje izpolnjevanja
drugih pogojev za izdajo dovoljenja banki za opravljanje bančnih storitev mora
vsebovati:
(a)    poslovni načrt banke za prva tri leta poslovanja z opisom poslov,
ki jih namerava banka opravljati,
(b)    dokumentacijo glede tehnične opremljenosti prostorov, ki omogoča
varno in nemoteno izvajanje poslovnih procesov v okviru opravljanja bančnih
storitev ter zagotavlja ustrezno ločitev posameznih funkcij poslovanja in
možnost njihove medsebojne povezave,
(c)   
strategijo razvoja informacijskih sistemov in
politiko varnosti informacijskih sistemov, ki upošteva priporočila slovenskih
standardov SIST ISO/IEC 27001 in SIST ISO/IEC 27002, ki jih izdaja Slovenski
inštitut za standardizacijo oziroma drug pooblaščeni organ,
(d)    dokumentacijo glede sposobnosti pravočasnega, točnega in
standardiziranega poročanja Banki Slovenije in drugim nadzornim institucijam.
3. DOKUMENTACIJA ZA IZDAJO DOVOLJENJA ZA OPRAVLJANJE
FINANČNIH STORITEV
10. člen
(Dokumentacija za izdajo dovoljenja za
opravljanje finančnih storitev)
(1) Zahtevi za izdajo dovoljenja za
opravljanje finančnih storitev mora banka zaradi ugotovitve izpolnjevanja
pogoja iz četrte točke prvega odstavka 86. člena ZBan-1 priložiti:
(a)    dokumentacijo o ustreznosti in primernosti načrtovanega sistema
upravljanja iz 124. člena ZBan-1 za upravljanje s tveganji, ki jim bo banka
izpostavljena pri opravljanju načrtovanih poslov,
(b)    dokumentacijo o izpolnjevanju drugih pogojev,
(c)    dokaze o izpolnjevanju pogojev za opravljanje posamezne finančne
storitve, ki jih določajo drugi zakoni, in jih ta sklep ne ureja.
(2) Za dokumentacijo iz točk (a) in
(b) prvega odstavka tega člena se smiselno uporabljajo določbe 2.2. in 2.3.
poglavja tega sklepa.
(3) V kolikor banka zahtevo za izdajo
dovoljenja za opravljanje finančnih storitev vloži hkrati z zahtevo za izdajo
dovoljenja za opravljanje bančnih storitev, se zahtevana dokumentacija iz 2.2.
in 2.3. poglavja tega sklepa za obe dovoljenji združi, razen v delih, kjer to
ni smiselno.
4. DOKUMENTACIJA ZA IZDAJO DOVOLJENJA ZA STATUSNA
PREOBLIKOVANJA IN POVEČANJE OSNOVNEGA KAPITALA BANKE S STVARNIM VLOŽKOM,
KATEREGA PREDMET DO DELNICE DRUGE BANKE
11. člen
(Dokumentacija za izdajo dovoljenja za
združitev– pripojitev ali spojitev)
(1) Banka, ki je udeležena pri
pripojitvi kot prevzemna družba, mora zahtevi za izdajo dovoljenja za združitev
priložiti dokumentacijo iz 2. poglavja tega sklepa v smiselnem obsegu.
(2) Banka, ki je udeležena pri
pripojitvi kot prevzeta družba, mora zahtevi za izdajo dovoljenja za združitev
priložiti:
(a)    če prevzemna družba ni banka, dokumentacijo, iz katere izhaja, da
je prenehala opravljati bančne storitve in da je obstoječe posle iz tega
naslova bodisi zaključila bodisi prenesla na drugo pravno osebo z dovoljenjem
za opravljanje bančnih storitev;
(b)    če prevzemna družba hkrati vloži zahtevo za izdajo dovoljenja za
opravljanje bančnih storitev, dokumentacijo iz 2. poglavja tega sklepa v
smiselnem obsegu.
(3) Banka, ki je udeležena pri
spojitvi, mora zahtevi za izdajo dovoljenja za združitev priložiti:
(a)    če prevzemna družba ne bo banka, dokumentacijo, iz katere izhaja,
da je prenehala opravljati bančne storitve in da je obstoječe posle iz tega
naslova bodisi zaključila bodisi prenesla na drugo pravno osebo z dovoljenjem
za opravljanje bančnih storitev;
(b)    če namerava prevzemna družba opravljati bančne storitve,
dokumentacijo iz 2. poglavja tega sklepa v smiselnem obsegu.
(4) V primeru iz točke (b) tretjega odstavka
tega člena morajo banke, ki so udeležene pri spojitvi, v imenu in za račun nove
družbe zahtevi za izdajo dovoljenja za opravljanje bančnih storitev prevzemne
družbe priložiti dokumentacijo iz 2. poglavja tega sklepa.
(5) V primeru iz četrtega odstavka
tega člena se zahtevana dokumentacija iz točke (b) tretjega odstavka in iz
četrtega odstavka tega člena združi, razen v delih, kjer to ni smiselno.
12. člen
(Dokumentacija za izdajo dovoljenja za
delitev)
(1) Banka, ki je udeležena pri
delitvi, mora zahtevi za izdajo dovoljenja za delitev priložiti dokumentacijo
iz 2. poglavja tega sklepa v smiselnem obsegu.
(2) Če zaradi izvedbe delitve iz
prvega odstavka tega člena nastane nova družba, ki bo opravljala bančne
storitve, mora banka, ki je udeležena pri delitvi, v imenu in za račun nove
družbe zahtevi za izdajo dovoljenja za opravljanje bančnih storitev priložiti
dokumentacijo iz 2. poglavja tega sklepa.
13. člen
(Dokumentacija za izdajo dovoljenja za
povečanje osnovnega kapitala banke s stvarnim vložkom, katerega predmet so
delnice druge banke)
Banka, ki namerava povečati osnovni kapital
s stvarnim vložkom, katerega predmet so delnice druge banke, mora zahtevi za
izdajo dovoljenja iz 2. točke osmega odstavka 43. člena ZBan-1 priložiti
dokumentacijo iz 2. poglavja tega sklepa v smiselnem obsegu.
14. člen
(Dokumentacija za izdajo dovoljenja za
druga statusna preoblikovanja)
Določbe tega poglavja se smiselno
uporabljajo tudi pri izdaji dovoljenj za druga statusna preoblikovanja, pri
katerih je udeležena banka.
15. člen
(Dokumentacija glede zajamčenih vlog)
(1) Banka, ki je udeležena pri
pripojitvi kot prevzemna banka, mora zahtevi za izdajo dovoljenja za združitev
poleg dokumentacije iz 11. člena tega sklepa priložiti tudi dokumentacijo, iz
katere izhaja, da bodo vlagatelji ustrezno obveščeni o njihovih pravicah v
primeru prekoračitve zajamčene vloge zaradi združitve, kot je določeno v
veljavnem Sklepu o sistemu zajamčenih vlog.
(2) Banke, ki so udeležene pri
spojitvi, morajo zahtevi za izdajo dovoljenja za združitev poleg dokumentacije
iz 11. člena tega sklepa priložiti tudi dokumentacijo, iz katere izhaja,
da bodo vlagatelji ustrezno obveščeni o njihovih pravicah v primeru
prekoračitve zajamčene vloge zaradi združitve, kot je določeno v veljavnem
Sklepu o sistemu zajamčenih vlog.
5. DOKUMENTACIJA K OBVESTILU O ZAČETKU OPRAVLJANJA
DRUGIH STORITEV
16. člen
(Dokumentacija k obvestilu o začetku
opravljanja drugih storitev)
Banka mora k obvestilu o začetku
opravljanja drugih storitev priložiti:
(a)    poslovni načrt za prva tri leta opravljanja teh storitev, vključno
z opisom poslov, ki jih namerava banka opravljati;
(b)    dokumentacijo, iz katere je razviden opis sistema upravljanja iz
124. člena ZBan-1, ki vključuje dokumentacijo o organizacijskem ustroju,
postopkih upravljanja s tveganji in sistemu notranjih kontrol iz 6. do 8. člena
tega sklepa.
6. IZKAZOVANJE BANKE S TABLO IN NALEPKO
17. člen
(Tabla in nalepke)
(1) Banka Slovenije skupaj z odločbo o
izdaji dovoljenja za opravljanje bančnih storitev izroči banki tablo z napisom
Banka Slovenije, Dovoljenje za opravljanje bančnih storitev, za sedež banke in
po eno nalepko z napisom Banka Slovenije, Dovoljenje za opravljanje bančnih
storitev, za vsako njeno posamezno poslovalnico na podlagi predloženega
seznama. Ob odprtju nove poslovalnice banka zaprosi Banko Slovenije za izdajo
nove nalepke. Ob prenehanju poslovanja mora banka tablo in nalepke vrniti.
(2) Če je nalepka pri zamenjavi
uničena, mora banka imenovati komisijo, ki o tem sestavi zapisnik. Banka
posreduje zapisnik Banki Slovenije ali pa vrne uničeno nalepko.
(3) Banka Slovenije banki, ki to
izrecno želi, izroči table in nalepke z dvojezičnim napisom (slovenskem in
italijanskem ali slovenskem in madžarskem).
(4) Vsebino in obliko table in nalepke
iz prvega odstavka tega člena določi Banka Slovenije z notranjim aktom.

Sklep o dokumentaciji za izdajo dovoljenj za
opravljanje bančnih in finančnih storitev ter za statusna preoblikovanja
(Uradni list RS, št. 28/07)
vsebuje naslednjo prehodno in končni določbi:
»7. PREHODNA IN KONČNI DOLOČBI
18. člen
(Razmerje do
obstoječih dovoljenj Banke Slovenije)
Če veljavna dovoljenja za opravljanje
finančnih storitev ne dopuščajo opravljanja vseh storitev po 10. oziroma
11. členu ZBan-1, mora banka vložiti zahtevo za izdajo oziroma razširitev
teh dovoljenj po ZBan-1.
19. člen
(Prenehanje
uporabe sklepa)
Z dnem uveljavitve tega sklepa se preneha
uporabljati Sklep o določitvi pogojev, ki jih mora izpolnjevati banka oziroma
hranilnica za opravljanje bančnih oziroma drugih finančnih storitev (Uradni
list RS, št. 83/04 in 38/06).
20. člen
(Uveljavitev
sklepa)
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
dokumentaciji za izdajo dovoljenj za opravljanje bančnih in finančnih storitev
ter za statusna preoblikovanja (Uradni list RS, št. 89/11) vsebuje naslednjo končno določbo:
»4. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
dokumentaciji za izdajo dovoljenj za opravljanje bančnih in finančnih storitev
ter za statusna preoblikovanja (Uradni list RS, št. 74/11) vsebuje naslednjo končno določbo:
»4. člen
Ta sklep začne veljati naslednji dan po
objavi v Uradnem listu Republike Slovenije.«.