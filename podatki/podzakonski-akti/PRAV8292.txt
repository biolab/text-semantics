1. člen
S tem pravilnikom se sprejme gozdnogospodarski načrt gozdnogospodarske
enote Bistra-Borovnica (2006–2015), št. 04-87/06 z dne 5. 4. 2007, ki ga je za
obdobje od 1. januarja 2006 do 31. decembra 2015 izdelal Zavod za gozdove Slovenije,
Območna enota Ljubljana.
2. člen
Gozdnogospodarska enota Bistra-Borovnica, ki meri 4.640,69
ha, se nahaja v Gozdnogospodarskem območju Ljubljana, v občinah Borovnica,
Cerknica in Vrhnika, oziroma v katastrskih občinah Borovnica, Verd, Breg in
Zabočevo.
3. člen
V gozdnogospodarski enoti Bistra-Borovnica je s 1. januarjem 2006
ugotovljeno naslednje stanje gozdov:
A)    
lastništvo: 73,24% zasebnih gozdov v lasti fizičnih oseb, 26,46%
državnih gozdov, 0,24% občinskih gozdov in 0,07% zasebnih gozdov v lasti
pravnih oseb;
B)    
površina: 4.640,69 ha, od katere je 3.514,43 ha večnamenskih gozdov,
692,18 ha gozdov s posebnim namenom, v katerih so gozdnogospodarski ukrepi
dovoljeni in 434,08 ha varovalnih gozdov;
C)   
lesna zaloga: 298,7 m3/ha, od tega 179,8 m3/ha
iglavcev in 118,9 m3/ha listavcev;
D)   
tekoči letni prirastek: 6,00 m3/ha, od tega 3,49 m3/ha
iglavcev in 2,51 m3/ha listavcev.
4. člen
(1) V gozdnogospodarskem načrtu gozdnogospodarske enote
Bistra-Borovnica (2006–2015) je ob upoštevanju usmeritev iz gozdnogospodarskega
načrta Gozdnogospodarskega območja Ljubljana, izdelanega za obdobje od 1.
januarja 2001 do 31. decembra 2010, ugotovljenega stanja gozdov, analize
preteklega gospodarjenja, zakonitosti razvoja gozdov ter pridobljenih spoznanj
pri spremljanju razvoja gozdov v gozdnogospodarski enoti Bistra - Borovnica
določeno, da so najbolj poudarjene funkcije gozdov, ki določajo način
gospodarjenja z gozdom:
-       
proizvodne funkcije na površini 2.944,99 ha,
-       
ekološke funkcije na površini 1.351,23 ha ter
-       
socialne funkcije na površini 157,66 ha.
(2) Na podlagi funkcij gozdov in njihovega ovrednotenja so v
gozdnogospodarskem načrtu gozdnogospodarske enote Bistra-Borovnica (2006–2015)
določeni cilji gospodarjenja z gozdom in gozdnim prostorom ter usmeritve za
njihovo doseganje.
5. člen
(1) Na podlagi ciljev in usmeritev iz drugega odstavka prejšnjega
člena so v gozdnogospodarski enoti Bistra-Borovnica za obdobje od 1. januarja
2006 do 31. decembra 2015 določeni naslednji ukrepi:
-       
najvišji možni posek v višini 188.684 m3, od tega 118.956 m3
iglavcev in 69.728 m3 listavcev,
-       
gojitvena dela, potrebna za ohranitev in razvoj gozdov, na površini
856,07 ha,
-       
nega mlajšega drogovnjaka na površini 158,04 ha,
-       
varstvena dela, potrebna za zaščito pred divjadjo, in sicer zaščita s
premazom na površini 110,51 ha, zaščita sadik gozdnega drevja s 3.550 tulci ter
obeleževanje sadik gozdnega drevja s 110.500 količki,
-       
nega habitatov prosto živečih živali, in sicer vzdrževanje travinj na
površini 70,8 ha, vzdrževanje vodnih površin v obsegu 4,5 delovnih dni ter
postavitev valilnic v obsegu 35 delovnih dni.
(2) V gozdnogospodarskem načrtu gozdnogospodarske enote
Bistra-Borovnica (2006–2015) so določeni ukrepi in načini njihove izvedbe tudi
na ravneh gospodarskih razredov in odsekov.
6. člen
Pri izdelavi gozdnogojitvenih načrtov za posamezne ekosisteme
in njihove dele v gozdnogospodarski enoti Bistra-Borovnica v obdobju od
uveljavitve tega pravilnika do 31. Decembra 2015 se morajo upoštevati cilji,
usmeritve in ukrepi, določeni v gozdnogospodarskem načrtu gozdnogospodarske enote
Bistra-Borovnica (2006–2015).
7. člen
Po en izvod gozdnogospodarskega načrta gozdnogospodarske enote
Bistra-Borovnica (2006–2015) je na vpogled na sedežu Zavoda za gozdove
Slovenije, Območne enote Ljubljana, Tržaška 2, Ljubljana, na sedežu Zavoda za
gozdove Slovenije, Krajevne enote Vrhnika, Vrtnarija 11, Vrhnika, in na Ministrstvu
za kmetijstvo, gozdarstvo in prehrano, Dunajska 58, Ljubljana, kjer se hrani
tudi dokumentacija v zvezi s postopkom sprejemanja gozdnogospodarskega načrta
gozdnogospodarske enote Bistra-Borovnica (2006–2015).
8. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 322-01-04-18/2001/11
Ljubljana, dne 27. septembra 2007
EVA 2007-2311-0090
Iztok Jarc l.r.
Minister
za kmetijstvo,
gozdarstvo in prehrano