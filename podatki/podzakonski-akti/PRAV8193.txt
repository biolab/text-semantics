1. člen
Ta pravilnik v skladu z Direktivo 98/8/ES
Evropskega parlamenta in Sveta z dne 16. februarja 1998 o dajanju
biocidnih pripravkov v promet (UL L št. 123 z dne 24. 4. 1998, str. 1),
zadnjič spremenjeno z Direktivo Komisije 2007/20/ES z dne 3. aprila 2007 o
spremembi Direktive 98/8/ES Evropskega parlamenta in Sveta za vključitev
diklofluanida kot aktivne snovi v Prilogo I k Direktivi (UL L št. 94 z dne
4. 4. 2007, str. 23) (v nadaljnjem besedilu: Direktiva 98/8/ES), ureja
natančnejšo vsebino dokumentacije za pridobitev dovoljenja po popolnem in
skrajšanem postopku.
2. člen
(1) Izrazi, uporabljeni v tem
pravilniku, imajo enak pomen kot izrazi, uporabljeni v Zakonu o biocidnih
proizvodih (Uradni list RS, št. 61/06; v nadaljnjem besedilu: zakon).
(2) Pristojni organ je Urad Republike
Slovenije za kemikalije (v nadaljnjem besedilu: Urad).
3. člen
(1) Vlogo za pridobitev dovoljenja za
biocidni proizvod po popolnem postopku – avtorizaciji sestavljajo:
a) 
izpolnjen obrazec iz standardiziranega
informacijskega sistema – R4BP v slovenskem jeziku; 
b) 
dokumentacija za biocidni proizvod, kot jo
določa Priloga IIB oziroma Priloga IVB Direktive 98/8/ES. Kadar je glede na
naravo biocidnega proizvoda ali glede na njegovo predvideno uporabo to
potrebno, mora dokumentacija za pridobitev dovoljenja za ta biocidni proizvod
vsebovati tudi dokumentacijo iz ustreznih delov Priloge IIIB Direktive 98/8/ES;
c) 
dokumentacija za vsako aktivno snov v biocidnem
proizvodu, katere vsebina je določena s predpisom o zahtevani dokumentaciji za
ocenjevanje aktivnih snovi; 
d) 
predlog etikete, navodila za uporabo in
varnostni list, vse v slovenskem jeziku.
(2) Predlagatelj lahko dokumentacijo
iz prejšnjega odstavka nadomesti z izjavo o dostopnosti podatkov za biocidni proizvod
oziroma za vsako aktivno snov v biocidnem proizvodu.
4. člen
Dokumentacija za pridobitev dovoljenja za
biocidni proizvod po skrajšanem postopku mora vsebovati naslednje podatke:
1.    
glede predlagatelja:
-  
ime in naslov oziroma firmo, poslovni naslov in
sedež predlagatelja,
-  
proizvajalca biocidnega proizvoda in aktivne
snovi (ime in naslov oziroma firma, poslovni naslov in sedež proizvajalca,
vključno z lokacijo, kjer se aktivna snov in biocidni proizvod proizvaja
oziroma formulira);
2.    
glede identitete biocidnega proizvoda:
-  
trgovsko ime biocidnega proizvoda,
-  
popolno sestavo biocidnega proizvoda,
-  
fizikalne in kemijske lastnosti biocidnega
proizvoda, ki lahko vplivajo na njegovo uporabo, shranjevanje in prevoz;
3.    
glede predvidene uporabe:
- 
vrsto biocidnega proizvoda v skladu s Prilogo V
Direktive 98/8/ES in področje uporabe,
- 
vrsto uporabnikov,
- 
način uporabe;
4.    
podatke o učinkovitosti;
5.    
analitske metode;
6.    
razvrstitev, pakiranje in označitev biocidnega
proizvoda, vključno z osnutkom etikete in navodilom za uporabo v skladu s
predpisom o razvrščanju, pakiranju in označevanju biocidnih proizvodov;
7.    
varnostni list v skladu s predpisom o
razvrščanju, pakiranju in označevanju biocidnih proizvodov ter o varnostnih
listih za biocidne proizvode;
8.    
kjer je primerno, izjavo o dostopnosti vseh
pomembnih podatkov.
5. člen
Ime aktivne snovi je treba navesti v
obliki, kot je navedena v prilogi I k Direktivi Sveta 67/548/EGS z dne
27. junija 1967 o približevanju zakonov in drugih predpisov v zvezi z razvrščanjem,
pakiranjem in označevanjem nevarnih snovi (UL L št. 196 z dne 16. 8. 1967,
str. 1), zadnjič spremenjena z Direktivo Sveta 2006/102/ES z dne
20. novembra 2006 o prilagoditvi Direktive 67/548/EGS glede razvrščanja,
pakiranja in označevanja nevarnih snovi zaradi pristopa Bolgarije in Romunije
(UL L št. 363 z dne 20. 12. 2006, str. 241). Če ime tam ni navedeno, se
navede ime iz Evropskega seznama obstoječih snovi (EINECS) ali, če ime tudi v
tem seznamu ni navedeno, je aktivno snov treba poimenovati s splošnim imenom
Mednarodne organizacije za standardizacijo (ISO). Če slednje ni na voljo, je
snov treba poimenovati s kemijsko oznako glede na pravila Mednarodne zveze za
čisto in uporabno kemijo (IUPAC).
6. člen
Ob preverjanju vloge Urad preveri tudi popolnost
dokumentacije.
7. člen
Biocidni proizvod, priglašen v skladu s 37.
členom zakona, je lahko v prometu do datuma vključitve aktivne snovi, ki jo
vsebuje, na seznam snovi I, IA ali IB. Če biocidni proizvod vsebuje več
aktivnih snovi, se za datum vključitve aktivne snovi na seznam šteje datum
vključitve aktivne snovi, ki je bila na seznam vključena zadnja. Priglasitelj,
ki želi nadaljevati z dajanjem takega biocidnega proizvoda v promet po tem
datumu, mora do datuma vključitve aktivne snovi na seznam snovi I, IA ali IB
pri Uradu vložiti vlogo za pridobitev rednega dovoljenja zanj.

Pravilnik o rednih dovoljenjih za biocidne
proizvode (Uradni list RS, št. 62/07)
vsebuje naslednjo končno določbo:
»8. člen
Ta pravilnik začne veljati trideseti dan po
objavi v Uradnem listu Republike Slovenije.«.

Pravilnik o spremembah Pravilnika o rednih
dovoljenjih za biocidne proizvode (Uradni list RS, št. 41/08) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o rednih dovoljenjih za biocidne proizvode (Uradni list RS, št. 5/12) vsebuje naslednjo končno določbo:
»2. člen
Ta pravilnik začne veljati petnajsti dan po
objavi v Uradnem listu Republike Slovenije.«.