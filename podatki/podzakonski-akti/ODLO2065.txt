1. člen
S tem odlokom se zaradi zajezitve in obvladovanja epidemije
COVID-19 začasno določa posebni pogoj glede izdaje zdravil za uporabo v humani
medicini pri izvajalcih lekarniške dejavnosti, razen v bolnišničnih lekarnah,
(v nadaljnjem besedilu: izvajalec lekarniške dejavnosti) ter povečanje izdelave
dezinfekcijskih sredstev za površine in roke.
2. člen
Izvajalec lekarniške dejavnosti lahko izda zdravilo za uporabo
v humani medicini brez recepta v količini enega pakiranja na osebo.
3. člen
Izvajalci lekarniške dejavnosti, ki izpolnjujejo pogoje za
izdelavo galenskih zdravil iz 83. člena Zakona o lekarniški dejavnosti (Uradni
list RS, št. 85/16, 77/17 in 73/19), povečajo izdelavo dezinfekcijskih sredstev
za površine in roke.
4. člen
Strokovno utemeljenost ukrepov iz tega odloka Vlada Republike
Slovenije ugotavlja vsakih 14 dni in ob upoštevanju strokovnih razlogov odloči,
da se ti ukrepi še naprej uporabljajo, ali pa ukrepe spremeni oziroma odpravi,
ter o tem obvesti državni zbor in javnost.
5. člen
Z dnem uveljavitve tega odloka preneha veljati Odredba o
omejitvi izdaje zdravil za uporabo v humani medicini pri izvajalcih lekarniške
dejavnosti ter povečanju izdelave dezinfekcijskih sredstev za površine in roke
(Uradni list RS, št. 22/20).
6. člen
Ta odlok začne veljati naslednji dan po objavi v Uradnem
listu Republike Slovenije.
Št. 00725-18/2020
Ljubljana, dne 22. aprila 2020
EVA 2020-2711-0040
Vlada Republike Slovenije
Janez Janša
predsednik