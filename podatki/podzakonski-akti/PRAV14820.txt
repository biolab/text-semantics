I. SPLOŠNE DOLOČBE
1. člen
(vsebina)
(1) Ta pravilnik določa
način označevanja prodajnih cen in cen za enoto blaga ter način označevanja
prodajnih cen digitalnih vsebin ter cen storitev, ki jih podjetja ponujajo
potrošnikom, in pravila v zvezi z obveznostmi podjetij pri objavi znižanja cene
blaga.
(2) S tem pravilnikom
se v pravni red Republike Slovenije delno prenaša Direktiva 98/6/ES Evropskega
parlamenta in Sveta z dne 16. februarja
1998 o varstvu potrošnikov pri označevanju cen potrošnikom ponujenih proizvodov
(UL L št. 80 z dne 18. 3. 1998, str. 27), zadnjič spremenjena z
Direktivo (EU) 2019/2161 Evropskega parlamenta in Sveta z dne 27. novembra
2019 o spremembi Direktive Sveta 93/13/EGS in direktiv 98/6/ES, 2005/29/ES ter
2011/83/EU Evropskega parlamenta in Sveta zaradi boljšega izvrševanja in
posodobitve pravil Unije o varstvu potrošnikov (UL L št. 328 z dne 18. 12.
2019, str. 7).
2. člen
(pomen izrazov)
Izrazi, uporabljeni v tem pravilniku, pomenijo:
1.     
»prodajna cena blaga« je cena za enoto blaga ali za določeno količino
blaga skupaj z davkom in vsemi drugimi dajatvami;
2.     
»cena za enoto blaga« je cena blaga skupaj z davkom in z vsemi drugimi
dajatvami za en kilogram, en liter, en meter, en kvadratni meter ali en kubični
meter blaga ali za neko drugačno posamično enoto količine, ki se splošno in
običajno uporablja pri prodaji določenega blaga;
3.     
»blago, ki se prodaja nepakirano v razsutem stanju« je blago, ki ni
vnaprej pakirano in ga merimo v prisotnosti potrošnika, kolikor narava blaga to
dopušča;
4.     
»cena storitve« je cena storitve skupaj z davkom in z vsemi drugimi
dajatvami;
5.     
»cena digitalne vsebine« je cena skupaj z davkom in z vsemi drugimi
dajatvami.
3. člen
(označevanje cen)
V primeru, da je poleg cene v eurih cena za blago, digitalno
vsebino ali za storitve označena tudi v drugih valutah, mora biti poleg zneska
v eurih tudi oznaka EUR.
II. OZNAČEVANJE CEN BLAGA
4. člen
(označevanje cen blaga)
(1) Vse blago mora biti
na prodajnem mestu označeno s prodajno ceno.
(2) Vse blago mora biti
označeno tudi s ceno za enoto.
(3) V primeru znižanja
cene blaga iz 9. člena tega pravilnika
mora biti blago označeno tudi s prejšnjo ceno za enoto in znižano ceno za
enoto.
(4) Cene za enoto iz
drugega in tretjega odstavka tega člena ni treba označevati, če je enaka
prodajni ceni ali če to ne bi bilo koristno zaradi narave ali namena blaga,
zlasti če:
1.     
količina blaga ni pomembna za primerjavo cen ali
2.     
se v isti embalaži prodaja različno blago.
(5) Blago, ki se
prodaja nepakirano v razsutem stanju, mora imeti označeno le ceno za enoto
blaga.
(6) Blago v izložbah
prodajaln mora biti označeno s cenami iz prvega, drugega, tretjega in petega
odstavka tega člena.
(7) Razstavljeno blago,
ki je namenjeno za prodajo ali za zbiranje ponudb, mora biti označeno s ceno iz
prvega, drugega, tretjega in petega odstavka tega člena.
(8) Ne glede na drugi
odstavek tega člena v prodajalnah, katerih površina prodajnega prostora je
manjša od 500 m2,
blaga ni treba označiti tudi s ceno za enoto.
5. člen
(izjeme od označevanja cen blaga)
Ne glede na prejšnji člen ni treba označiti blaga s ceno v
naslednjih primerih:
1.     
pri blagu, ki se potrošniku dobavlja kot sestavni del storitve;
2.     
pri prodaji blaga na dražbi;
3.     
pri prodaji umetniških del in starin;
4.     
pri razstavljenem blagu, ki ni namenjeno niti prodaji niti za zbiranje
ponudb ter je to nedvoumno označeno;
5.     
pri blagu, namenjenemu le za okrasitev poslovnih prostorov in izložb.
6. člen
(način označevanja cen blaga)
(1) Cena blaga mora
biti označena na prodajnem mestu na blagu.
(2) Cena se lahko
označi tudi na enega od naslednjih načinov, vendar tako, da ne obstaja možnost
zamenjave s ceno drugega blaga:
1.     
na polici, kjer je blago nameščeno;
2.     
na izvirni embalaži blaga;
3.     
v obliki cenika;
4.     
v katalogu;
5.     
na drug ustrezen način na prodajnem mestu, ki izpolnjuje pogoje iz 8. člena tega pravilnika.
7. člen
(drugi načini označevanja cen blaga)
(1) Cene blaga, ki so
označene na polici, morajo biti označene pred, pod ali nad blagom z imenom
blaga.
(2) Pri istovrstnem
blagu z različno neto težo ali z različno prostornino mora biti na oznaki cene
poleg imena blaga tudi navedba neto teže ali prostornine.
(3) Za blago, ki se ne
nahaja v prodajalni, se cene lahko označijo s cenikom ali s katalogom, ki mora
biti dostopen potrošniku.
8. člen
(jasnost označevanja cen blaga)
(1) Označitev cen na
prodajnem mestu v skladu s 6., 7. in 9. členom in oglaševanje znižanja cene blaga iz
9. člena tega pravilnika mora biti
nedvoumna, lahko prepoznavna, čitljiva in za potrošnika na vidnem in
dosegljivem mestu.
(2) Cena je nedvoumno
označena, če je ni mogoče zamenjati s ceno istovrstnega blaga ali s ceno
drugega blaga, ki se nahaja v neposredni soseščini.
(3) Prodajna cena in
cena za enoto blaga na prodajnem mestu sta označeni čitljivo, če je velikost
številk najmanj 3 mm. Pri označevanju cen v obliki cenika sta prodajna
cena in cena za enoto blaga označeni čitljivo, če je velikost številk najmanj
5 mm. Pri označevanju cen na polici, kjer je blago nameščeno, je prodajna
cena označena čitljivo, če je velikost številk najmanj 4 mm, cena za enoto
blaga pa, če je velikost številk najmanj 2 mm.
(4) Objava znižane cene
in prejšnje cene iz 9. člena tega
pravilnika je na prodajnem mestu označena čitljivo, če je velikost številk
najmanj 3 mm. Pri objavi cen v obliki
cenika sta znižana cena in prejšnja cena označena čitljivo, če je velikost
številk najmanj 5 mm. Pri označevanju cen
na polici, kjer je blago nameščeno, sta znižana cena in prejšnja cena označeni
čitljivo, če je velikost številk najmanj 4 mm,
znižana cena za enoto blaga in prejšnja cena za enoto blaga pa, če je velikost
številk najmanj 2 mm.
III. OBJAVA ZNIŽANJA CENE BLAGA
9. člen
(objava znižanja cene blaga)
(1) Znižanje cene blaga
iz prvega odstavka 15. člena Zakona o
varstvu potrošnikov (Uradni list RS, št.130/22; v nadaljnjem besedilu: ZVPot-1)
pomeni kakršnokoli objavo znižanja cene blaga ter zajema označevanje cene blaga
na prodajnem mestu in oglaševanje znižanja cene blaga, ter ne glede na to, če
gre za znižanje cene blaga, ki se navaja v znesku, odstotku popusta ali na drug
način, ki ima naravo znižanja cene blaga.
(2) Znižanje cene blaga
iz prvega odstavka 15. člena ZVPot-1 ne
pomeni:
1.     
spremembe prodajne cene blaga, ki nima narave znižanja cene blaga
(nihanje prodajne cene blaga);
2.     
primerjave prodajne cene blaga med različnimi podjetji, ki nima narave
znižanja cene blaga;
3.     
trditve oziroma objave, ki nima narave znižanja cene blaga;
4.     
popusta ob pogoju nakupa več kosov blaga ali popusta ob nakupu nad
določeno vrednostjo;
5.     
zbiranja in unovčevanja točk ali drugih enot, pridobljenih v okviru
programa zvestobe na podlagi prejšnjih nakupov potrošnika;
6.     
znižanja cene blaga, ki je namenjeno posameznemu potrošniku ob posebnih
priložnostih;
7.     
znižanja cene za en kos blaga po izbiri potrošnika, če ob objavi ni
določljivo, katero blago bo potrošnik izbral.
(3) Prejšnja cena iz
drugega odstavka 15. člena ZVPot-1 ne
pomeni:
1.     
znižanja cene blaga, ki je pred potekom roka uporabnosti, hitro
pokvarljivega blaga in blaga z napako in
2.     
primerov iz 4. do 7. točke prejšnjega odstavka.
(4) Kadar je v objavo
znižane cene zajet širok nabor blaga in pred nakupom ni določljivo, katero
blago bo potrošnik izbral, lahko podjetje pri oglaševanju izpusti navajanje
znižane in prejšnje cene za blago, ki je zajeto v znižanje cene. Znižana in
prejšnja cena blaga, zajetega v takšno znižanje cene, morata biti navedeni
skladno z načini označitve cene blaga na prodajnem mestu iz 6. in 7. člena tega pravilnika.
(5) Kadar se pri objavi
znižane cene blago prodaja po različnih cenah prek različnih prodajnih kanalov
oziroma prodajnih mest, mora podjetje kot prejšnjo ceno za zadevno blago v
posameznem prodajnem kanalu oziroma na posameznem prodajnem mestu navesti
najnižjo ceno, ki se je v posameznem prodajnem kanalu oziroma na posameznem
prodajnem mestu uporabljala v zadnjih 30 dneh.
IV. OZNAČEVANJE CEN STORITEV
10. člen
(označevanje cen storitev)
Cene za vse storitve morajo biti označene kot cene v obliki
cenika.
11. člen
(drugi načini označevanja cen storitev)
Pri storitvah, pri katerih cene ni mogoče označiti kot cene
za vrsto storitve v skladu z 2. členom
tega pravilnika, se ceno storitve lahko označi na enega od naslednjih načinov:
1.     
kot ceno delovne ure za izvedbo določene storitve v poslovnem prostoru
izvajalca storitve;
2.     
kot ceno delovne ure za izvedbo določene storitve na kraju samem;
3.     
kot ceno vseh stroškov za izvedbo določene storitve;
4.     
kot ceno storitve, preračunano na mersko enoto;
5.     
kot ceno storitve, ki jo nedvoumno opredelimo na drug način in se
običajno uporablja pri ponujanju določenih storitev.
12. člen
(izjeme od označevanja cen storitev)
V primeru, ko bi bila zaradi velikega števila storitev, ki
jih ponuja podjetje potrošnikom, objava cen za storitve na ceniku dvoumna,
slabo vidna in težko prepoznavna, ali če podjetje opravlja storitve izključno
na terenu in nima poslovnega prostora za opravljanje storitev, so lahko cene
storitev potrošniku dostopne in razvidne:
1.     
s katalogom storitev s cenami;
2.     
s posebno brošuro z nedvoumnim opisom storitev s cenami;
3.     
s prospekti z nedvoumnim opisom storitev s cenami;
4.     
na drug ustrezen način.
13. člen
(jasnost označevanja cen storitev)
(1) Označitev cen za
storitve mora biti nedvoumna, lahko prepoznavna, čitljiva in za potrošnika na
vidnem in dosegljivem mestu.
(2) Cena za storitve je
nedvoumno označena, če je ni mogoče zamenjati s ceno druge storitve, ki se
nahaja v neposredni soseščini.
(3) Cena za storitve je
v poslovnem prostoru označena čitljivo, če je velikost črk in številk na ceniku
za storitve najmanj 5 mm.
(4) Cena za storitev
mora biti potrošniku lahko dostopna ter mora biti objavljena na vidnem mestu v
poslovnem prostoru, kjer je ta storitev potrošniku ponujena.
(5) Kot vidno označeno
ceno storitve se šteje, da je cenik obešen na steno poslovnega prostora oziroma
tistega njegovega dela, kjer se nahajajo potrošniki.
14. člen
(cenik vgrajenega blaga)
Če se vgrajeno blago za opravljeno storitev obračuna posebej,
mora biti potrošniku na razpolago cenik vgrajenega blaga.
V. OZNAČEVANJE CEN DIGITALNE VSEBINE
15. člen
(smiselna uporaba določb)
Za označevanje cen digitalnih vsebin se smiselno uporabljajo
določbe 4., 6., 7. in 8. člena tega
pravilnika.
VI. PREHODNA IN KONČNI DOLOČBI
16. člen
(uporaba določb o označevanju prejšnje cene za enoto blaga)
Prejšnje cene za enoto blaga iz tretjega odstavka
4. člena v primeru objave znižanja cene blaga iz 9. člena tega pravilnika, kadar ne gre za dolžnost označevanja
le cene za enoto blaga iz petega odstavka 4. člena
tega pravilnika, ni treba označiti do šest mesecev po uveljavitvi tega
pravilnika.
17. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o načinu označevanja cen blaga in storitev (Uradni list RS, št. 63/99, 27/01, 65/03 in 130/22 – ZVPot-1).
18. člen
(začetek veljavnosti)
Ta pravilnik začne veljati 26. januarja
2023.
Št. 007-318/2022
Ljubljana, dne 23. januarja 2023
EVA 2022-2130-0035
Matjaž Han
minister
za gospodarski razvoj in tehnologijo