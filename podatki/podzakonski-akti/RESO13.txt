I. UVOD
Vse države, članice Organizacije združenih narodov,
priznavajo pomen in vlogo družine v družbi in tudi potrebo po njenem varstvu s
strani družbe oziroma države. Ta temeljna načela in potrebe so potrjena s
Splošno deklaracijo o človekovih pravicah (16. člen), z Mednarodnim paktom o
ekonomskih, socialnih in kulturnih pravicah (10. člen) ter Mednarodnim paktom o
državljanskih in političnih pravicah (23. člen). Najnovejši mednarodni dokument
s tega področja pa je Konvencija o otrokovih pravicah, ki med drugim določa,
"da morajo države, podpisnice, vsakemu otroku priznati pravico do
življenjske ravni, ki ustreza njegovemu telesnemu, umskemu, duhovnemu,
nravstvenemu in družbenemu razvoju, pri čimer eden ali oba starša nosita glavno
odgovornost, da v skladu s svojimi sposobnostmi in gmotnimi zmožnostmi
zagotovita življenjske pogoje, potrebne za otrokov razvoj. Države podpisnice,
pa morajo sprejeti vse ustrezne ukrepe, s katerimi bodo staršem ali drugim, ki
so odgovorni za otroka, pomagale uveljaviti to pravico in, če je potrebno,
zagotovile materialno pomoč ter druge programe pomoči, zlasti razvoj ustanov,
zavodov in služb za varstvo otrok (18. člen, 27. člen). 
Tudi v Evropski socialni listini in v Priporočilu parlamentarne
skupščine Sveta Evrope št. 1074 je poudarjen pomen in zahteva po udejanjanju
različnih ukrepov, ki naj bi zagotavljali pogoje za nastanek in poln razvoj
družine oziroma po oblikovanju in vzpostavitvi splošne in koordinirane
družinske politike v posameznih državah. 
S tem mednarodnim dokumentom je usklajena tudi Ustava
Republike Slovenije, v kateri je med drugim zapisano, "da država varuje
družino, materinstvo, očetovstvo, otroke in mladino ter ustvarja za to varstvo
potrebne razmere" (53. člen). 
Seveda pa je potrebno oblikovanje družinske politike
postaviti ne le v pravni, temveč tudi v določen konceptualni okvir. V tem
smislu je treba preseči trenutno obstoječe dajanje prioritete rezidualnemu
modelu socialne politike, katerega funkcija je preprečevanje marginalizacije
siromašnega prebivalstva, pa tudi industrijski model socialne politike, v
katerem se socialna varnost zagotavlja prvenstveno aktivnemu delu populacije
(zaposlenim) in vsaj dolgoročno stremeti k oblikovanju modela socialne politike,
ki bo zagotavljal socialno varnost čim širšemu krogu ljudi in vplival na
zboljšanje kvalitete življenja vseh ljudi. 
Uresničiti je treba tudi temeljna izhodišča socialne
politike. Socialna politika ne bo mogla več temeljiti na polni zaposlenosti
oziroma statusu regularne zaposlitve, prav tako pa tudi ne na družini, katere
vzorec je zasnovan enkrat za vselej. 
V novem modelu socialne politike bi zato morala socialna
varnost človeka temeljiti na statusu državljanstva in še dodatno na
zaposlitvenem statusu. V njem pa bi se morala upoštevati tudi pluralnost
družinskih oblik ljudi in njihovih potreb ter svoboda izbire med različnimi
možnostmi.
II. OPREDELITEV DRUŽINSKE POLITIKE
S pojmom politike v tem kontekstu razumemo strategijo in
ukrepe, ki jih določen politični, administrativni sistem podvzema na
nacionalni, regionalni in lokalni ravni, na zakonodajnem, institucionalnem in
ekonomsko-socialnem področju. Gre za vse iniciative oziroma akcijske programe
izvršilnih in zakonodajnih oblasti. 
Družina predstavlja življenjsko skupnost staršev in otrok.
Predstavlja primarni socialni prostor, ki daje optimalne možnosti za
emocionalni in socialni razvoj otrok, obenem pa nosi tudi odgovornost za
njihovo blaginjo. Poleg tega pa ima tudi pomembno vlogo pri ohranjanju kohezije
družbe in kot pomembna proizvodna in potrošniška enota vpliva tudi na
gospodarski razvoj družbe. 
Za družino štejemo tudi vse življenjske skupnosti otrok in
odraslih oseb, ki trajno skrbijo zanje: stari starši in vnuki, rejniki in
rejenci, skrbniki in otroci pod skrbništvom. Subjekt predlagane družinske
politike pa predstavljajo poleg družin tudi pari oziroma žene, ki pričakujejo
otroke. 
S pojmom družinske politike torej označujemo celoto
socialnih, ekonomskih, pravnih, pedagoških, zdravstvenih, fiskalnih in drugih
ukrepov, ki jih določen politično-administrativni sistem izvaja, da bi posredno
ali neposredno vplival na življenjske pogoje družin oziroma njenih članov,
njihov nastanek in razvoj. 
V širšem smislu pa pomeni družinska politika tudi vključitev
družinske dimenzije v socialno, kulturno, ekonomsko, urbanistično, ekološko in
druge politike, pri katerih je družina posredni subjekt posameznih ukrepov. V
okviru družinske politike je treba te ukrepe spremljati, preučevati ter do
določene mere tudi koordinirati.
III. TEMELJNA NAČELA, CILJI IN UKREPI DRUŽINSKE POLITIKE
1. Načela
Splošne temeljne vrednote, ki naj bi opredeljevale socialno
politiko in njene segmente, vključno z družinsko politiko, so: varnost,
svoboda, solidarnost, blaginja, enakost. 
Poudarek ali dajanje hierarhične prednosti eni ali nekaterim
izmed njih se razlikuje v različnih družbenih sistemih in v različnih konceptih
ter stopnjah razvoja družbe. Temeljna sprememba v vrednostni orientaciji
socialne politike, s katero se danes soočamo pri nas, pa je vsekakor preseganje
egalitarne vrednostne orientacije in uveljavitev varnosti kot osnovnega
stabilizatorja socialnega položaja slehernega državljana v kombinaciji oziroma
vzpostavljanju ravnovesja s svobodo kot drugo temeljno vrednostno orientacijo.
Gre za širjenje takšnih oblik programov in ukrepov, ki povečujejo svobodo
posameznika, vendar ne ogrožajo pri tem njegove varnosti. Pri tem se je treba
zavedati, da varnosti ni mogoče zagotoviti, če družba ne zagotavlja določene
stopnje solidarnosti, in da mora skrb za kakovost življenja oziroma blaginjo
vseh ljudi predstavljati vsaj dolgoročen cilj vsake razvojno naravnane družbe. 
Izhajajoč iz tega, družinska politika v Republiki Sloveniji
temelji na naslednjih načelih: 
-       
na vključevanju celotne populacije oziroma na usmerjenosti k vsem
družinam, 
-       
na upoštevanju pluralnosti družinskih oblik in različnih potreb, ki iz
tega izhajajo, 
-       
na spoštovanju avtonomnosti družine in individualnosti posameznih njenih
članov, 
-       
na zaščiti otrokovih pravic v družini in družbi ter dajanju prednostnega
mesta kakovosti življenja otroka, 
-       
na promoviranju enakih možnosti obeh spolov, 
-       
na vzpostavljanju raznovrstnih oblik storitev in na omogočanju, da
družine izbirajo med različnimi možnostmi, 
-       
na delnem prispevku družbe k stroškom za vzdrževanje otrok, 
-       
na dodatnem varstvu družin v specifičnih situacijah in stanjih, 
-       
na celostnem, integralnem pristopu.
2. Cilji
Z družinsko politiko želimo vplivati na pogoje za nastanek in
varnost družine ter njen razvoj. 
Temeljni cilj družinske politike v Republiki Sloveniji je
zato ustvarjanje pogojev za izboljšanje kakovosti življenja vseh družin in za
enake možnosti osebnega razvoja vseh članov družine. 
Operacionalizacija zgornjih načel pa pomeni še naslednje
posebne cilje družinske politike: 
-       
preseganje dosedanje naravnanosti na družino s predšolskim otrokom in v
skladu s cilji in materialnimi možnostmi, postopna razširitev programov,
usmerjenih tudi na ostale družinske cikluse, 
-       
omogočanje prednosti univerzalnim programom, 
-       
pravna in dejanska izenačitev (v statusu in pravicah) vseh družinskih
oblik, 
-       
prednostno razvijanje programov, ki bodo krepili avtonomnost družine
(podporni programi) oziroma ji ne odvzemali njenih funkcij in jo postavljali v
preveliko odvisnost od družbenih služb, 
-       
postopno preseganje enosmernega institucionalnega razvoja in
pluralizacija storitev (kombinacija javnega, zasebnega, neformalnega in
volonterskega sektorja), 
-       
vzpostavitev posebnega varuha (ombudsmana) za otroka, 
-       
zagotovitev neposredne zaščite otroka v primerih, ko je njegov razvoj
ogrožen zaradi neugodnih družinskih pogojev ter omogočanje otroku dostop do
posameznih družbenih dobrin v primeru, da obstajajo v družini ovire za njihovo
doseganje, 
-       
ustvarjanje pogojev za kvalitetnejše usklajevanje družinskih in
poklicnih obveznosti staršev (matere in očeta) in spodbujanje k enaki
odgovornosti obeh staršev, 
-       
omiliti prenašanje stroškov za vzdrževanje otrok na družino z
razširitvijo mehanizmov za delno kompenzacijo teh stroškov s strani družbe.
3. Ukrepi
Izhajajoč iz načel in ciljev družinske politike Republika
Slovenija pristopa k sprejetju in izpeljavi celovitih ukrepov družinske
politike. Le-te bomo oblikovali in uresničevali na naslednjih področjih: 
-       
na ekonomsko-fiskalnem področju z neposrednimi dajatvami družinam, ki
dopolnjujejo ali nadomeščajo njihove dohodke, s prerazdelitvijo dohodka v
korist družin v okviru davčne politike ter posebno kreditno politiko, 
-       
na področju družbenih služb in drugih dejavnosti, ki se delijo na
splošne (izobraževanje, zdravstveno varstvo) in personalne (posvetovalnice,
pomoč ostarelim, pomoč prizadetim) ter s svojimi storitvami podpirajo
funkcioniranje družine ali delno prevzemajo posamezne njene funkcije, 
-       
na področju zaposlovanja z ustvarjanjem pogojev za usklajevanje družinskih
in poklicnih obveznosti obeh staršev ter z drugimi ugodnostmi, povezanimi s
trgom delovne sile, 
-       
na področju stanovanjskega gospodarstva s specifičnimi programi
stanovanjske preskrbe in z drugimi oblikami pomoči družinam. 
Pri uresničevanju ukrepov družinske politike, ki jih bomo
uresničevali postopoma, bomo dali prednost tistim ukrepom, ki že obstajajo
oziroma jih je po oceni mogoče hitreje udejaniti, in s katerimi lahko država
najbolj učinkovito prevzame svoj del odgovornosti. Temeljno jedro bodoče družinske
politike bodo predstavljali obstoječi programi in ukrepi otroškega varstva in
drugih področij (izobraževanje, zdravstveno varstvo idr.). Pri tem ne gre za
dokončno izbiro ukrepov, le-te bo mogoče dopolnjevati ali pa v skladu s širšimi
družbenimi spremembami tudi spremeniti. 
Za sooblikovanje in udejanjanje ciljev in ukrepov družinske
politike bodo odgovorni strokovni, upravni, politični in izvajalski subjekti,
pri njenem sooblikovanju pa tudi predstavniki civilne družbe. 
3.1. Ekonomsko-fiskalno področje (neposredne in posredne
dajatve družinam) 
Namen ekonomske pomoči družinam je doseči: 
-       
da se družinam olajšajo materialni problemi, s katerimi se soočajo v
različnih obdobjih (življenjskih ciklusih) svojega obstoja, 
-       
da materialne omejitve ne bodo razlog, da se pari, ki si sicer želijo
otroke, zanje ne odločijo, 
-       
da se vsem otrokom omogoči čim boljše in enake materialne osnovne pogoje
za življenje, 
-       
da se staršem, ki želijo več časa posvetiti delu v družini, pri tem
materialno in pravno pomaga. 
Če govorimo o finančni podpori družini, je socialnovarstvena
shema, ki jo zagotavlja država družinam, širša in vključuje tudi zdravstveno
zavarovanje, pokojninsko in invalidsko zavarovanje idr. 
Vendar pa imata znotraj tega praviloma posebno mesto dva
mehanizma. Njuna temeljna funkcija je, da prispevata k delni kompenzaciji
stroškov za vzdrževanje otrok in da vplivata na izboljšanje življenjske ravni
družin. Prvega predstavljajo otroški dodatki, drugega pa davčne olajšave za
vzdrževane družinske člane. Dolgoročni cilj finančnih podpor družinam bo večji
delež pokrivanja minimalnih življenjskih stroškov za otroka. 
3.1.1. Otroški dodatki 
Pri oblikovanju koncepta družinske politike izhajamo iz
dejstva, da imajo neposredne dajatve družinam največji učinek pri izenačevanju
pogojev življenja družin z različnim številom otrok. V skladu s tem bomo uvedli
univerzalni otroški dodatek. 
Otroški dodatek se bo razlikoval glede na starost otrok, do
njega pa bodo upravičeni vsi otroci v starosti do 15. leta oziroma do 26. leta,
če se šolajo. 
Do otroškega dodatka pa ne bodo upravičeni otroci, ki so
zaradi vzgoje, šolanja ali usposabljanja v zavodu in imajo v njem brezplačno
oskrbo. 
Otroški dodatek se bo v skladu s potrebami in možnostmi
nadgrajeval s posebnimi dodatki za namensko uporabo (doplačilo šolske prehrane,
nakup učbenikov, doplačilo za prevoz idr.). Te oblike dodatkov bodo
predstavljale dopolnilo k univerzalnemu otroškemu dodatku. 
3.1.2. Posebne pomoči za invalidne otroke 
Otroci z motnjami v telesnem in duševnem razvoju bodo
upravičeni do povišanega otroškega dodatka. Poleg otroškega dodatka pa bo za
otroke z zmerno, težjo in težko duševno prizadetostjo ter z najtežjo telesno
prizadetostjo zagotovljeno tudi posebno nadomestilo za invalidnost. 
3.1.3. Dodatek za varstvo in vzgojo otrok za otroke v
starosti do 3 let, ki niso v vrtcu 
Dodatek predstavlja novo obliko denarne dajatve za tiste
otroke od 11. meseca do 3 let, ki niso vključeni v vrtec ali drugo družbeno
organizirano in subvencionirano obliko vzgoje in varstva. 
Dodatek bo predstavljal družbeno podporo družinam pri varstvu
njihovih otrok ter jim omogočal svobodno izbiro med različnimi oblikami
zadovoljevanja te potrebe. Predvidena je njegova postopna uvedba. 
3.1.4. Pomoč za opremo novorojencu 
Pomoč za opremo novorojenca, ki je v dosedanjem sistemu
otroškega varstva predstavljala edino splošno dostopno (univerzalno) pravico,
bomo ohranili tudi vnaprej. Pokazala se je kot kakovostna in potrebna pomoč,
saj se stroški družine ob rojstvu otroka bistveno povečajo. Staršem pa bomo
omogočili svobodno izbiro med denarno in naturalno obliko (paketom) in v
primeru naturalne oblike tudi več alternativ. 
3.1.5. Starševski dodatek 
V okviru sprejete družinske politike bo država zavarovala
tudi vse porodnice, ki ne izpolnjujejo pogojev za pridobitev pravice do
nadomestila izgubljenega zaslužka za čas porodniškega dopusta. Pravica bo
temeljila na statusu državljanstva in stalnega prebivališča matere. Čas
prejemanja bo izenačen s trajanjem porodniškega dopusta (365 dni), višina pa bo
določena v deležu od zajamčene plače. 
3.1.6. Davčne olajšave za vzdrževanega družinskega člana 
Dohodnina naj bi še naprej delovala tudi kot element socialne
politike. Socialna funkcija dohodnine naj bi se okrepila tako, da bi njena
vloga pozitivno delovala pri družinah z več otroki. Posebne olajšave za
vzdrževane družinske člane, zlasti za otroke, za katere se zmanjšuje osnova za
dohodnino pred obdavčitvijo, naj bi skupno z univerzalnim otroškim dodatkom
tvorila sinhronizirano socialno politiko, ki bo delovala v korist družin z
večjim številom družinskih članov in z nižjimi prejemki oziroma dohodki. 
3.1.7. Znižanje tarifnih stopenj in oprostitve plačevanja
prometnega davka 
Z ureditvijo prometnega davka v zakonu o prometnem davku so
bili v veliki meri upoštevani predlogi za uvrstitev številnih artiklov, ki so
potrebni za vzdrževanje otrok, v najnižjo tarifno stopnjo prometnega davka. S
temi spremembami so bile dosežene tiste kakovostne spremembe, ki so tudi z
vidika družinske politike zadostne in jih je potreba le ohraniti, ki pa naj jih
nadgradi: 
-       
še nadaljnje znižanje stopnje prometnega davka za izdelke, ki so
pomembni za vzdrževanje otrok, pa so zdaj obdavčeni po stopnji, višji od 5%
(najnižji možni stopnji obdavčitve), 
-       
popolna oprostitev plačevanja prometnega davka za najpomembnejše
izdelke, ki so potrebni za vzdrževanje otrok. 
3.2. Področje družbenih služb in drugih dejavnosti 
Med ukrepe družinske politike sodijo tudi ukrepi, ki jih
izvajajo družbene službe in druge dejavnosti v okviru civilne družbe in s tem
podpirajo delovanje družine ali delno prevzemajo posamezne njene funkcije. V
tem smislu ločimo: 
-       
splošne službe, ki s svojimi storitvami neposredno ali posredno vplivajo
na delovanje družine in sodijo v okvir različnih družbenih dejavnostih in jih
je treba v okviru družinske politike koordinirati ter 
-       
posebne službe, ki so namenjene neposredno družini oziroma posameznim
njenim članom in podpirajo njeno nastajanje in delovanje. Sem sodijo servisi za
informiranje, izobraževanje in svetovanje staršev, partnerjev, zakoncev in
otrok, servisi za pomoč družini na domu, zavodske in druge oblike varstva in
vzgoje za družinske člane s posebnimi potrebami. 
Da bi se približali novim tendencam definiranja socialne
politike in družinske politike, bomo pri oblikovanju ukrepov na tem področju
izhajali razen iz že omenjenih načel še iz vključevanja in sodelovanja družine
kot subjekta porabe v okviru lokalnih in nacionalne skupnosti. 
3.2.1. Splošne službe 
3.2.1.1. Vrtci in druge predšolske dejavnosti 
Za vzgojo in varstvo predšolskih otrok je odgovorna predvsem
družina. Družba pa zagotavlja pogoje za usklajevanje družinskih in poklicnih
obveznosti staršev, otrokom pa možnost socializacije in vzgoje izven
družinskega okolja ter razvija vrtce in druge oblike vzgoje in varstva. 
Ukrepi, ki jih bomo uresničevali na tem področju so: 
-       
postopno razvijanje različnih programov, oblik ter servisov na tem
področju, kot so: igralne skupine, stanovanjske zadruge, varstvene družine ter
druge oblike in servisi in povezovanje vrtcev in drugih izvajalcev predšolske
vzgoje in varstva z osnovno šolo, starši in okoljem, 
-       
omogočanje takih programov predšolske vzgoje in varstva, ki ustrezajo
posebnim potrebam otrok, 
-       
razvijanje raznovrstnih programov predšolske vzgoje, tako po vsebini,
organiziranosti in ustanoviteljih, namenjenih vsem predšolskim otrokom –
otrokom s posebnimi potrebami, dodatne programe za nadarjene otroke in programe
za otroke s posebnimi interesi, dopolnilne programe za otroke iz socialno
prikrajšanih družin, 
-       
za vse otroke v letu pred vstopom v šolo zagotavljanje celoletne
priprave na šolo, 
-       
razvijanje svetovalnih in izobraževalnih programov za otroke in starše, 
-       
subvencioniranje različnih oblik vzgoje in varstva predšolskih otrok, 
-       
podpiranje, spodbujanje in subvencioniranje bivanja otrok v lastni
družini z materialnimi in pravnimi spodbudami staršem, ki želijo sami varovati
in vzgajati svoje predšolske otroke. 
3.2.1.2. Družina in šola 
Družina, kot primarni socialni prostor, pomembno vpliva na
otrokovo izobraževanje, vendar je tudi šola pomemben dejavnik socializacije in
socialne mobilnosti, saj se skozi šolski proces oblikujejo mladi za nosilce
različnih poklicnih nalog, obenem pa se tudi usposabljajo za odgovoren pristop
pri nastajanju in razvoju družine. 
Ukrepi, s katerimi bomo v okviru šolskega sistema uresničevali
družinsko politiko, so: 
-       
postopno uvajanje bolj pestre izbire izobraževalnih programov, ki bodo
omogočali razvoj potencialov vsakega otroka in zagotavljali različne
izobraževalne možnosti glede na otrokove potrebe, 
-       
omogočanje možnosti za pospešen razvoj otrok in odpiranje alternativnih
možnosti za izobraževanje in dodatno izobraževanje, 
-       
razvijanje različnih oblik pomoči učencem pri odpravljanju določenih
intelektualnih in psihosocialnih primanjkljajev (dopolnilni pouk, svetovanje in
druge oblike pomoči), 
-       
zagotavljanje enake dostopnosti do šole z ustrezno mrežo šol oziroma s
prevozi otrok v šolo, 
-       
organizacija in delno financiranje (subvencioniranje) prehrane v šoli, 
-       
zagotavljanje varstva učencem, ki to potrebujejo (podaljšano bivanje), 
-       
skrb za nadaljnje izobraževanje nadarjenih učencev, zlasti za
pospeševanje njihove vertikalne socialne mobilnosti, 
-       
z razvijanjem različnih vzgojno-izobraževalnih programov, povezanih s
humanizacijo odnosov, z enakimi možnostmi spolov, z oblikovanjem partnerskega
odnosa, z nastajanjem in razvojem družine. 
3.2.1.3. Družina in zdravstveno varstvo 
Na področju zdravstvenega varstva družine so z vidika
družinske politike pomembni ukrepi zdravstvenega varstva otrok in zdravstveni
ukrepi za moške in ženske v rodni dobi ter ukrepi za duševno zdravje družin in
njenih članov, zlasti otrok. 
Ukrepi bodo temeljili na preprečevanju bolezni in krepitvi
zdravja, na aktivnem sodelovanju posameznika in družine v zdravstvenem sistemu,
na dostopnosti primarnega zdravstvenega varstva in njegove aktivne in primarne
vključitve v varovanje zdravja družin. 
Med temi ukrepi bodo zlasti pomembni: 
-       
izobraževanje in svetovanje obeh partnerjev o krepitvi in varovanju
zdravja v rodni dobi, 
-       
izobraževanje in svetovanje obeh staršev in otrok o krepitvi in
varovanju zdravja otrok, preprečevanja bolezni in dejavnikov tveganja, ki ga
ogrožajo zaradi načina življenja in okolja, 
-       
uveljavljanje možnosti koriščenja bolniškega dopusta enega od staršev v
času otrokove bolezni in tudi v času bolezni ostarelih staršev, 
-       
zagotavljanje sistematičnih preventivnih interventnih programov in
ukrepov in skrbi za zdravje otrok vseh starosti, 
-       
zagotavljanje specializiranih medicinskih storitev diagnostike, terapije
in svetovanja za družino. 
Družina ni samo prostor, kjer se ustvarja dobro psihično in
mentalno počutje, temveč tudi prostor, kjer lahko nastajajo psihosocialni
problemi, zato bomo s preventivnimi, diagnostičnimi in terapevtskimi ukrepi
oziroma storitvami zagotovili varovanje in krepitev duševnega zdravja in psihosocialnega
delovanja družine s posebnim poudarkom na duševnem zdravju otrok in
mladostnikov z: 
-       
razvijanjem duševno-zdravstvene vzgoje in zagotavljanja znanj in
motivacij za optimalno psihosocialno delovanje družin in razvoj otroka, 
-       
vključevanjem mentalno-higienskega dela za družino in otroka v mrežo
osnovnega zdravstvenega varstva otroka in družine. 
3.2.2. Posebne službe 
3.2.2.1. Servisi za informiranje, izobraževanje in svetovanje
staršev, partnerjev, zakoncev in otrok 
Cilj le-teh je izobraževanje, svetovanje in pomoč družini in
njenim članom z namenom zdravega družinskega, partnerskega in zakonskega
razvoja oziroma kakovosti partnerstva in starševstva. Izobraževanje, urejanje
in pomoč obsega socialne, psihološke in tudi zdravstvene ukrepe, ki zagotavljajo
kakovosten družinski, partnerski in starševski oziroma otrokov razvoj ter
svetovanje staršem ob otrokovih težavah. 
Socialne, psihološke in tudi zdravstvene ukrepe bomo izvajali
v servisih za: 
-       
svetovanje in terapijo staršem in otrokom, ki bodo obsegali ukrepe
svetovanja, terapije in kolektivnega dela ter druge oblike pomoči za otroke in
starše ob razvojnih, učnih in psihosocialnih težavah. 
-       
družinsko svetovanje, ki bodo obsegali ukrepe oziroma storitve s
področja informiranja staršev o vprašanjih vzgoje in razvoja otrok ter o
otrokovih potrebah, 
-       
izobraževanje partnerjev, ki bo obsegala informativno-izobraževalne
storitve za partnerje, ki bodo sklenili zakonsko zvezo. 
Oblikovali in razvijali bomo koordinirane podporne mreže za
družine v okviru različnih ukrepov družinske politike, ki bodo v podporo
družini v okviru šolskega, zdravstvenega, družinskega in socialno varstvenega
sistema. 
3.2.2.2. Servisi za pomoč družine na domu 
Servisi za pomoč družinam na domu so profesionalni servisi, s
katerimi se nudi pomoč v primerih, ko posamezni njeni člani oziroma družina
potrebuje pomoč pri vsakdanjih opravilih. 
Glede na potrebe družin bomo zagotovili ukrepe za pomoč
družinam na domu, kot so: 
-       
varstvo otrok na domu, 
-       
pomoč ostarelim in bolnim na domu, 
-       
pomoč invalidom na domu, 
-       
gospodinjsko pomoč na domu. 
3.2.2.3. Zavodske in druge oblike varstva in vzgoje za družine
ali družinske člane s posebnimi potrebami 
Zavodske in druge oblike varstva in vzgoje za družinske člane
s posebnimi potrebami so namenjene zagotavljanju pomoči, varstva in vzgoje
družini kot celoti ali tistim posameznim družinskim članom, ki potrebujejo
posebno zaščito in pomoč. Sem sodijo zavodske ali druge oblike varstva in
vzgoje za otroke z motnjami v telesnem in duševnem razvoju, varstva ogroženih
nosečnic in mater z dojenčki in varstva trpinčenih žena, individualne in
skupnostne pomoči in varstva za odvisnike od drog ter varstva starih. 
Doslej je Slovenija zagotavljala predvsem varstvo in vzgojo
mladostnikov z motnjami v telesnem in duševnem razvoju, ter varstvo ostarelih v
javnih zavodih, zato bomo glede na potrebe družine oziroma njenih posameznih
članov zagotavljali tudi varstvo in vzgojo ostalih skupin s posebnimi potrebami
v različnih alternativnih oblikah kot so: dnevni centri, stanovanjske skupine
in terapevtske skupnosti. 
3.3. Delo, zaposlitev, zaposlovanje 
Družinska politika in politika zaposlovanja se stikata v
primeru, ko posameznik deli in usklajuje svoj čas med družinskimi obveznostmi
in profesionalnimi aktivnostmi. Gre za problem porabe in delitve časa, za
uveljavljanje enakih možnosti spolov, za upoštevanje družinskih potreb v
profesionalni sferi in za usklajevanje potreb družinskega življenja in
starševske odgovornosti s poklicnimi aktivnostmi staršev. 
V smislu zagotavljanja pogojev za usklajevanje družinskih in
poklicnih obveznosti obeh staršev bomo podpirali: 
-       
bolj primerno moralno in materialno družbeno vrednotenje dela z otroki
ter enakomernejšo porazdelitev odgovornosti zanje med materjo in očetom, med
starši, podjetji (delodajalci) in družbo, 
-       
reorganizacijo delovnega časa, 
-       
zakonske prilagoditve na področju oblik zaposlitve, 
-       
ugodnejšo ureditev porodniškega dopusta in dopusta za nego bolnega
otroka z jamstvom enakovredne zaposlitve po vrnitvi, 
-       
polno socialno zavarovanje v primeru delne zaposlitve ali začasne
prekinitve dela, zaradi nege in skrbi za majhnega otroka in nege ter skrbi za
otroke z motnjami v telesnem in duševnem razvoju. Za otroka z motnjami v
telesnem in duševnem razvoju se šteje otrok na podlagi mnenja, ki ga v skladu s
posebnimi predpisi izda Komisija za razvrščanje otrok in mladostnikov z
motnjami v telesnem in duševnem razvoju, 
-       
zagotavljanje vsem staršem, ki to želijo, mesto za njihove otroke v
vzgojnovarstveni ustanovi ali drugih oblikah varstva. 
Ker te stične točke zahtevajo določeno družbeno intervencijo,
bo politika zaposlovanja podpirala družinsko politiko z naslednjimi ukrepi. 
3.3.1. Porodniški dopust in dopust za nego otroka ter
nadomestilo izgubljenega zaslužka za čas lega dopusta 
Pravica do porodniškega dopusta in dopusta za nego otroka je
v Sloveniji zakonsko opredeljena v trajanju enega leta (365 dni), višina
nadomestila pa znaša 100% predhodne plače. V trajanju 105 dni je do njega
upravičena mati, v nadaljevanju pa (alternativno) oba starša. 
Pravica do denarnega nadomestila za čas porodniškega dopusta
bo tudi vnaprej ostala pravica iz dela. To pomeni, da bodo do nje upravičene
vse zaposlene osebe in da bo denarno nadomestilo približno enako izgubljenemu
zaslužku upravičenca, ki zaradi rojstva otroka ne more delati. Pri tem bo
družba spodbujala enakopravno delitev porodniškega dopusta, namenjenega negi
dojenčka, med oba starša. 
Postopoma in v skladu z materialnimi razmerami družbe bomo
iskali možnosti za morebitno podaljšanje porodniškega dopusta (na dve oziroma
tri leta). Pri tem bomo strogo spoštovali načela enakih možnosti in pravic za
oba starša. Da bi to dosegli, bomo oblikovali tako zakonodajo in rešitve, ki: 
-       
ne bodo destimulirale zaposlovanje (nezaposleni nikakor ne smejo biti v
ugodnejšem položaju v primerjavi z zaposlenimi), 
-       
ne bodo zmanjševale možnosti žensk pri zaposlovanju, 
-       
bodo pomagale podjetjem, katerih delavke oziroma delavci so na
porodniškem dopustu, tako da partnerstvo (glede na obstoječo delitev vlog,
predvsem materinstva) ne bo (več) razlog za manjše možnosti na področju
zaposlovanja. 
3.3.2. Pravica do različnega delovnega časa za starše z
majhnimi otroki do 3 let 
Pravico, ki jo ima delavec po veljavnih določbah zakona o
delovnih razmerjih v zvezi z možnostjo delati krajši delovni čas, dokler ni
otrok star tri leta, bomo postopoma v skladu z materialnimi možnostmi družbe,
razširili tako, da bosta imela oba starša po izkoriščeni pravici do
porodniškega dopusta, možnost izkoriščati pravico do dela s skrajšanim delovnim
časom in to izmenično, tedensko ali mesečno. 
Višina plače bo staršem zagotovljena po dejanskem delu,
medtem ko se bo krajši delovni čas od polnega delovnega časa štel v zavarovalno
dobo kot polni delovni čas, kar pomeni priznavanje polne pokojninske dobe v tem
obdobju. 
Da bi to dosegli, bomo spremenili tako predpise o delovnih
razmerjih kot tudi predpise o pokojninskem in invalidskem zavarovanju, svojo
vlogo pa bodo morala odigrati tudi podjetja in sicer s takšno (re)organizacijo
dela, ki bo zagotavljala fleksibilna (družini prilagojena) delovna mesta in
fleksibilni delovni čas. 
3.4. Stanovanjsko gospodarstvo 
Ukrepi stanovanjske politike, kot so razreševanje
stanovanjskih vprašanj družin in ustvarjanje pogojev za pridobivanje stanovanj,
pomembno vplivajo na kvaliteto življenja družin, na njihovo nastajanje, in na
njihovo funkcioniranje oziroma na ustvarjanje pogojev za opravljanje
ekonomskih, reprodukcijskih, emocionalnih in socializacijskih funkcij družin. 
Te ukrepe bomo kot celoto oblikovali na ekonomsko-fiskalnem
področju (davčna in kreditna politika) in na področju družbenih služb ter
drugih dejavnosti (splošne in personalne službe), ker s svojimi učinki vplivajo
na ustvarjanje ekonomskih, socialno varstvenih, zdravstvenih in drugih pogojev
pri ustvarjanju in delovanju družine. 
Pri definiranju teh ukrepov bomo izhajali iz naslednjih
ciljev: 
-       
ekonomska podpora mladim družinam, družinam z več otroki in ekonomsko
ogroženim družinam pri stanovanjski preskrbi, 
-       
primerne stanovanjske površine vsem družinam z otroki in ekonomsko
ogroženim družinskim članom, 
-       
zagotavljanje ustreznih stanovanjskih pogojev invalidnim osebam, 
-       
spodbujanje delovanja neprofitnih stanovanjskih organizacij za družine,
kot so: zadruge, združenja ali organizacije idr., 
-       
odpravljanje getoizacije glede na starost, kot tudi glede na socialno
ali drugo pripadnost, 
-       
zagotavljanje servisne in storitvene mreže v stanovanjskih soseskah za
pomoč družinam. 
Na področju stanovanjskega gospodarstva bomo uresničili
naslednje ukrepe: 
-       
posojila z ugodnimi pogoji (nižja obrestna mera, daljši odplačilni,
roki, manjša lastna udeležba), za mlade družine, družine z več otroki in za
ekonomsko ogrožene družinske člane, 
-       
ustanovitev sklada za gradnjo socialnih stanovanj ali financiranje
gradnje socialnih stanovanj in vzpostavitev posebnih programov na ravni lokalne
skupnosti, 
-       
zagotavljanje primernih stanovanjskih standardov za družine, 
-       
subvencioniranje najemnin socialno ogroženim družinam, 
-       
preprečevanje oderuštva s preverjanjem ustreznosti višine najemnin. 
3.5. Družinska zakonodaja 
Pri Ministrstvu Republike Slovenije za delo, družino in
socialne zadeve bo v najkrajšem času oblikovan Svet za družino, ki bo skrbel za
razvoj družinske zakonodaje in uresničevanje družinske politike ter s tem
namenom dajal smernice za sprejem ustrezne zakonodaje na področju družinske
politike in spremljal njeno izvajanje.
IV. INSTITUCIONALNE, ZAKONSKE IN DRUGE SPREMEMBE
Z namenom učinkovitega uresničevanja družinske politike bo
država Slovenija sprejela še naslednje ukrepe:
1. Institucionalne spremembe
Ne glede na to, da je družina praktično vključena v vse
sektorje socialne politike in tudi nekatere sektorje ekonomske politike,
potrebuje vzpostavitev specifične, avtonomne družinske politike tudi ustrezno
ureditev na upravno-administrativnem področju. 
Zaradi potrebe po delni decentralizaciji, ki jo zahteva
področje družinske politike, se bomo zavzeli za opredelitev družinske politike
in upravne organiziranosti na obeh ravneh, na nacionalni in lokalni. 
Ker ima upravljanje kateregakoli področja vedno dve funkciji,
in sicer tehnično-koordinativno in interesno-usklajevalno, se kot posebno
vprašanje postavlja tudi, kako zagotoviti vpliv uporabnikov in drugih
predstavnikov civilne družbe na oblikovanje in uresničevanje družinske politike.
Ta problem bomo rešili tako, da bomo v okviru ministrstva ustanovili strokovno
posvetovalno telo za družinsko politiko, v katerem bodo predstavniki upravnih
resorjev, stroke (znanstvene dejavnosti), uporabnikov in drugih predstavnikov
civilne družbe ter lokalne samouprave.
2. Zakonodajne spremembe
V skladu z resolucijo bomo postopoma pripravili ustrezno
uskladitev posameznih področnih zakonov s področja stanovanjskega gospodarstva,
šolstva, delovnih razmerij, zdravstva, davkov, pokojninskega in invalidskega
zavarovanja in drugih področij, katerih ukrepi neposredno zadevajo družino. 
Zakonsko bomo opredelili tudi mehanizem posebnega varuha
pravic otroka (ombudsmana), saj ima zaščita otrok in njegovih pravic prednostno
mesto v zastavljeni družinski politiki.
3. Vzpostavitev informacijskega sistema
V Priporočilu št. 1074 parlamentarna skupščina Sveta Evrope
državam med drugim priporoča oblikovanje ustreznega informacijskega sistema,
zbiranje podatkov in kontinuirano analizo položaja družin ter posledic ukrepov
v njihovo korist, kot podlago za (re)definiranje ciljev in oblik akcij v okviru
družinske politike. 
Z večjim povezovanjem različnih podatkovnih baz je potrebno
dati boljše možnosti za empirično preučevanje demografskih, socialnih,
ekonomskih in drugih značilnosti družin. To zahteva vzpostavitev družine kot
osnovne enote opazovanja na evidenčni in statistični ravni.
Št. 542-08/92-2/2-1
Ljubljana, dne 9. julija 1993.
Predsednik 
Državnega zbora 
Republike Slovenije 
mag. Herman Rigelnik l. r