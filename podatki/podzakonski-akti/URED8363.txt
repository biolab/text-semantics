1. člen
(vsebina)
Ta uredba določa način unovčitve bona za izboljšanje
gospodarskega položaja na področju potrošnje v gostinstvu, turizmu, športu in
kulturi (v nadaljnjem besedilu: bon) preko informacijskega sistema Finančne
uprave Republike Slovenije (v nadaljnjem besedilu: FURS), povračilo sredstev
preko informacijskega sistema FURS ter način vodenja in upravljanja evidence
bonov.
2. člen
(unovčitev bona)
(1) Upravičenec mora pred nakupom blaga ali pred koriščenjem
storitve s področja gostinstva, turizma, športa ali kulture (v nadaljnjem
besedilu: storitev) seznaniti ponudnika blaga in storitev, da bo za opravljeno
storitev unovčil bon.
(2) Ponudnik storitve mora v informacijski sistem FURS vnesti
naslednje podatke o upravičencu, ki je unovčil bon:
-       
ime in priimek;
-       
EMŠO;
-       
datum opravljene storitve;
-       
znesek, za katerega se unovči bon.
(3) Unovčitev bona se opravi z izplačilom unovčenega bona v
znesku opravljene storitve ponudniku storitev, pred tem pa se vnese številko
izdanega računa za opravljeno storitev.
(4) Upravičenec lahko bon unovči v več manjših zneskih pri
različnih ponudnikih storitev.
3. člen
(unovčitev bona)
Ob unovčitvi bona upravičenec oziroma njegov zakoniti
zastopnik ali skrbnik potrdi unovčitev bona s pisno potrditvijo in
predložitvijo kopije osebne izkaznice ali potnega lista na obrazcu BON 21
»Potrditev unovčitve bona«, iz Priloge 1, ki je sestavni del te uredbe.
4. člen
(unovčitev bona upravičenca, ki ima zakonitega zastopnika
oziroma skrbnika, po tretji osebi)
Če bon za upravičenca, ki ima zakonitega zastopnika oziroma
skrbnika, unovči oseba, ki ni njegov zakoniti zastopnik oziroma skrbnik, mora
ponudniku storitev predložiti izjavo na obrazcu BON 21 »Izjava zakonitega
zastopnika oziroma skrbnika za unovčitev bona upravičenca po tretji osebi«, iz
Priloge 2, ki je sestavni del te uredbe. Izjava mora vsebovati naslednje
podatke:
-       
ime in priimek ter EMŠO upravičenca;
-       
ime in priimek ter EMŠO zakonitega zastopnika oziroma skrbnika
upravičenca;
-       
ime in priimek ter EMŠO osebe, ki bo unovčila bon za upravičenca;
-       
datum in podpis zakonitega zastopnika oziroma skrbnika upravičenca.
5. člen
(unovčitev prenesenih bonov)
(1) Če bon upravičenca unovči oseba, na katero je upravičenec
prenesel bon (med upravičenčevimi sorodniki v ravni vrsti do drugega kolena –
to so stari starši, starši, otroci, otroci zakonca ali zunajzakonskega
partnerja, vnuki – zakonci, zunajzakonskimi partnerji, partnerji v sklenjeni
ali nesklenjeni partnerski zvezi ter med otroki in njihovimi zakonitimi
zastopniki, če to niso njihovi starši), mora ta oseba ponudniku storitev
predložiti izjavo na obrazcu BON 21 »Izjava upravičenca o prenosu bona«, iz
Priloge 3, ki je sestavni del te uredbe in ki jo podpiše upravičenec oziroma
njegov zakoniti zastopnik ali skrbnik. Izjava mora vsebovati naslednje podatke:
-       
ime in priimek ter EMŠO upravičenca, ki bon prenaša (v nadaljnjem
besedilu: prenosnik);
-       
ime in priimek ter EMŠO zakonitega zastopnika oziroma skrbnika
prenosnika, če ga ima;
-       
ime in priimek ter EMŠO osebe, na katero se bon prenaša (v nadaljnjem
besedilu: pridobitelj);
-       
sorodstveno oziroma pravno razmerje med prenosnikom in pridobiteljem;
-       
datum in podpis prenosnika, njegovega zakonitega zastopnika oziroma
skrbnika.
(2) Ob unovčitvi bona ponudnik storitev v informacijski
sistem FURS ob vnosu podatkov o upravičencu iz drugega odstavka 2. člena te
uredbe vnese tudi podatke o prenosniku:
-       
ime in priimek ter EMŠO prenosnika;
-       
znesek, do višine katerega pridobitelj unovči bon prenosnika.
(3) Bon je mogoče v skladu s petim odstavkom 43. člena Zakona
o interventnih ukrepih za pomoč gospodarstvu in turizmu pri omilitvi posledic
epidemije COVID-19 (Uradni list RS, št. 112/21; v nadaljnjem besedilu: zakon)
prenesti le enkrat, in sicer v celotni vrednosti bona. Če je upravičenec bon
delno že koristil, bona v preostali vrednosti ni mogoče več prenesti. Preneseni
bon se lahko unovči le v enkratnem znesku za opravljeno storitev pri enem
ponudniku.
6. člen
(povračilo sredstev)
(1) FURS izplača ponudniku storitev sredstva unovčenega bona
v znesku opravljene storitve v naslednjih rokih, vendar najpozneje v 30 dneh,
in sicer:
-       
za bone, unovčene od 1. do 15. dne v mesecu, se izplačilo opravi do
zadnjega dne v mesecu;
-       
za bone, unovčene od 16. do zadnjega dne v mesecu, se izplačilo opravi
do 15. dne v naslednjem mesecu.
(2) Sredstva unovčenega bona v znesku opravljene storitve
FURS nakaže ponudniku storitev na njegov plačilni račun, vpisan v davčni
register.
7. člen
(način vodenja in upravljanja evidence bonov)
(1) FURS o upravičencu do bona, ponudniku storitev in o
izplačilu bona vodi in upravlja evidenco bonov v elektronski obliki na podlagi
predhodne povezave zbirk osebnih podatkov iz dvajsetega odstavka 43. člena
zakona.
(2) O izplačilu bona se vodijo podatki iz 2., 3., 4., 5. in
6. člena te uredbe.
8. člen
(hramba dokumentacije)
Pisne izjave (obrazce) iz 3., 4. in 5. člena te uredbe ter
dokumentacijo (kopije osebnih izkaznic ali potnih listov) v zvezi z unovčenjem
bonov mora ponudnik storitev hraniti dve leti od dneva unovčitve bona.

Priloga
1: Potrditev unovčitve bona
Priloga
2: Izjava zakonitega zastopnika oziroma skrbnika za unovčitev bona upravičenca
po tretji osebi
Priloga
3: Izjava upravičenca o prenosu bona

Uredba o načinu unovčitve bona za izboljšanje
gospodarskega položaja na področju potrošnje v gostinstvu, turizmu, športu in
kulturi, povračilu sredstev preko informacijskega sistema Finančne uprave
Republike Slovenije ter načinu vodenja in upravljanja evidence bonov (Uradni
list RS, št. 114/21) vsebuje naslednjo končno določbo:
»KONČNA DOLOČBA
9. člen
(začetek in prenehanje
veljavnosti)
Ta uredba začne veljati naslednji dan po objavi v Uradnem
listu Republike Slovenije in preneha veljati 31. decembra 2021, oziroma 14.
januarja 2022, ko se izvrši zadnje izplačilo sredstev ponudnikom.«.

Uredba o spremembi Uredbe o načinu unovčitve
bona za izboljšanje gospodarskega položaja na področju potrošnje v gostinstvu,
turizmu, športu in kulturi, povračilu sredstev preko informacijskega sistema
Finančne uprave Republike Slovenije ter načinu vodenja in upravljanja evidence
bonov (Uradni list RS, št. 203/21) spreminja 9. člen uredbe tako, da
se glasi:
»9. člen
(začetek in prenehanje
veljavnosti)
Ta uredba začne veljati naslednji dan po objavi v Uradnem
listu Republike Slovenije in preneha veljati 30. junija 2022 oziroma 14. julija
2022, ko se izvrši zadnje izplačilo sredstev ponudnikom.«;
ter vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.