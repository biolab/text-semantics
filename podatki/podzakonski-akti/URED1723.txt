1. člen
S to uredbo se podrobneje določajo merila za ugotavljanje
interesa Republike Slovenije, na podlagi katerih se lahko izda diplomatski ali
službeni potni list.
2. člen
Interes Republike Slovenije po tej uredbi ugotavlja minister
za zunanje zadeve.
3. člen
Minister pri presoji upošteva, ali in v kolikšni meri izdaja
diplomatskega ali službenega potnega lista: 
-    
prispeva k predstavljanju Republike Slovenije v tujini, 
-    
pomeni priznanje za mednarodno uveljavljanje Slovenije, 
-    
omogoči možnost potovanja ali bivanja v tujini, ki je sicer z navadnim
potnim listom oteženo ali povezano z velikimi težavami, 
-    
je potrebna iz razlogov državne varnosti.
4. člen
Pri presoji o izdaji diplomatskega potnega lista, kadar gre
za predstavljanje Slovenije v tujini, se zlasti upošteva ali oseba opravlja
funkcije v najvišjih državnih organih, ki so povezane s potovanji v tujino, ali
opravlja najvišje funkcije v najpomembnejših znanstvenih in umetniških
institucijah v Republiki Sloveniji oziroma v kateri od mednarodno široko
priznanih in s slovenskim narodom zgodovinsko povezanih verskih skupnosti uživa
poseben ugled ali ima v njej visok položaj. 
Upošteva se tudi, da diplomatski potni list prispeva k
ustrezni predstavitvi oseb ter izvrševanju nalog osebam, ki opravljajo
najzahtevnejše svetovalske naloge v državnih organih, pristojnih za zunanje
odnose, in zaradi tega pogosto potujejo v tujino. 
Osebam iz prvega odstavka tega člena, ki ne opravljajo
najpomembnejših funkcij, se zaradi službenega potovanja v tujino lahko izda
službeni potni list. Osebam iz prejšnjega odstavka, katerih svetovalske naloge
se ne nanašajo na področje zunanje politike, se lahko v primeru službene poti v
tujino izda službeni potni list.
5. člen
Kot priznanje za mednarodno uveljavljanje Republike Slovenije
se diplomatski potni list lahko izda po izteku mandata predsedniku države,
predsedniku vlade in ministru za zunanje zadeve ter upokojenim veleposlanikom.
6. člen
Pri presoji, ali izdati službeni potni list, ker je možnost
potovanja z navadnim potnim listom otežena oziroma povezana z velikimi
težavami, je treba predvsem pretehtati ali je potovanje oziroma bivanje v
tujini pomembno zaradi političnih, ekonomskih, kulturnih, znanstvenih ali
drugih podobnih interesov države. Ministrstvo za zunanje zadeve v takšnem
primeru izda službeni potni list, če glede na informacije, s katerimi
razpolaga, ni mogoče pričakovati, da bi bilo potovanje lahko uspešno opravljeno
s potnim listom oziroma če potovanje s službenim potnim listom predstavlja
bistveno ugodnost ter v mednarodni praksi ni neobičajno.
7. člen
Ta uredba začne veljati naslednji dan po objavi v Uradnem
listu Republike Slovenije.
Št. 271-01/2001-1
Ljubljana, dne 5. julija 2001.
Vlada Republike Slovenije
mag. Anton Rop l. r. 
Minister