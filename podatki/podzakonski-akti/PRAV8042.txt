1. člen
Ta pravilnik določa višino prejemkov in pogoje, ob
izpolnjevanju katerih se od prejemkov iz naslova medsosedske pomoči med
kmetijskimi gospodarstvi v okviru strojnih krožkov, ki jih pridobijo člani
kmečkega gospodinjstva iz drugega odstavka 69. člena Zakona o dohodnini (Uradni
list RS, št. 117/06, v nadaljnjem besedilu: ZDoh-2), katerim se dohodek iz
osnovne kmetijske in osnovne gozdarske dejavnosti ugotavlja na podlagi 69. do
72. člena ZDoh-2, dohodnina ne plačuje.
2. člen
(1) Prejemki iz naslova medsosedske pomoči med kmetijskimi
gospodarstvi v okviru strojnih krožkov so oproščeni plačila dohodnine pod
naslednjimi pogoji: 
1.     
prejemke prejmejo člani kmečkega gospodinjstva iz 1. člena tega pravilnika,
2.     
prejemke prejmejo za kmetijske in gozdarske storitve, ki jih opravijo v
okviru strojnega krožka, 
3.     
storitve opravijo z lastnim delom in lastno mehanizacijo, 
4.     
storitve zaračunavajo po cenah, ki ne presegajo cen, določenih za
medsosedsko pomoč v okviru strojnih krožkov v katalogu stroškov kmetijske in
gozdarske mehanizacije, ki ga potrdi minister, pristojen za kmetijstvo in
gozdarstvo, ob soglasju ministra, pristojnega za finance, 
5.     
za opravljeno storitev naročniku izstavijo račun. 
(2) Prejemki so oproščeni plačila dohodnine do višine
prejemkov 420 eurov na hektar kmetijskega zemljišča in 85 eurov na hektar gozda
v uporabi članov kmečkega gospodinjstva iz prvega člena tega pravilnika in
skupne površine 20 hektarov kmetijskih zemljišč in 30 hektarov gozda na kmečko
gospodinjstvo. 
(3) Kot kmetijske in gozdarske storitve iz 2. točke prvega
odstavka tega člena se štejejo storitve, ki so kot storitve za rastlinsko
pridelavo in živinorejo ter kot gozdarske storitve opredeljene s standardno
klasifikacijo dejavnosti.
3. člen
(1) Račun iz 5. točke prvega odstavka 2. člena tega
pravilnika mora vsebovati najmanj naslednje podatke: 
-       
ime in sedež strojnega krožka, 
-       
ime, priimek, naslov in davčno številko izvajalca, 
-       
ime, priimek in naslov naročnika storitve, 
-       
kraj in datum izdaje računa ter zaporedno številko, 
-       
datum in vrsto opravljen storitve, 
-       
količino opravljenega dela, izraženo v urah, enoti površine ali številu
izdelkov, in ceno za enoto, 
-       
skupni znesek, 
-       
podpis izvajalca in naročnika storitve. 
(2) Izvajalec storitve, ki izda račun v skladu s predpisi o
davku na dodano vrednost, mora v računu navesti tudi podatke iz prvega odstavka
tega člena.
4. člen
Račun mora izvajalec izdati v najmanj treh izvodih, od
katerih enega zadrži sam, enega izroči naročniku storitve in enega vodji
strojnega krožka.
5. člen
Ta pravilnik začne veljati 1. januarja 2007.
Št. 421-309/2006/9
Ljubljana, dne 15. decembra 2006
EVA 2006-1611-0165
dr. Andrej Bajuk l.r. 
Minister 
za finance
Soglašam!
Marija Lukačič l.r. 
Ministrica 
za kmetijstvo, gozdarstvo in prehrano