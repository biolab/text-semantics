I. SPLOŠNE DOLOČBE
1. člen
(vsebina pravilnika)
S tem pravilnikom se določi potek
postopnega uvajanja prvega tujega jezika kot obveznega predmeta v 2. razred
osnovne šole (v nadaljnjem besedilu: postopno uvajanje), način uvajanja,
pogoje, ki jih mora šola izpolnjevati, da lahko začne uvajati prvi tuji jezik,
postopek ugotavljanja izpolnjevanja pogojev ter kriterije za izbor šol pri
postopnem uvajanju prvega tujega jezika.
2. člen
(postopno uvajanje)
(1) V šolskih letih 2014/2015 in
2015/2016 se uvede prvi tuji jezik v 2. razred v osnovnih šolah, katerim
izvajanje programa določi minister, pristojen za izobraževanje (v nadaljnjem
besedilu: minister), s sklepom.
(2) V šolskem letu 2014/2015 začne
izvajati pouk prvega tujega jezika za učence 2. razreda največ 15 odstotkov šol
od skupnega števila osnovnih šol.
(3) V šolskem letu 2015/2016 začne
izvajati pouk prvega tujega jezika za učence 2. razreda še največ 30 odstotkov
šol od skupnega števila osnovnih šol.
(4) V šolskem letu 2016/2017 se začne
izvajati pouk prvega tujega jezika kot obveznega predmeta za vse učence, ki so
vpisani v 2. razred osnovne šole.
3. člen
(način postopnega uvajanja)
Postopno uvajanje poteka kot uvajanje s
sprotnim vgrajevanjem potrebnih sprememb in svetovanjem na podlagi ugotovitev
spremljanja uvajanja.
4. člen
(prvi tuji jezik)
Kot prvi tuji jezik se v 2. razred osnovne
šole postopno uvajata angleščina in nemščina.
II. PRIPRAVA IN IZVEDBA
5. člen
(Zavod Republike Slovenije za šolstvo)
(1) Zavod Republike Slovenije za
šolstvo (v nadaljnjem besedilu: zavod za šolstvo) pripravi načrt postopnega
uvajanja in metodološki načrt spremljanja postopnega uvajanja.
(2) Zavod za šolstvo pripravi letno
poročilo o postopnem uvajanju ter spremljanju postopnega uvajanja in ga
najkasneje do konca meseca januarja za preteklo šolsko leto posreduje
Strokovnemu svetu Republike Slovenije za splošno izobraževanje in ministru.
(3) Zavod za šolstvo skrbi za
obveščanje javnosti o poteku postopnega uvajanja.
6. člen
(šolska projektna skupina)
(1) Postopno uvajanje prvega tujega
jezika v osnovnih šolah vodijo šolske projektne skupine. Odgovorni nosilec postopnega
uvajanja in spremljanja na posamezni šoli je ravnatelj, ki imenuje in vodi
šolsko projektno skupino, v kateri je tudi predstavnik staršev.
(2) Šolska projektna skupina opravlja
naslednje naloge:
-       
pripravi predlog izbire prvega tujega jezika,
-       
izdela načrt postopnega uvajanja za šolo,
-       
sodeluje pri metodološkem izvajanju spremljanja,
-       
pripravi letno poročilo o svojem delu,
-       
izvaja druge naloge v zvezi s postopnim uvajanjem.
7. člen
(odločitev o postopnem uvajanju in izbiri
prvega tujega jezika v šoli)
(1) Ravnatelj v sodelovanju s šolsko
projektno skupino pripravi predlog za vključitev šole v postopno uvajanje in
predlog izbire prvega tujega jezika ter si o tem pridobi soglasje učiteljskega
zbora in sveta staršev.
(2) Odločitev o postopnem uvajanju in
izbiri prvega tujega jezika sprejme svet šole.
(3) Šola seznani starše s cilji in
načrtovanim potekom postopnega uvajanja.
8. člen
(izpolnjevanje pogojev)
Osnovna šola, ki začne postopno uvajati
pouk prvega tujega jezika v šolskih letih 2014/2015 in 2015/2016, mora
izpolnjevati naslednje pogoje:
-       
je vpisana v razvid izvajalcev javno veljavnih programov vzgoje in
izobraževanja,
-       
ima potrebno število usposobljenih učiteljev za izvajanje pouka prvega
tujega jezika za učence 2. razreda osnovne šole,
-       
ima sklep sveta šole o postopnem uvajanju in o izbiri prvega tujega
jezika.
9. člen
(zbiranje podatkov)
(1) Za potrebe spremljanja postopnega
uvajanja prvega tujega jezika zavod za šolstvo zbira podatke o organizaciji
dela in pouka, ustreznosti učnega načrta, metodah in oblikah dela,
učinkovitosti izvajanja pouka, rezultatih znanja učencev, in druge podatke,
potrebne za spremljanje postopnega uvajanja. Podatki o učencih in učiteljih se
zbirajo in obdelujejo tako, da njihova identiteta ni razvidna.
(2) Podatke zbirajo osebe, določene za
spremljanje tako, da se podatki zbirajo in obdelujejo skladno s predpisi, ki
urejajo zbiranje in varstvo osebnih podatkov.
(3) Podatke, pridobljene pri
spremljanju postopnega uvajanja, hrani zavod za šolstvo pet let po končani
spremljavi.
III. JAVNI RAZPIS IN IZBOR ŠOL
10. člen
(javni razpis)
(1) Postopek javnega razpisa in
pripravo izbora osnovnih šol, ki bodo vključene v postopno uvajanje, vodi
komisija, ki jo imenuje minister. Javni razpis objavi ministrstvo, pristojno za
izobraževanje na svojih spletnih straneh, in sicer za vsako šolsko leto
posebej:
-       
za šolsko leto 2014/2015 najkasneje do 31. marca 2014,
-       
za šolsko leto 2015/16 najkasneje do 28. februarja 2015.
(2) Prijavo in podatke o izpolnjevanju
pogojev pošljejo osnovne šole najkasneje v roku 21 dni po objavi razpisa na
obrazcih, ki so sestavni del razpisne dokumentacije. K prijavi na razpis za
postopno uvajanje mora šola priložiti:
-       
izjavo o številu učiteljev, ki izpolnjujejo kadrovske pogoje za
poučevanje izbranega prvega tujega jezika kot obveznega predmeta v prvem
obdobju,
-       
sklep sveta šole, da se osnovna šola vključi v postopno uvajanje in o
izbiri prvega tujega jezika.
11. člen
(kriteriji za izbor šol)
Izbor šol, ki izpolnjujejo pogoje v skladu
s tem pravilnikom, se izvede na podlagi naslednjih kriterijev:
-       
izbor prvega tujega jezika,
-       
regionalna pokritost glede na organizacijske enote zavoda za šolstvo,
-       
zastopanost šol glede na velikost šol,
-       
zastopanost šol glede na organiziranost šol.
12. člen
(sklep ministra)
Komisija na podlagi kriterijev, določenih v
prejšnjem členu tega pravilnika, pripravi predlog izbranih šol. Izbor šol s
sklepom določi minister, ministrstvo pa o tem obvesti izbrane šole najkasneje
do 31. maja v letu, ko šola začne postopno uvajati prvi tuji jezik.
IV. FINANCIRANJE
13. člen
(financiranje)
Osnovnim šolam iz prejšnjega člena tega
pravilnika ministrstvo zagotovi sredstva za izvajanje pouka prvega tujega
jezika v skladu s Pravilnikom o normativih in standardih za izvajanje programa
osnovne šole (Uradni list RS, št. 57/07, 65/08 in 99/10).
V. KONČNA DOLOČBA
14. člen
(veljavnost pravilnika)
Ta pravilnik začne veljati naslednji dan po
objavi v Uradnem listu Republike Slovenije.
Št. 0070-15/2014
Ljubljana, dne 24. februarja
2014
EVA 2013-3330-0169
dr. Jernej Pikalo l.r.
Minister
za izobraževanje, znanost in šport