I. SPLOŠNA DOLOČBA
1. člen
Ta pravilnik določa namen uvedbe videonadzora pri Ustavnem
sodišču Republike Slovenije (v nadaljevanju Ustavno sodišče), ukrepe za
zavarovanje osebnih podatkov, tehnične zahteve video nadzornega sistema ter
nadzor nad izvajanjem določb tega pravilnika.
II. NAMEN UVEDBE VIDEONADZORA
2. člen
Videonadzorni sistem je uveden z namenom, da se zagotovi optimalna
stopnja varovanja ljudi in premoženja, ki so na varovanem območju Ustavnega
sodišča.
3. člen
Ustavno sodišče izvaja videonadzorni sistem na lokaciji
Beethovnova ulica 10, Ljubljana, zaradi zagotavljanja:
-       
varovanja ljudi in premoženja na prometni površini pred stavbo Ustavnega
sodišča, in sicer na delu Beethovnove ulice od Tomšičeve ulice do Cankarjeve
ceste in na glavnem vhodu v stavbo Ustavnega sodišča ter na dvorišču te stavbe;
-       
varovanja ljudi in premoženja v avli Ustavnega sodišča od glavnega vhoda
do izhoda na dvorišče;
-       
nadzora vstopa v stavbo in izstopa iz stavbe Ustavnega sodišča skozi
glavni vhod oziroma vhode z dvorišča v avlo, v klet ali v dvigalo Ustavnega
sodišča.
4. člen
Za namene, določene v prejšnjem členu, je sistem videonadzora
nameščen na:
-       
zunanji fasadi stavbe Ustavnega sodišča (dve videokameri in videokamera
na domofonu na glavnem vhodu),
-       
notranji fasadi stavbe Ustavnega sodišča (tri videokamere),
-       
na fasadi stavbe nasproti Ustavnega sodišča (ena videokamera) ter
-       
v avli Ustavnega sodišča (dve videokameri).
III. UKREPI ZA ZAVAROVANJE OSEBNIH PODATKOV
5. člen
Pred pričetkom izvajanja prenovljenega videonadzora direktor službe
z elektronsko pošto obvesti funkcionarje in sodno osebje, da se izvaja
videonadzor, s kakšnim namenom, kaj se snema ter kje in koliko časa se hranijo
posnetki iz videonadzornega sistema.
6. člen
O izvajanju videonadzora morajo biti obveščeni tudi
obiskovalci varovanega območja. Za obveščanje teh se obvestila namestijo pred
vstopom v območje izvajanja videonadzora, skladno s predpisi, ki urejajo
varstvo osebnih podatkov.
7. člen
Obvestilo mora biti nameščeno na vidnem mestu in mora
vsebovati:
-       
informacijo, da se izvaja videonadzor,
-       
navedbo, da nadzor izvaja Ustavno sodišče,
-       
telefonsko številko za pridobitev informacije, kje in koliko časa se
shranjujejo posnetki iz videonadzornega sistema.
8. člen
(1) Za delo z videonadzornim sistemom sta pristojni dve
sodni osebi, in sicer vodja Tehničnega oddelka Službe za splošne in finančne
zadeve in predstojnik Službe za dokumentacijo in informatiko (v nadaljevanju
pristojna sodna oseba).
(2) Pristojna sodna oseba je odgovorna za evidenco
videonadzornega sistema in za obdelavo podatkov v evidenci videonadzornega
sistema.
(3) Pristojna sodna oseba mora biti za delo z
videonadzornim sistemom ustrezno usposobljena. Z napravami mora ravnati skrbno
in v skladu s tehničnimi navodili.
9. člen
Vpogled v arhivske posnetke je dovoljen predsedniku,
generalnemu sekretarju, direktorju službe in pristojni sodni osebi iz 8. člena
tega pravilnika ter pooblaščenemu serviserju in vzdrževalcem strojne in
aplikativne programske opreme, ki imajo z Ustavnim sodiščem sklenjeno ustrezno
pogodbo.
10. člen
(1) Za odločanje o upravičenosti vpogleda drugih oseb v
videoposnetek ter za shranjevanje posnetka na prenosni medij in njegovo
posredovanje, je pristojen generalni sekretar, ki za to lahko pooblasti
direktorja službe.
(2) Na prenosne medije se shranjuje videoposnetke
posameznih izrednih dogodkov, kadar generalni sekretar oceni, da jih je treba
shraniti zaradi zagotovitve dokaznega gradiva v morebitnem disciplinskem,
upravnem ali sodnem postopku.
11. člen
(1) Generalni sekretar lahko odredi, da se posnetki
določenih izrednih dogodkov shranijo na prenosne medije tudi za namen
rekonstrukcije in analize izvajanja varovanja. Snemanje na prenosni medij
izvede pristojna sodna oseba ali pogodbeni izvajalec.
(2) Posnetki na prenosnih medijih se hranijo v sefu v
varovanem prostoru Ustavnega sodišča.
12. člen
Na zahtevo policije ali drugih pristojnih organov se posnetek
izroči v tiskani obliki ali na prenosnem mediju, če za to izkažejo pravno
podlago. Pri tem je treba zagotoviti podatke o tem, kateri posnetki, komu, kdaj
in na kakšni pravni podlagi so bili posredovani.
13. člen
Vpogled v arhivske posnetke videonadzora se lahko izvaja na
delovni postaji, ki se nahaja v pisarni št. K10 (telefonska centrala) v kleti
Cankarjeve ceste 5. Nameščena je tako, da nepooblaščene osebe nimajo vpogleda v
prikazovalnike posnetkov. Zaščitena je z geslom.
14. člen
Evidenca dostopov do osebnih podatkov (posnetkov) vsebuje naslednje
podatke glede posameznega dostopa (vpogleda, posredovanja ipd.):
-       
zaporedno številko vpogleda ali iznosa,
-       
ime in priimek osebe, ki je dostopala do posnetkov,
-       
datum dostopa,
-       
namen dostopa,
-       
časovno obdobje pridobljenih posnetkov (od–do),
-       
komu, kdaj in na kakšni pravni podlagi so bili podatki posredovani,
-       
medij, na katerem so bili podatki posredovani,
-       
morebitne opombe in
-       
podpis pooblaščene osebe.
15. člen
(1) Dostop do nastavitev videonadzornega sistema je
varovan s posebnim vstopnim geslom, ki ga poseduje samo pooblaščena licencirana
oseba zunanjega izvajalca, določena v pogodbi o vzdrževanju videonadzornega
sistema in tehnični podpori, sklenjeni med Ustavnim sodiščem in zunanjim
izvajalcem. Varnostna kopija tega gesla se hrani tudi na Ustavnem sodišču v
blagajni v pisarni št. 20 v prvem nadstropju Beethovnove ulice 10. Blagajna se
lahko odpre samo z geslom, ki ga poznata vodja pisarne generalnega sekretarja
in vodij pisarn ter vodja pisarne predsednika.
(2) Pri vseh posegih v videonadzorni sistem je treba
upoštevati določbe predpisov, ki urejajo varstvo osebnih podatkov, določbe tega
pravilnika in pogodbe o vzdrževanju videonadzornega sistema in tehnični
podpori.
16. člen
(1) O posegih v videonadzorni sistem se vodi poseben
dnevnik (servisna knjiga), kamor se vpisujejo:
-       
spremembe nastavitev,
-       
okvare in tehnične težave pri delovanju,
-       
ostali servisni posegi,
-       
kdo je izvedel poseg,
-       
kdaj je bil poseg izveden,
-       
način dostopa do sistema (na lokaciji oziroma na daljavo) in
-       
morebitne opombe.
(2) Servisno knjigo vodi pooblaščena oseba zunanjega
izvajalca, ki ima z Ustavnim sodiščem sklenjeno ustrezno pogodbo.
17. člen
(1) Za evidenco izvajanja videonadzora se na Ustavnem
sodišču vzpostavi katalog zbirke osebnih podatkov.
(2) Zbirka osebnih podatkov shranjenih posnetkov
videonadzora vsebuje:
-       
slikovni posnetek osebe,
-       
kraj posnetka,
-       
datum in čas posnetka.
18. člen
(1) Posnetki, ki se pridobijo z videonadzornim sistemom,
se obdelujejo skladno s predpisi, ki urejajo varstvo osebnih podatkov, in s tem
pravilnikom.
(2) Videoposnetke posameznih kamer v času fizičnega varovanja
stavbe Ustavnega sodišča spremlja na ekranu varnostnik oziroma varnostnica v
recepciji, ki je v delovnem razmerju pri pogodbenem izvajalcu fizičnega
varovanja.
19. člen
Ustavno sodišče pet let vodi evidenco, iz katere je mogoče kasneje
ugotoviti, kdaj so bili posamezni osebni podatki iz evidence videonadzornega
sistema uporabljeni ali drugače obdelani (izdelana kopija) in kdo je to storil.
V petletnem obdobju je mogoče zakonsko varstvo pravice posameznika zaradi
nedopustnega posredovanja ali obdelave osebnih podatkov.
20. člen
Za doseganje namena videonadzora je določen minimalen čas
hranjenja posnetkov; to je sedem dni po nastanku. Videoposnetki se lahko
hranijo največ eno leto po nastanku. Po izteku tega obdobja Ustavno sodišče v
sodelovanju s pogodbenim izvajalcem zagotovi trajno brisanje arhivskih
posnetkov.
IV. TEHNIČNE ZAHTEVE VIDEONADZORNEGA SISTEMA
21. člen
(1) Zunanji izvajalec, s katerim Ustavno sodišče sklene
pogodbo o vzdrževanju videonadzornega sistema in tehnični podpori, zagotavlja
izvajanje videonadzora in vzdrževanje strojne in programske videonadzorne
opreme ob upoštevanju določb predpisov, ki urejajo varovanje osebnih podatkov,
in tega pravilnika.
(2) Videonadzorni sistem mora izpolnjevati naslednje
tehnične pogoje:
-       
dostop do nastavitev sistema je mogoč samo s posebnim vstopnim geslom,
-       
pregled posnetkov je mogoč samo z individualnim geslom,
-       
revizijska sled omogoča sledljivost uporabe (vpogled, pregled,
presnemavanje, brisanje) posnetkov po naslednjih parametrih: kdo je vstopil v
videonadzorni sistem, kdaj je vstopil, katere posnetke je uporabljal (številka
kamere, čas posnetka od–do),
-       
zagotovljeno je samodejno brisanje starih posnetkov glede na opredeljeno
dobo hranjenja posnetkov,
-       
onemogočen je prenos posnetkov prek računalniškega omrežja izven
Ustavnega sodišča,
-       
prenos posnetkov na prenosni medij je omogočen samo osebam iz prvega
odstavka 11. člena tega pravilnika.
V. IZVAJANJE NADZORA
22. člen
Nadzor nad izvajanjem določb tega pravilnika izvajajo
generalni sekretar ter organi, ki so po zakonu pristojni za nadzor.
VI. KONČNA DOLOČBA
23. člen
Pravilnik začne veljati naslednji dan po objavi v Uradnem listu
Republike Slovenije.
Št. Su-IX-1/18-5
Ljubljana, dne 12. julija 2018
dr. Jadranka Sovdat l.r.
Predsednica