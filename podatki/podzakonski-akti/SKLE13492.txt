1. člen
(namen in področje uporabe smernic)
(1) Evropski bančni organ je na podlagi prvega odstavka 16.
člena Uredbe (EU) št. 1093/2010 Evropskega parlamenta in Sveta z dne 24.
novembra 2010 o ustanovitvi Evropskega nadzornega organa (Evropski bančni
organ) in o spremembi Sklepa št. 716/2009/ES ter razveljavitvi Sklepa Komisije
2009/78/ES (UL L št. 331 z dne 15. decembra 2010, str. 12), nazadnje spremenjena
z Uredbo (EU) 2019/2175 Evropskega parlamenta in Sveta z dne 18. decembra 2019
(UL L št. 334 z dne 27. 12. 2019, str. 1) (v nadaljevanju: Uredba 1093/2010/EU)
dne 9. novembra 2021 na svoji spletni strani objavil Smernice o splošni
sposobnosti za sanacijo pri načrtovanju sanacije (EBA/GL/2023/06; v
nadaljevanju: smernice).
(2) Smernice v skladu s členoma 5 in 7 ter točko (1) oddelka
A priloge k Direktivi 2014/59/EU Evropskega parlamenta in Sveta z dne 15. maja
2014 o vzpostavitvi okvira za sanacijo ter reševanje kreditnih institucij in
investicijskih podjetij ter o spremembi Direktive Sveta 82/891/EGS, ter
direktiv 2001/24/ES, 2002/47/ES, 2004/25/ES, 2005/56/ES, 2007/36/ES,
2011/35/EU, 2012/30/EU in 2013/36/EU in uredb (EU) št. 1093/2010 ter (EU) št.
648/2012 Evropskega parlamenta in Sveta (UL L št. 173 z dne 12. 6. 2014, str.
190), nazadnje popravljena s Popravkom, UL L št. 92 z dne 30. 3. 2023, str. 33
((EU) 2019/879), in oddelkom II poglavja 1 Delegirane uredbe Komisije (EU)
2016/1075 z dne 23. marca 2016 o dopolnitvi Direktive 2014/59/EU Evropskega
parlamenta in Sveta glede regulativnih tehničnih standardov, ki določajo
vsebino načrtov sanacije, načrtov reševanja in načrtov reševanja skupine,
minimalna merila, ki naj bi jih pristojni organ ocenil v zvezi z načrti
sanacije in načrti sanacije skupine, pogoje za finančno podporo v skupini,
zahteve o neodvisnih ocenjevalcih vrednosti, pogodbeno priznavanje pooblastil
za odpis in konverzijo, postopke in vsebino zahtev v zvezi z obveščanjem in
obvestilom o mirovanju ter operativno delovanje kolegijev za reševanje (UL L
št. 184 z dne 8. 7. 2016, str. 1), določajo, kako bi morale institucije v
načrte sanacije in načrte sanacije skupine vključiti povzetek ključnih
elementov svoje splošne sposobnosti. Smernice določajo tudi, kako bi morali
pristojni organi oceniti splošno sposobnost za sanacijo v okviru ocene načrtov
sanacije in načrtov sanacije skupine v skladu s členoma 6 in 8 navedene
Direktive ter oddelkom III poglavja 1 navedene Delegirane uredbe Komisije.
(3) Smernice so naslovljene na:
1.     
finančne institucije iz prvega odstavka 4. člena Uredbe 1093/2010/EU,
kadar te finančne institucije spadajo v področje uporabe teh smernic, in
2.     
pristojne organe iz i. in viii. točke drugega odstavka 4. člena Uredbe
1093/2010/EU.
2. člen
(vsebina sklepa in obseg uporabe smernic)
(1) Banka Slovenije s tem sklepom določa uporabo smernic in
vseh njenih prihodnjih sprememb, če ne bo za posamezno spremembo smernic
odločila drugače, za:
1.     
banke in hranilnice (v nadaljevanju: banke), za nadzor nad katerimi je v
skladu z ZBan-3 in Uredbo Sveta (EU) št. 1024/2013 z dne 15. oktobra 2013 o
prenosu posebnih nalog, ki se nanašajo na politike bonitetnega nadzora
kreditnih institucij, na Evropsko centralno banko (UL L št. 287 z dne 29. oktober
2013, str. 63), pristojna Banka Slovenije in morajo izpolnjevati obveznosti iz
poglavja 6.7. ZBan-3 v zvezi s pripravo načrta sanacije, in
2.     
Banko Slovenije, kadar v skladu z ZBan-3 v vlogi pristojnega organa
izvaja pristojnosti in naloge nadzora nad bankami iz 1. točke tega odstavka.
(2) Banke iz 1. točke prvega odstavka tega člena, ki morajo
izpolnjevati obveznosti iz poglavja 6.7. ZBan-3, pri pripravi načrta sanacije v
celoti upoštevajo določbe smernic v delu, v katerem so naslovljene na banke.
(3) Banka Slovenije pri opravljanju nalog in pristojnosti
nadzora v skladu z ZBan-3 in Uredbo (EU) št. 575/2013 Evropskega parlamenta in
Sveta z dne 26. junija 2013 o bonitetnih zahtevah za kreditne institucije in o
spremembi Uredbe (EU) št. 648/2012 (UL L št. 176 z dne 27. 6 2013), zadnjič
popravljene s Popravkom (UL L št. 105 z dne 20. 4. 2023), v celoti upošteva
določbe smernic v delu, v katerem se nanašajo na izvajanje nalog in pooblastil
pristojnega organa.
3. člen
(uveljavitev sklepa)
Ta sklep začne veljati petnajsti dan po njegovi objavi v
Uradnem listu Republike Slovenije, uporabljati pa se začne 11. decembra 2023.
Ljubljana, dne 7. novembra
2023
Boštjan Vasle
predsednik
Sveta Banke Slovenije