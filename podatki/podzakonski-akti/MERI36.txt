1. člen
(področja urejanja)
Ta akt določa merila za prehode med javno
veljavnimi višješolskimi in visokošolskimi študijskimi programi.
2. člen
(opredelitev)
Prehod med študijskimi programi je
prenehanje izobraževanja na prvem študijskem programu in nadaljevanje študija
na drugem študijskem programu.
Prvi študijski program je program, iz
katerega študent prehaja. Prvi študijski program so lahko tudi vsi študijski
programi iste stopnje, pri katerih je kandidat že opravil študijske obveznosti
in se lahko priznavajo v drugem študijskem programu.
Drugi študijski program je program, v
katerega študent prehaja.
3. člen
(namen)
S prehodom so zagotovljene primerne
možnosti za nadaljevanje in dokončanje študija.
4. člen
(oblike)
Prehodi so možni med:
1.    
študijskimi programi iste stopnje;
2.    
višješolskimi študijskimi programi in študijskimi programi prve stopnje.
5. člen
(nebolonjski študijski programi)
Ne glede na določbe prejšnjega člena so do
prenehanja izvajanja študijskih programov, sprejetih pred 11. 6. 2004 (v
nadaljevanju besedila: nebolonjski študijski programi), prehodi mogoči tudi
med:
1.    
študijskimi programi za pridobitev univerzitetne izobrazbe;
2.    
študijskimi programi za pridobitev visoke strokovne izobrazbe;
3.    
študijskimi programi za pridobitev univerzitetne in visoke strokovne
izobrazbe.
Študenti lahko prehajajo tudi iz:
1.    
višješolskih in visokošolskih študijskih programov v študijske programe
prve stopnje;
2.    
univerzitetnih študijskih programov v študijske programe prve ali druge
stopnje;
3.    
študijskih programov za pridobitev magisterija znanosti v študijske
programe tretje stopnje.
6. člen
(pogoji)
Prehodi so možni med študijskimi programi:
1.    
ki ob zaključku študija zagotavljajo pridobitev primerljivih kompetenc
in
2.    
med katerimi se lahko po kriterijih za priznavanje prizna vsaj polovica
obveznosti po Evropskem prenosnem kreditnem sistemu (v nadaljevanju: ECTS) iz
prvega študijskega programa, ki se nanašajo na obvezne predmete drugega
študijskega programa.
7. člen
(drugi pogoji)
Določitev drugih pogojev prehoda med
študijskimi programi je v pristojnosti višješolskih in visokošolskih zavodov.
Te pogoje morajo zavodi javno objaviti.
8. člen
(priznavanje opravljenih študijskih
obveznosti)
Glede na obseg priznanih obveznosti iz
prvega študijskega programa v Republiki Sloveniji ali tujini se lahko študent
vpiše v isti ali višji letnik v drugem študijskem programu.
Pri prehodu se lahko priznavajo:
1.    
primerljive študijske obveznosti, ki jih je študent opravil v prvem
študijskem programu;
2.    
neformalno pridobljena primerljiva znanja.
Predhodno pridobljena znanja študent
izkazuje z ustreznimi dokumenti.
9. člen
(obseg priznanih opravljenih študijskih
obveznosti)
V skladu z merili višješolskega ali
visokošolskega zavoda za prehode in priznavanje opravljenih študijskih obveznosti
se lahko študent vključi v višji letnik drugega študijskega programa, če mu je
v postopku priznavanja zaradi prehoda priznanih vsaj toliko in tiste kreditne
točke, ki so pogoj za vpis v višji letnik javnoveljavnega študijskega programa.
10. člen
(vključitev priznanih študijskih
obveznosti v Prilogo k diplomi)
Vse opravljene študijske obveznosti v prvem
in v drugem študijskem programu morajo biti vključene v Prilogo k diplomi.
11. člen
(postopek)
Vloge za prehod med študijskimi programi
obravnava posebna komisija višješolskega ali visokošolskega zavoda po postopku,
ki je določen v statutu tega zavoda.

Merila za prehode med študijskimi programi
(Uradni list RS, št. 95/10)
vsebujejo naslednjo prehodno in končno določbo:
»12. člen
(prehodna
določba)
V študijskih programih, ki so bili
akreditirani pred veljavnostjo teh meril, se uskladijo pogoji za prehode med
študijskimi programi s temi merili najkasneje v šestih mesecih od dneva, ko
začnejo veljati.
Če visokošolski zavod spremeni pogoje za
prehode med študijskimi programi, si k tej spremembi študijskega programa
pridobi soglasje sveta agencije najkasneje do 31. decembra 2012.
Spremenjeni pogoji za prehode med
študijskimi programi se po pridobitvi soglasja sveta agencije javno objavijo.
13. člen
(veljavnost
meril)
Ta merila začnejo veljati tretji dan po
objavi v Uradnem listu Republike Slovenije.«.

Akt o spremembi Meril za prehode med
študijskimi programi (Uradni list RS, št. 17/11) spreminja 12. člen meril tako, da
se glasi:
»12. člen
(prehodna
določba)
V študijskih programih, ki so bili
akreditirani pred veljavnostjo teh meril, se uskladijo pogoji za prehode med
študijskimi programi s temi merili najkasneje do 31. 12. 2012.
Spremenjeni pogoji za prehode med
študijskimi programi se po pridobitvi soglasja sveta agencije javno objavijo.«;
ter vsebuje naslednjo končno določbo:
»2. člen
Ta akt začne veljati tretji dan po objavi v
Uradnem listu Republike Slovenije.«.