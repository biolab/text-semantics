I. SPLOŠNE DOLOČBE
1. člen
(namen)
Ta uredba v skladu z Direktivo 2004/42/ES Evropskega
parlamenta in Sveta z dne 21. aprila 2004 o omejevanju emisij hlapnih organskih
spojin zaradi uporabe organskih topil v nekaterih barvah in lakih in proizvodih
za ličenje vozil ter o spremembi Direktive 1999/13/ES (UL L št. 143 z dne 30.
4. 2004, str. 87), zadnjič spremenjeno z Direktivo Evropskega parlamenta in
Sveta 2008/112/ES z dne 16. decembra 2008 o spremembi direktiv Sveta
76/768/EGS, 88/378/EGS, 1999/13/ES in direktiv 2000/53/ES, 2002/96/ES in
2004/42/ES Evropskega parlamenta in Sveta z namenom prilagoditve Uredbi (ES)
št. 1272/2008 o razvrščanju, označevanju in pakiranju snovi ter zmesi (UL L št.
345 z dne 23. 12. 2008, str. 68), (v nadaljnjem besedilu: Direktiva 2004/42/ES)
določa posebne zahteve v zvezi z zmanjševanjem onesnaževanja zunanjega zraka
zaradi prispevka hlapnih organskih spojin k nastajanju prizemnega ozona, in
sicer: 
-       
vrste barv, lakov in proizvodov za ličenje, za katere se uporabljajo
določbe te uredbe in so navedene v prilogi 1, ki je sestavni del te uredbe, 
-       
pripadajoče najvišje vsebnosti hlapnih organskih snovi v proizvodih iz
prejšnje alinee, navedene v prilogi 2, ki je sestavni del te uredbe, 
-       
metode za določanje skladnosti z najvišjimi vsebnostmi hlapnih organskih
spojin v barvah, lakih in proizvodih za ličenje vozil, navedene v prilogi 3, ki
je sestavni del te uredbe, 
-       
način označevanja proizvodov iz priloge 1, za katere se uporabljajo
določbe te uredbe, in 
-       
izjeme v zvezi z uporabo organskih topil v proizvodih, za katere se
uporabljajo določbe te uredbe.
2. člen
(uporaba)
(1) Ta uredba določa tehnične specifikacije za barve, lake in
proizvode za ličenje vozil, navedene v prilogi 1. 
(2) Zahteve v zvezi z označevanjem proizvodov iz priloge 1 ne
vplivajo na zahteve glede označevanja, določene s predpisi, ki urejajo
varovanje zdravja potrošnikov in varstvo delavcev na delovnem mestu.
3. člen
(pomen izrazov)
(1) Izrazi, uporabljeni v tej uredbi, imajo naslednji pomen: 
1.     
pristojni organ oblasti je ministrstvo, pristojno za okolje (v
nadaljnjem besedilu: ministrstvo); 
2.     
snov je katerikoli kemijski element ali njegove spojine, ki se nahaja v
naravi ali je industrijsko izdelana, v trdnem, tekočem ali plinastem stanju; 
3.     
zmes je zmes ali raztopina, sestavljena iz dveh ali več snovi; 
4.     
organska spojina je vsaka spojina, ki vsebuje vsaj element ogljik in
enega ali več od naslednjih elementov: vodik, kisik, žveplo, fosfor, silicij,
dušik ali katerikoli halogen, razen ogljikovih oksidov ter anorganskih
karbonatov in bikarbonatov; 
5.     
hlapna organska spojina (v nadaljnjem besedilu: HOS) je katerakoli
organska spojina z vreliščem, nižjim ali enakim 250 °C pri standardnem pritisku
101,3 kPa; 
6.     
vsebnost hlapnih organskih spojin (v nadaljnjem besedilu: vsebnost HOS)
je masa HOS, izražena v gramih na liter (v nadaljnjem besedilu: g/l), v zmesi
proizvoda, pripravljenega za uporabo. Masa HOS v posameznem proizvodu, ki
kemijsko reagira med sušenjem tako, da postane sestavni del premaznega
sredstva, ne velja za del vsebnosti HOS; 
7.     
organsko topilo je katerakoli HOS, ki se uporablja sama ali skupaj z
drugimi snovmi, ne da bi se pri tem kemijsko spremenila, za raztapljanje ali za
razredčenje surovin, izdelkov ali odpadnih materialov, ali se uporablja kot
čistilno sredstvo za raztapljanje nečistoč, kot disperzni medij, kot sredstvo
za uravnavanje viskoznosti ali površinske napetosti, kot plastifikator ali kot
zaščitno sredstvo; 
8.     
premazno sredstvo je katerakoli zmes, skupaj z vsemi organskimi topili
ali zmesmi, ki vsebujejo organska topila za zagotovitev njegove ustrezne
uporabe, in se ga uporablja za nanos filma, da se z njim doseže dekorativni,
zaščitni ali kakšen drug funkcionalni učinek na površini; 
9.     
film je neprekinjeni sloj zaradi nanosa enega ali več premazov na
substrat; 
10.  
premazno sredstvo na vodni podlagi (v nadaljnjem besedilu: VP) je
premazno sredstvo, katerega viskoznost se uravnava z uporabo vode; 
11.  
premazno sredstvo na podlagi topila (v nadaljnjem besedilu: PT) je
premazno sredstvo, katerega viskoznost se uravnava z uporabo organskega topila;
12.  
dajanje v promet je dajanje na razpolago tretjim osebam na podlagi
plačila ali brezplačno. Pridobivanje blaga v drugi državi članici Evropske Unije
(v nadaljnjem besedilu: EU), proizvodnja za lastne potrebe in uvoz blaga iz
tretje države na carinsko območje EU na območju Republike Slovenije se šteje za
dajanje v promet v skladu z določbami te uredbe. 
(2) Drugi izrazi, uporabljeni v tej uredbi, imajo enak pomen
kot ga določa predpis, ki ureja mejne vrednosti emisij hlapnih organskih spojin
v zrak iz naprav, v katerih se uporabljajo organska topila.
II. IZPOLNJEVANJE ZAHTEV
4. člen
(najvišje vsebnosti HOS)
(1) Najvišje vsebnosti HOS v proizvodih iz priloge 1 so
določene v preglednicah A in B iz priloge 2. 
(2) Za proizvode iz priloge 1, katerim so bila dodana topila
ali druge sestavine, ki vsebujejo topila, z namenom, da je proizvod pripravljen
za uporabo, se določa skladnost z zahtevami glede najvišjih vsebnosti HOS iz
priloge 2 takrat, ko je proizvod pripravljen za uporabo.
5. člen
(dajanje proizvodov v promet)
(1) Proizvodi iz priloge 1 se lahko dajejo v promet, če
vsebnost HOS v njih ne presega najvišjih vrednosti iz prejšnjega člena in so
označeni v skladu z določbami 6. člena te uredbe. 
(2) Ne glede na določbe prejšnjega odstavka pri dajanju v
promet proizvodov iz priloge 1 ni treba zagotavljati izpolnjevanja zahtev glede
vsebnosti HOS in označevanja iz 6. člena te uredbe, če so proizvodi iz priloge
1 dani v promet osebam, katerim je bilo izdano okoljevarstveno dovoljenje ali
potrdilo o vpisu v evidenco v skladu s predpisom, ki ureja mejne vrednosti
emisije HOS v zrak iz naprav, v katerih se uporabljajo organska topila. Za
osebe iz prejšnjega stavka se štejejo osebe, ki so na dan, ko je izdelek dan v
promet, vpisane v seznam zavezancev po predpisih o emisiji HOS in halogeniranih
HOS ali v seznam izdanih okoljevarstvenih dovoljenj za naprave, v katerih se
uporabljajo organska topila. Seznama sta objavljena na spletnih straneh
Agencije Republike Slovenije za okolje (v nadaljnjem besedilu: agencija). 
(3) Ne glede na določbe prvega odstavka tega člena ni treba
zagotavljati izpolnjevanja zahtev glede vsebnosti HOS in označevanja, če so
proizvodi iz priloge 1 dani v promet fizičnim ali pravnim osebam, ki jim
ministrstvo na podlagi vloge dovoli uporabo omejenih količin proizvodov, ki ne
izpolnjujejo zahtev glede najvišjih vsebnosti HOS, izključno za namene obnove
in vzdrževanja kulturne dediščine, v skladu s predpisi o varstvu kulturne
dediščine. 
(4) Za dovoljenja iz drugega in tretjega odstavka tega člena
štejejo tudi dovoljenja, pridobljena v drugih državah članicah EU v skladu z
Direktivo 2004/42/ES in Direktivo Sveta 1999/13/ES z dne 11. marca 1999 o omejevanju
emisij hlapnih organskih spojin zaradi uporabe organskih topil v nekaterih
dejavnostih in obratih (UL L št. 85 z dne 29. 3. 1999, str. 1), zadnjič
spremenjeno z Direktivo Evropskega parlamenta in Sveta 2008/112/ES z dne 16.
decembra 2008 o spremembi direktiv Sveta 76/768/EGS, 88/378/EGS, 1999/13/ES in
direktiv 2000/53/ES, 2002/96/ES in 2004/42/ES Evropskega parlamenta in Sveta z
namenom prilagoditve Uredbi (ES) št. 1272/2008 o razvrščanju, označevanju in
pakiranju snovi ter zmesi (UL L št. 345 z dne 23. 12. 2008, str. 68). 
(5) Proizvode iz priloge 1, ki ne ustrezajo zahtevam v zvezi
z najvišjimi vsebnostmi HOS iz priloge 2, je dovoljeno dati v promet le osebam
iz drugega in tretjega odstavka tega člena ter osebam, ki opravljajo promet s
proizvodi iz priloge 1 na debelo. Osebe, ki dajejo proizvode iz prejšnjega
stavka v promet, morajo zabeležiti datum prodaje, kategorijo, tip in količino
izdelkov, vsebnost HOS, podatke o proizvajalcu in številko dovoljenja. Navedene
podatke za preteklo koledarsko leto morajo osebe, ki dajejo proizvode v promet,
sporočiti agenciji najkasneje do 20. januarja tekočega leta na obrazcu iz
priloge 4, ki je sestavni del te uredbe.
6. člen
(označevanje proizvodov)
(1) Proizvodi iz priloge 1, ki so dani v promet, morajo biti
označeni z nalepko, na kateri so navedeni podatki o skladnosti proizvoda v
zvezi z izpolnjevanjem zahtev glede najvišjih vsebnosti HOS, in sicer: 
-       
oznaka podkategorije proizvoda iz priloge 1 in najvišja dovoljena
vsebnost HOS v njem, izražena v g/l, v skladu z določbami priloge 2, 
-       
dejanska vsebnost HOS v proizvodu v stanju, ko je ta pripravljen za
uporabo, izražena v g/l. 
(2) Priporočena oblika in velikost oznake iz prejšnjega
odstavka sta oblika in velikost oznake, ki ju za proizvode iz priloge 1 objavi
Evropsko združenje proizvajalcev barv in lakov na svojih spletnih straneh.
III. MONITORING DAJANJA PROIZVODOV V PROMET
7. člen
(podatki o dajanju proizvodov v promet)
(1) Učinkovitost ukrepov iz te uredbe v zvezi z zmanjševanjem
emisij HOS v zrak zaradi uporabe organskih topil v barvah in lakih ter
proizvodih za ličenje vozil spremlja in ugotavlja ministrstvo na podlagi
podatkov o dajanju proizvodov iz priloge 1 v promet. 
(2) Podatki iz prejšnjega odstavka so podatki o vplačani
okoljski dajatvi, ki jo zavezanci pri dajanju teh proizvodov v promet plačujejo
v skladu s predpisom, ki ureja okoljsko dajatev za onesnaževanje okolja zaradi
uporabe HOS, in podatki iz petega odstavka 5. člena te uredbe.
8. člen
(preverjanje izpolnjevanja zahtev za proizvode)
(1) Izpolnjevanje zahtev iz prvega odstavka 5. člena in 6.
člena te uredbe se ugotavlja s preverjanjem proizvodov iz priloge 1 na trgu v
okviru inšpekcijskega nadzora (v nadaljnjem besedilu: preverjanje). 
(2) V okviru preverjanja se pri osebah, ki izvajajo promet s
proizvodi iz priloge 1, na kraju skladiščenja ali na kraju dajanja v promet
preverja označenost proizvodov z nalepko in jemlje vzorce za laboratorijsko
analizo na vsebnost HOS. 
(3) Mesta odvzema in število vzorcev po podkategorijah
proizvodov iz priloge 1 iz posameznega mesta odvzema določi inšpekcija z letnim
programom, določenim na podlagi podatkov iz prvega odstavka prejšnjega člena.
Preverjanje lahko poteka tudi z odvzemom naključnih vzorcev. Za vsako
podkategorijo proizvodov iz priloge 1 mora biti odvzet vsaj en vzorec letno. 
(4) Odvzeti vzorci se analizirajo na vsebnost HOS. Za
določanje skladnosti proizvodov iz priloge 1 z najvišjimi vsebnostmi HOS iz
priloge 2 se uporabljajo preskusne metode, določene v prilogi 3. 
(5) O monitoringu izdela inšpekcija letno poročilo, ki
vsebuje za vsak vzorec podatek o firmi osebe, ki je izvedla promet, trgovskem
imenu in podkategoriji proizvoda iz priloge 1 in skladnosti z zahtevami te
uredbe glede vsebnosti HOS in označevanja. Poročilo za preteklo leto do 31.
marca tekočega leta pošlje agenciji in Carinski upravi Republike Slovenije.
IV. POSREDOVANJE POROČIL KOMISIJI
9. člen
(poročanje)
(1) Ministrstvo poroča Komisiji o rezultatih ukrepov iz te
uredbe v zvezi z zmanjševanjem emisij HOS v zrak zaradi uporabe organskih topil
v barvah in lakih ter proizvodih za ličenje vozil. 
(2) Zbirno poročilo iz prejšnjega odstavka mora vsebovati
pregled podatkov o: 
-       
podkategorijah, letnih količinah proizvodov in vsebnosti HOS v
proizvodih iz priloge 1, ki so bili dani v promet, in 
-       
kategorijah in letnih količinah proizvodov, ki so bili dani v promet v
skladu z določbami drugega in tretjega odstavka 5. člena te uredbe. 
(3) Zbirno poročilo iz prvega odstavka tega člena predloži
ministrstvo Komisiji za obdobje petih let. Letni podatki iz zbirnega poročila
se predložijo Komisiji le na njeno zahtevo.
V. PROST PRETOK BLAGA
10. člen
(prost pretok blaga)
Uporaba in dajanje v promet sta dovoljena za proizvode iz
priloge 1, ki v stanju, ko so pripravljeni za uporabo, izpolnjujejo zahteve iz
te uredbe ali pa so dani v promet pod pogoji iz drugega in tretjega odstavka 5.
člena te uredbe.
VI. NADZORSTVO
11. člen
(inšpekcijski nadzor)
Nadzor nad izvajanjem določb te uredbe opravljajo
inšpektorji, pristojni za nadzor nad kemikalijami.
VII. KAZENSKE DOLOČBE
12. člen
(prekrški)
(1) Z globo od 5.000 do 20.000 eurov se kaznuje za prekršek
pravna oseba oziroma samostojni podjetnik posameznik, če: 
-       
kot proizvajalec, uvoznik, pridobitelj ali trgovec daje v promet
proizvode iz priloge 1, ki presegajo mejne vrednosti iz priloge 2 v nasprotju s
prvim odstavkom 5. člena te uredbe, ali 
-       
proizvodov iz priloge 1 ne označuje v skladu s prvim odstavkom 6. člena.
(2) Z globo od 3.000 do 12.000 eurov se kaznuje za prekršek
pravna oseba oziroma samostojni podjetnik posameznik, če ne poroča v skladu s
petim odstavkom 5. člena. 
(3) Z globo od 1.200 do 4.100 eurov se za prekršek iz prvega
in drugega odstavka tega člena kaznuje tudi odgovorna oseba pravne osebe
oziroma samostojnega podjetnika posameznika.
VIII. PREHODNI IN KONČNI DOLOČBI
13. člen
(prehodna določba)
Proizvodi iz priloge 1, proizvedeni pred 1. januarjem 2010,
se lahko dajejo v promet do 1. januarja 2011, čeprav ne izpolnjujejo zahtev iz
priloge 2.
14. člen
(prvo zbirno poročilo)
Ministrstvo posreduje Komisiji prvo zbirno poročilo o
rezultatih izvajanja ukrepov iz 9. člena te uredbe najpozneje do 30. junija
2011.
15. člen
(prenehanje veljavnosti)
Z dnem uveljavitve te uredbe prenehata veljati Uredba o
mejnih vrednostih emisije hlapnih organskih spojin v zrak zaradi uporabe
organskih topil v barvah in lakih ter proizvodih za ličenje vozil (Uradni list
RS, št. 12/06 in 122/07) in Pravilnik o obratovalnem monitoringu vsebnosti
hlapnih organskih spojin v barvah, lakih in proizvodih za ličenje vozil (Uradni
list RS, št. 105/08).
16. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-44/2010
Ljubljana, dne 11. novembra 2010
EVA 2010-2511-0084
Vlada Republike Slovenije
mag. Mitja Gaspari l.r. 
Minister

Priloga
1: Proizvodi, za katere se uporabljajo določene uredbe
Priloga
2: Najvišje vsebnosti HOS v določenih barvah in lakih ter proizvodih za ličenje
vozil
Priloga
3: Preskusne metode
Priloga
4: Obrazec za poročanje v skladu s petim odstavkom 5. člena uredbe o najvišjih
vsebnostih HOS v določenih barvah in lakih ter proizvodih za ličenje vozil