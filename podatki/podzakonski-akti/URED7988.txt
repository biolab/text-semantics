I. SPLOŠNE DOLOČBE
1. člen
Ta uredba je koncesijski akt, na podlagi katerega Vlada
Republike Slovenije določa vrsto, območje in predviden obseg opravljanja
programov zdravstvene dejavnosti, za katere se objavi javni razpis za podelitev
koncesije, trajanje koncesije in možnost podaljšanja koncesijskega razmerja ter
utemeljitev razlogov za podelitev koncesije v skladu z Zakonom o zdravstveni
dejavnosti (Uradni list RS, št. 23/05 – uradno prečiščeno besedilo, 15/08 –
ZPacP, 23/08, 58/08 – ZZdrS-E, 77/08 – ZDZdr, 40/12 – ZUJF, 14/13, 88/16 –
ZdZPZD, 64/17, 1/19 – odl. US in 73/19).
2. člen
Koncesija se v skladu s to uredbo podeli na področju
zobozdravstvene dejavnosti – parodontologija/zobne bolezni in endodontija na
območju naslednjih občin (v nadaljnjem besedilu: območje): Ljubljana in Novo
mesto.
II. PREDMET IN PREDVIDENI OBSEG KONCESIJSKE DEJAVNOSTI TER
RAZLOGI ZA PODELITEV KONCESIJE
3. člen
Predmet koncesije je opravljanje javne zdravstvene službe na
področju zobozdravstvene dejavnosti – parodontologija/zobne bolezni in
endodontija, in sicer v predvidenem skupnem obsegu 2,00 programa.
4. člen
(1) Koncesija se podeli na naslednjih območjih in v
naslednjih predvidenih obsegih:
-       
Ljubljana, v predvidenem obsegu 1,00 programa,
-       
Novo mesto, v predvidenem obsegu 1,00 programa.
(2) Koncesija se podeli za obdobje 15 let, šteto od dneva
začetka opravljanja programov zdravstvene dejavnosti, z možnostjo podaljšanja
za naslednjih 15 let, na način in pod pogoji, ki jih določa Zakon o zdravstveni
dejavnosti.
5. člen
(1) Koncesija na področju zobozdravstvene dejavnosti –
parodontologija/zobne bolezni in endodontija se podeli, ker javni zdravstveni
zavodi na območjih, na katerih se bo podelila koncesija, navedene zdravstvene
dejavnosti ne morejo zagotavljati v obsegu, kot je določen z mrežo javne
zdravstvene službe.
(2) Koncesija na območjih in v predvidenih obsegih iz
prejšnjega člena se podeli zaradi zagotavljanja potrebne dostopnosti do
zdravstvenih storitev in skrajšanja čakalnih dob.
III. POGOJI IN POSTOPEK PODELITVE KONCESIJE
6. člen
(1) Koncesija se podeli na podlagi javnega razpisa, ki se
objavi na spletni strani Ministrstva za zdravje in portalu javnih naročil.
(2) Javni razpis mora vsebovati podatke, ki jih določa 44.b
člen Zakona o zdravstveni dejavnosti.
(3) Razpisna dokumentacija, ki se objavi na spletni strani
Ministrstva za zdravje ali na portalu javnih naročil, mora biti pripravljena v
skladu s 44.c členom Zakona o zdravstveni dejavnosti.
(4) Javni razpis je uspešen, če je do poteka razpisnega roka
predložena najmanj ena veljavna prijava. Prijava je veljavna, če je pravočasna
in v celoti izpolnjuje vse zahteve iz javnega razpisa. Če javni razpis ne uspe,
se lahko ponovi.
7. člen
(1) Ponudnik mora za pridobitev in opravljanje koncesije
izpolnjevati pogoje, ki jih določa 44.č člen Zakona o zdravstveni dejavnosti,
in druge pogoje, opredeljene v razpisni dokumentaciji.
(2) Pri izboru koncesionarja med različnimi ponudniki
Ministrstvo za zdravje upošteva merila, ki jih določa 44.d člen Zakona o
zdravstveni dejavnosti, in merila, določena v razpisni dokumentaciji.
(3) Merila iz prejšnjega odstavka pripravi in določi
komisija, ki je sestavljena iz treh članov, zaposlenih na Ministrstvu za
zdravje. Člane določi minister, pristojen za zdravje, in sicer s pisnim
sklepom.
IV. SKLENITEV KONCESIJSKE POGODBE, NADZOR NAD NJENIM
IZVAJANJEM IN PRENEHANJE KONCESIJSKEGA RAZMERJA
8. člen
(1) Koncesijo za opravljanje javne službe na sekundarni ravni
zdravstvene dejavnosti podeli Ministrstvo za zdravje z odločbo o izbiri
koncesionarja.
(2) Ministrstvo za zdravje in koncesionar medsebojna razmerja
uredita s koncesijsko pogodbo, ki se sklene po dokončnosti koncesijske odločbe.
9. člen
Koncesijska pogodba preneha na način in pod pogoji,
določenimi v 44.i členu Zakona o zdravstveni dejavnosti.
10. člen
Ministrstvo za zdravje koncesionarju z odločbo odvzame
koncesijo na način in pod pogoji, določenimi v 44.j členu Zakona o zdravstveni
dejavnosti.
11. člen
Nadzor nad izvajanjem koncesijske odločbe in koncesijske
pogodbe v delu, ki se nanaša na razmerje med Ministrstvom za zdravje in
koncesionarjem oziroma njune medsebojne pravice in obveznosti, izvaja
Ministrstvo za zdravje v skladu s 44.k členom Zakona o zdravstveni dejavnosti.
V. KONČNI DOLOČBI
12. člen
Ministrstvo za zdravje objavi javni razpis iz 6. člena te
uredbe najpozneje v devetdesetih dneh od uveljavitve te uredbe.
13. člen
Ta uredba začne veljati naslednji dan po objavi v Uradnem listu
Republike Slovenije.
Št. 00725-2/2020
Ljubljana, dne 13. februarja 2020
EVA 2019-2711-0065
Vlada Republike Slovenije
Marjan Šarec
predsednik