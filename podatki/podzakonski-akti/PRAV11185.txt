Prvi del 
SPLOŠNI DOLOČBI
1. člen
(vsebina pravilnika)
Ta pravilnik podrobneje določa metode in
postopke ekološke pridelave oziroma predelave, označevanje kmetijskih pridelkov
oziroma živil in pogoje za uporabo označbe "ekološki", območja, ki so
primerna za ekološko čebelarjenje, sistem nadzora organizacij za kontrolo in
certificiranje, tehnične in organizacijske pogoje, ki jih morajo izpolnjevati
organizacije za kontrolo in certificiranje ekoloških kmetijskih pridelkov
oziroma živil (v nadaljnjem besedilu: organizacije za kontrolo in
certificiranje), evidence ekološko pridelanega semena, semenskega krompirja in
vegetativnega razmnoževalnega materiala v Republiki Sloveniji, pristojnosti
glede kontrole uvoza ekoloških kmetijskih pridelkov oziroma živil iz tretjih
držav za izvajanje:
-       
Uredbe Sveta (ES) št. 834/2007 z dne 28. junija 2007
o ekološki pridelavi in označevanju ekoloških proizvodov in razveljavitvi
Uredbe (EGS) št. 2092/91 (UL L št. 189 z dne 20. 7. 2007, str. 1), zadnjič
spremenjene z Uredbo Sveta (EU) št. 517/2013 z dne 13. maja 2013 o
prilagoditvi nekaterih uredb ter odločb in sklepov na področjih prostega
pretoka blaga, prostega gibanja oseb, prava družb, politike konkurence,
kmetijstva, varnosti hrane, veterinarske in fitosanitarne politike, prometne
politike, energetike, obdavčitve, statistike, vseevropskih omrežij, pravosodja
in temeljnih pravic, pravice, svobode in varnosti, okolja, carinske unije,
zunanjih odnosov, zunanje, varnostne in obrambne politike ter institucij zaradi
pristopa Republike Hrvaške (UL L št. 158 z dne 10. 6. 2013, str. 1), (v
nadaljnjem besedilu: Uredba 834/2007/ES);
-       
Uredbe Komisije (ES) št. 889/2008 z dne 5. septembra 2008 o
določitvi podrobnih pravil za izvajanje Uredbe Sveta (ES) št. 834/2007 o
ekološki pridelavi in označevanju ekoloških proizvodov glede ekološke pridelave,
označevanja in nadzora (UL L št. 250 z dne 18. 9. 2008, str. 1), zadnjič
spremenjene z izvedbeno Uredbo Komisije (EU) št. 1364/2013 z dne
17. decembra 2013 o spremembi Uredbe (ES) št. 889/2008 o določitvi
podrobnih pravil za izvajanje Uredbe Sveta (ES) št. 834/2007 glede uporabe
neekološko gojenih nedoraslih organizmov iz ribogojstva in neekoloških jajčec
školjk v ekološkem ribogojstvu, (v nadaljnjem besedilu: Uredba 889/2008/ES);
-       
Uredbe Komisije (ES) št. 1235/2008 z dne 8. decembra 2008 o
določitvi podrobnih pravil za izvajanje Uredbe Sveta (ES) št. 834/2007 v zvezi
z ureditvami za uvoz ekoloških proizvodov iz tretjih držav (UL L št. 334/2008 z
dne 12. 12. 2008, str. 25), zadnjič spremenjene z Izvedbeno uredbo
Komisije (EU) št. 586/2013 z dne 20. junija 2013 o spremembi Uredbe (ES)
št. 1235/2008 o določitvi podrobnih pravil za izvajanje Uredbe Sveta (ES)
št. 834/2007 v zvezi z ureditvami za uvoz ekoloških proizvodov iz tretjih
držav ter o odstopanju od Uredbe (ES) št. 1235/2008 v zvezi z datumom za
predložitev letnih poročil (UL L št. 169 z dne 21. 6. 2013, str. 51.), (v
nadaljnjem besedilu: Uredba 1235/2008/ES).
2. člen
(pomen izrazov)
(1) Izrazi, uporabljeni v tem
pravilniku, imajo naslednji pomen:
1.     
za industrijsko kmetijstvo iz Priloge I Uredbe 889/2008/ES se štejejo
vsi obrati, ki morajo v skladu s predpisom, ki ureja vrsto dejavnosti in
naprav, ki lahko povzročajo onesnaževanje večjega obsega, pridobiti
okoljevarstveno dovoljenje;
2.     
pristojni organ za imenovanje organizacije uradnega nadzora na področju
ekološke pridelave iz (n) točke 2. člena Uredbe 834/2007/ES je Uprava Republike
Slovenije za varno hrano, veterinarstvo in varstvo rastlin (v nadaljnjem
besedilu: uprava), za opravljanje strokovno administrativnih nalog pa
Ministrstvo za kmetijstvo in okolje (v nadaljnjem besedilu: ministrstvo);
3.     
obrat javne prehrane je fizična ali pravna oseba, ki pripravlja ekološke
proizvode v restavracijah, bolnišnicah, menzah in v drugih podobnih živilskih
podjetjih, kjer jih prodajajo ali dostavljajo končnemu potrošniku;
4.     
primarni proizvajalec je proizvajalec, ki se ukvarja s primarno
proizvodnjo kmetijskih proizvodov navedenih v Prilogi I Pogodbe o delovanju
Evropske unije (UL L C št. 83 z dne 30. 3. 2010, str. 331).
(2) Ostali izrazi, uporabljeni v tem
pravilniku, imajo enak pomen kot izrazi uporabljeni v zakonu, ki ureja
kmetijstvo in predpisu, ki ureja register kmetijskih gospodarstev.
Drugi del 
PRAVILA EKOLOŠKEGA KMETOVANJA
1. POGLAVJE: SPLOŠNA PRAVILA IN IZJEME
3. člen
(proizvodi in snovi, ki se lahko
uporabljajo v kmetijstvu)
V ekološkem kmetijstvu se lahko uporabljajo
oziroma so lahko prisotni samo proizvodi in snovi v skladu z Uredbo 834/2007/ES
in Uredbo 889/2008/ES.
4. člen
(pravila ekološkega kmetovanja za izjemne
primere)
(1) Izvajalec, ki želi pridobiti
dovoljenje za izjemo od pravil ekološkega kmetovanja v skladu z Uredbo
834/2007/ES, Uredbo 889/2008/ES, Uredbo 1235/2008/ES in s tem pravilnikom vloži
na ministrstvo vlogo, ki vsebuje:
-       
podatke o izvajalcu: osebno ime ali firmo, naslov ali sedež,
neponovljivo številko kmetijskega gospodarstva (v nadaljnjem besedilu:
KMG-MID),
-       
podatke o vrsti izjeme, za katero želi pridobiti dovoljenje,
-       
podatke o količini, številu, vrsti rastlin ali živali oziroma površini,
za katero želi izjemo,
-       
obrazložitev, zakaj želi pridobiti dovoljenje za posamezno izjemo.
(2) Vlogi iz prejšnjega odstavka je
treba priložiti mnenje glede izjeme za skrajšanje rogov, za sočasno ekološko in
neekološko gojenje živali iz ribogojstva in če gre za katastrofalne razmere v
skladu s 47. členom Uredbe 889/2008/ES, ki ga izda organizacija za kontrolo in
certificiranje, pri kateri je izvajalec vključen v kontrolo oziroma pristojni
veterinar v primeru skrajšanja rogov.
(3) Izvajalec, ki želi pridobiti
dovoljenje za skrajšanje obdobja preusmeritve v skladu s 36. členom Uredbe
889/2008/ES, mora k vlogi iz prvega odstavka tega člena priložiti mnenje
organizacije za kontrolo in certificiranje glede skrajšanja obdobja
preusmeritve na zadevnem zemljišču, ki mora vsebovati najmanj:
-       
dokazila izvajalca iz katerih je razvidno, da so bili najmanj zadnja tri
leta izpolnjeni pogoji v skladu z 2. točko 36. člena Uredbe 889/2008/ES ali
-       
fotografske posnetke terena, ki potrjujejo predhodno rabo zadevnega
zemljišča v primerih zaraščenosti ali večletne opuščenosti trajnih nasadov
(npr. opuščeni sadovnjaki, vinogradi, ipd.).
(4) O vlogi iz prvega odstavka tega
člena odloči ministrstvo z odločbo in o odločitvi obvesti organizacijo za
kontrolo in certificiranje pri kateri je izvajalec vključen v kontrolo. Pri
svoji odločitvi upošteva, da morajo v skladu z Uredbo 837/2007/ES biti izjeme
od zahtev za ekološko pridelavo strogo omejene na primere, pri katerih je
uporaba takih izjem upravičena.
(5) Podatke o vrsti izjem od pravil
ekološkega kmetovanja mora voditi organizacija za kontrolo in certificiranje v
evidenci pridelovalcev in predelovalcev ekoloških in integriranih kmetijskih
pridelkov ali živil iz 147. člena Zakona o kmetijstvu (Uradni list RS, št.
45/08, 57/12 in 90/12 – ZdZPVHVVR; v nadaljnjem besedilu: ZKme-1).
2. POGLAVJE: EKOLOŠKA ŽIVINOREJA
A. oddelek: Splošna pravila za vzrejo živali
5. člen
(obtežba)
Za določanje največjega števila živali na
hektar, ki ustreza 170 kg dušika na leto iz drugega odstavka 15. člena Uredbe
889/2008/ES, se uporabljajo predpisi, ki urejajo izvedbo ukrepov kmetijske
politike, in predpisi, ki urejajo varstvo voda pred onesnaženjem z nitrati iz
kmetijskih virov.
6. člen
(manjše kmetijsko gospodarstvo)
(1) Za izvajanje 39. člena Uredbe
889/2008/ES se šteje, da je manjše kmetijsko gospodarstvo tisto kmetijsko
gospodarstvo, ki redi največ 20 glav velike živine goveda.
(2) Na kmetijskih gospodarstvih iz
prejšnjega odstavka se za presojo primernosti reje živali v hlevih za govedo z
vezano rejo uporabi tudi indeks ustreznosti reje živali (v nadaljnjem besedilu:
IURŽ), ki je naveden v Prilogi 1, ki je kot priloga sestavni del tega
pravilnika.
(3) Reja na manjšem kmetijskem
gospodarstvu je ustrezna, kadar IURŽ dosega najmanj 24 točk. Merila za
določitev točk so vsebovana v Prilogi 1. Pri merilih se upoštevajo samo
parametri, ki se nanašajo na vezano rejo.
B. oddelek: Pravila za rejo perutnine
7. člen
(počasi rastoče pasme, primerne za
ekološko rejo perutnine)
(1) Na podlagi petega odstavka 12.
člena Uredbe 889/2008/ES se na seznam počasi rastočih pasem uvrstijo naslednje
slovenske tradicionalne pasme kokoši težkega tipa:
-       
slovenska zgodaj operjena kokoš,
-       
slovenska pozno operjena kokoš in
-       
slovenska pitovna kokoš.
(2) Poleg pasem iz prejšnjega
odstavka, se na seznam iz prejšnjega odstavka uvrsti še križanec s trgovskim imenom
prelux-bro.
8. člen
(prazen prostor za izpust po vsakem
turnusu reje)
(1) Za izvajanje petega odstavka 23.
člena Uredbe 889/2008/ES je treba po zaključku vsakega turnusa reje perutnine
pustiti prazne prostore za izpust, da se vegetacija oziroma rastlinje lahko
obraste, in sicer, če se turnus zaključi v:
-       
aprilu in maju: tri tedne,
-       
juniju in juliju: štiri tedne,
-       
avgustu, septembru in oktobru: pet tednov.
(2) Izvajalci reje perutnine morajo
voditi evidenco o obdobjih, ko je prostor za izpust prazen.
(3) Na predlog izvajalca lahko
organizacija za kontrolo in certificiranje dovoli skrajšanje obdobij iz prvega
odstavka tega člena, če se zaradi lokalnih in izjemno ugodnih vremenskih razmer
(npr. več padavin od dolgoletnega povprečja, optimalnejša temperatura za rast
vegetacije itd.) vegetacija hitreje obrašča.
C. oddelek: Skupna pravila za rejo kuncev,
damjakov, muflonov in navadnih jelenov
9. člen
(reja, izvor in predelava ekološko
vzrejenih živali ter nadzor, preprečevanje bolezni in veterinarsko zdravljenje)
Pri reji kuncev, damjakov, muflonov in
navadnih jelenov morajo v skladu z Uredbo 834/2007/ES, Uredbo 889/2008/ES,
Uredbo 1235/2008/ES in s tem pravilnikom potekati naslednja opravila:
-       
reja živali in krma za rejo živali,
-       
kmetovanje na kmetijskih gospodarstvih, iz katerih izvirajo živali za
nakup,
-       
predelava proizvodov iz živali,
-       
nadzor izvajalcev, ki redijo živali in iz njih predelujejo proizvode, ki
ga izvajajo organizacije za kontrolo in certificiranje, in
-       
preprečevanje bolezni in veterinarsko zdravljenje.
10. člen
(izvor in nakup neekološko vzrejenih
živali)
Ne glede na določbe druge alineje
prejšnjega člena se izjeme od zahtev iz Uredbe 834/2007/ES, Uredbe 889/2008/ES,
Uredbe 1235/2008/ES in tega pravilnika glede izvora kuncev, damjakov, muflonov
ali navadnih jelenov dovolijo, če je to potrebno, da se zagotovi začetek
ekološke reje v prvem letu preusmeritve ali če ni na voljo zadostnega števila
ekološko vzrejenih kuncev, damjakov, muflonov ali navadnih jelenov. Za nakup
neekološko vzrejenih kuncev, damjakov, muflonov ali navadnih jelenov mora
izvajalec predhodno pridobiti dovoljenje organizacije za kontrolo in
certificiranje.
11. člen
(pravila za preusmeritev)
(1) Preusmeritev pri reji kuncev,
damjakov, muflonov in navadnih jelenov mora potekati v skladu z Uredbo
834/2007/ES, Uredbo 889/2008/ES, Uredbo 1235/2008/ES in s tem pravilnikom.
(2) Kunci, damjaki, mufloni in navadni
jeleni se lahko prodajajo kot ekološki po preteku preusmeritvenega obdobja, ki
traja najmanj:
-       
3 tedne pri kuncih,
-       
6 mesecev pri damjakih, muflonih in
-       
12 mesecev pri navadnih jelenih.
(3) Kunci, damjaki, mufloni in navadni
jeleni se štejejo kot ekološki, če so živali najmanj zadnji dve tretjini
svojega življenja nepretrgoma rejene v skladu z Uredbo 834/2007/ES, Uredbo
889/2008/ES, Uredbo 1235/2008/ES in s tem pravilnikom.
12. člen
(označevanje)
(1) Proizvodi iz kuncev, damjakov,
muflonov in navadnih jelenov se lahko označijo z izrazi iz 23. člena Uredbe
834/2007/ES, če so proizvedeni v skladu z Uredbo 834/2007/ES, Uredbo
889/2008/ES, Uredbo 1235/2008/ES in s tem pravilnikom.
(2) Če se uporabijo izrazi iz
prejšnjega odstavka se mora navesti tudi šifra organizacije za kontrolo in
certificiranje v skladu z (a) točko prvega odstavka 24. člena Uredbe
834/2007/ES, kraj, kjer so bile pridelane surovine kmetijskega izvora, iz
katerih je proizvod sestavljen in uporabljen mora biti zaščitni znak v skladu s
predpisom, ki ureja zaščitni znak za označevanje kmetijskih pridelkov oziroma
živil.
(3) Uporaba logotipa ekološke
proizvodnje Evropske unije (v nadaljnjem besedilu: ekološki logotip EU) iz 57.
člena Uredbe 889/2008/ES pri proizvodu iz kuncev, damjakov, muflonov in navadnih
jelenov ni dovoljena.
Č. oddelek: Pravila za rejo kuncev
13. člen
(nakup neekološko vzrejenih kuncev)
Za namene ekološke reje je letno dovoljen
nakup neekološko vzrejenih kuncev v obsegu do 100 %, če ekološko vzrejenih
živali ni na voljo.
14. člen
(namestitev živali)
(1) Kuncem mora biti vedno na voljo
mrva, razen v obdobju vegetacije, ko mora biti na voljo zelena krma.
(2) Poleg krme iz prejšnjega odstavka
morajo kunci vedno imeti na voljo veje s skorjo za glodanje.
(3) Število živali v hlevu ne sme
presegati:
-       
za živali od odstavitve do vključno osmega tedna starosti: 8 živali na m2
notranje površine hleva,
-       
za živali, ki so starejše od osmih tednov: 6 živali na m2 notranje
površine hleva.
(4) Notranja površina hleva mora biti
čista, suha in urejena kot nastlan prostor za ležanje. Rešetkasta tla so dovoljena
na največ 50 % notranje površine hleva, ki pa morajo biti skozi celo obdobje
prekrita z nastiljem.
(5) Priporočeno je strukturiranje
ločenih bivalnih enot v hlevu v več nivojev. Če so ločene bivalne enote v hlevu
strukturirane v več nivojev, se višje ležeče površine ne prištevajo k velikosti
notranje enote površine hleva. Višje ležeče površine morajo biti narejene iz
polnega materiala ali materiala, ki je stalno prekrit z nastiljem.
(6) Živali morajo imeti dostop do
površin na prostem. Če živali nimajo dostopa do površin na prostem, mora biti
živalim zagotovljen prostor za izpust na površine, ki so lahko pokrite. Prostor
za izpust mora biti utrjen in enostaven za čiščenje.
(7) Najmanjša velikost zunanje
površine znaša 0,125 m2 na žival ali 8 živali na m2.
(8) Živali se morajo rediti v skupinah
do vključno šestega meseca starosti.
(9) Ločena reja posameznih živali ni
dovoljena, razen če gre za časovno omejen in utemeljen razlog zaradi preprečevanja
bolezni ali veterinarskega zdravljenja oziroma v času kotitve in dojenja ter za
namestitev plemenjaka.
D. oddelek: Pravila za rejo damjakov,
muflonov in navadnih jelenov
15. člen
(izvor in nakup neekološko vzrejenih
živali)
(1) Če ekološko vzrejenih živali ni na
voljo, je letno dovoljen nakup neekoloških samic damjakov, muflonov in navadnih
jelenov v prvem življenjskem letu v obsegu 10 % staleža odraslih živali.
(2) Odstotki iz prejšnjega odstavka se
lahko povečajo do 40 %, v skladu s 4. točko Uredbe 889/2008/ES, če to predhodno
odobri organizacija za kontrolo in certificiranje.
(3) Dovoljen je nakup neekoloških
plemenskih samcev pod pogojem, če se jih nato redi in krmi v skladu z Uredbo
834/2007/ES, Uredbo 889/2008/ES, Uredbo 1235/2008/ES in s tem pravilnikom.
16. člen
(namestitev živali)
(1) Damjaki, mufloni in navadni jeleni
se redijo v oborah iz 17. člena tega pravilnika. Najmanjša velikost obore za
damjake in muflone znaša en hektar in za navadne jelene dva hektara. Če se redi
v obori več vrst živali skupaj, je najmanjša velikost obore tri hektare.
(2) Pri vsaki obori mora biti
zagotovljena možnost razdelitve na najmanj dve čredinki. Najmanjša velikost
čredinke pri damjakih in muflonih znaša pol hektara, pri navadnih jelenih ali
več vrstah rejnih živali v skupni obori pa najmanj en hektar.
(3) Živali morajo živeti v socialnih
skupinah. Najmanjše število odraslih živali v obori mora obsegati za vsako
vrsto živali tri samice in enega samca. Zgornja meja za število živali na
hektar površine v obori znaša:
-       
za damjake in muflone: 10 odraslih živali na hektar in
-       
za navadne jelene: 5 odraslih živali na hektar.
(4) Živali, ki se skotijo v čredi, se
v prvem življenjskem letu štejejo v kvoto iz prejšnjega odstavka.
(5) Ločena reja posameznih živali ni
dovoljena, razen če gre za časovno omejen in utemeljen razlog zaradi preprečevanja
bolezni ali veterinarskega zdravljenja.
17. člen
(obora)
(1) Obora je ograjen prostor, ki mora
vsebovati del, kjer je živalim zagotovljena zaščita pred vremenskimi vplivi. Ekološka
reja živali v obori na zelo vlažnih ali močvirnih tleh ni dovoljena.
(2) V obori mora biti v obdobju
vegetacije zagotovljena naravna paša. Obore, v katerih v obdobju vegetacije ni
mogoče zagotoviti krme s pašo, niso dovoljene.
(3) Živalim morajo biti zagotovljena skrivališča
oziroma zatočišča.
(4) Živalim mora biti zagotovljena
obraba parkljev na naraven način. Če ta zaradi sestave tal ni zadostna, je to
treba zagotoviti z drugimi ustreznimi ukrepi (npr. utrditev tal okrog krmišč).
(5) V oborah za navadne jelene mora
biti živalim omogočeno valjanje v blatu, da se zagotovi negovanje kožuha in
uravnavanje toplote.
(6) Krmišča morajo biti postavljena na
mestih, ki so zaščitena pred vremenskimi vplivi in so dostopna tako za živali
kot tudi za njihove oskrbnike. Na mestu, kjer so krmišča, morajo biti tla
utrjena, naprave za krmljenje pa morajo imeti nadstrešek.
(7) Če ni zagotovljen stalen dostop do
krme, morajo biti krmišča oblikovana tako, da se lahko vse živali hranijo
hkrati.
(8) Zunanje in notranje ograje morajo
biti živalim razločno vidne, tako da ne prihaja do poškodb živali. Ograja ne
sme imeti ostrih kotov.
(9) Ograja obore mora biti za damjake
in muflone visoka najmanj 1,8 metra, za navadne jelene pa najmanj dva metra.
Navedena višina ne velja za ograjo znotraj obore za postavitev čredink.
(10) V obdobju vegetacije se morajo
živali prehranjevati s pašo v obori. Dokrmljevanje je dovoljeno le v primeru
pomanjkanja paše zaradi neugodnih vremenski razmer.
(11) Rejne živali v obori morajo imeti
na voljo neoporečno vodo. Če ni na voljo naravnega in za živali lahko dostopnega
naravnega vodnega vira, je treba zagotoviti napajališča.
E. oddelek: Pravila za ekološko čebelarstvo
18. člen
(izvor in označevanje)
Na območju Republike Slovenije je za
potrebe ekološkega čebelarstva dovoljeno čebelariti le z avtohtono kranjsko
čebelo (Apis mellifera L. carnica Pollmann) v skladu z določbami Uredbe
834/2007/ES, Uredbe 889/2008/ES, Uredbe 1235/2008/ES in s tem pravilnikom.
19. člen
(območja primerna za ekološko
čebelarjenje)
(1) Za ekološko čebelarjenje so
primerna vsa območja, razen območij, določenih v 20. členu tega pravilnika in
označenih na Karti neprimernih območij za ekološko čebelarjenje v merilu 1: 250
000 pri formatu izpisa A0 (v nadaljnjem besedilu: karta), ki je Priloga 2 tega
pravilnika in njegov sestavni del ter je objavljena na spletni strani
ministrstva.
(2) Ne glede na prvo alinejo prvega
odstavka 20. člena tega pravilnika se lahko za območja primerna za ekološko
čebelarjenje upoštevajo tudi tista, ki ležijo znotraj enega kilometra levo in
desno od robov cestnega sveta avtocest, če izvajalec pridobi dovoljenje
organizacije za kontrolo in certificiranje.
(3) Dovoljenje iz prejšnjega odstavka
tega člena se izda le, če je iz mikrolokacije (npr. vmesni varovalni gozd) ali
mikroreliefa lokacije razvidno, da je preprečen let čebel v nezaželeno smer ali
so stojišča čebelnjakov na zarisani meji enokilometrskega pasu.
20. člen
(območja, ki niso primerna za ekološko
čebelarjenje)
(1) Območja, ki niso primerna za
ekološko čebelarjenje, so:
-       
kilometrski pasovi levo in desno od roba cestnega sveta avtocest in
hitrih cest, ki so v skladu s predpisom, ki ureja status in kategorizacijo
javnih cest, kategorizirane kot avtoceste in hitre ceste (v nadaljnjem
besedilu: avtoceste);
-       
odlagališča odpadkov v skladu s predpisom, ki ureja odlaganje odpadkov
na odlagališčih (v nadaljnjem besedilu: odlagališča odpadkov);
-       
druga območja, ki niso primerna za ekološko čebelarjenje (v nadaljnjem
besedilu: druga območja).
(2) Odlagališča odpadkov iz druge alineje
prejšnjega odstavka so lokacije s premerom šestih kilometrov, ki zajemajo
trikilometrska območja oddaljenosti od središča odlagališč odpadkov in so
prikazane v preglednici, ki je Priloga 3 tega pravilnika in njegov sestavni
del.
(3) Za druga območja iz tretje alineje
prvega odstavka tega člena se štejejo geografsko strnjena območja, omejena s
posameznimi zemljepisnimi kraji ali referenčnimi točkami, ki zajemajo:
-       
strnjena mestna naselja, vključno z enokilometrsko oddaljenostjo od
strnjenih mestnih naselij,
-       
industrijska središča, vključno s trikilometrsko oddaljenostjo od
industrijskih središč, in
-       
druga območja, ki zaradi vplivov urbanizma in industrije ne izpolnjujejo
pogojev za ekološko čebelarjenje v skladu z Uredbo 834/2007/ES in Uredbo
889/2008/ES.
(4) Lokacije drugih območij iz
prejšnjega odstavka so navedene v seznamu, ki je Priloga 4 tega pravilnika in
njegov sestavni del.
3. POGLAVJE: EVIDENCA EKOLOŠKO PRIDELANEGA SEMENA,
SEMENSKEGA KROMPIRJA IN VEGETATIVNEGA RAZMNOŽEVALNEGA MATERIALA V RS
21. člen
(evidenca ekološko pridelanega semena,
semenskega krompirja in vegetativnega razmnoževalnega materiala v Republiki
Sloveniji)
(1) V evidenci ekološko pridelanega
semena, semenskega krompirja in vegetativnega razmnoževalnega materiala v
Republiki Sloveniji (v nadaljnjem besedilu: evidenca semenskega materiala) se
vodijo podatki o tistih vrstah in sortah, za katere je na voljo ekološki
semenski material v Republiki Sloveniji.
(2) Poleg podatkov iz prvega odstavka
159. člena ZKme-1 se v evidenci semenskega materiala vodijo tudi podatki iz
(d), (e) in (f) točke prvega odstavka 51. člena Uredbe 889/2008/ES.
22. člen
(vpis v evidenco semenskega materiala)
(1) Pridelovalec, ki prideluje,
dodeljuje ali pakira oziroma z ekološkim semenskim materialom oskrbuje druge pridelovalce
(v nadaljnjem besedilu: dobavitelj) vloži na ministrstvo vlogo za vpis podatkov
o vrstah in sortah ekološkega semenskega materiala v evidenco semenskega
materiala, ki jih namerava tržiti v Republiki Sloveniji.
(2) Vloga iz prvega odstavka tega
člena mora vsebovati podatke iz prvega odstavka 51. člena Uredbe 889/2008/ES
ter naslednje:
-       
kopijo certifikata, ki potrjuje ekološko pridelavo semenskega materiala;
-       
izjavo, da ekološki semenski material izpolnjuje zahteve za trženje v
skladu s predpisom, ki ureja semenski material kmetijskih rastlin;
-       
podatke o uporabi fitofarmacevtskih sredstev (v nadaljnjem besedilu:
FFS), ki so dovoljena za obdelavo semen v skladu z zakonom, ki ureja
zdravstveno varstvo rastlin in predpisov, ki so izdani na njegovi podlagi;
-       
registrsko številko dobavitelja, ki mu je bila dodeljena ob vpisu v
register dobaviteljev v skladu s predpisom, ki ureja semenski material
kmetijskih rastlin in
-       
izjavo, da bo ministrstvo nemudoma obvestil, če ekološkega semenskega
materiala določene vrste ali sorte ne bo imel več na razpolago.
(3) Če so izpolnjeni pogoji, določeni
z Uredbo 889/2008/ES in s tem pravilnikom, ministrstvo vpiše podatke o vrstah
in sortah ekološkega semenskega materiala v evidenco semenskega materiala.
(4) Ministrstvo izbriše iz evidence
semenskega materiala že vpisane podatke o vrsti in sorti ekološkega semenskega
materiala, če ugotovi, da dobavitelj ne izpolnjuje zahtev iz prvega odstavka
50. člena Uredbe 889/2008/ES oziroma tega pravilnika ali če ga dobavitelj
obvesti, da ne razpolaga več s semenom, ki ga je vpisal v evidenco semenskega
materiala.
23. člen
(obnavljanje evidence semenskega
materiala)
(1) Evidenco semenskega materiala je
treba obnavljati dvakrat letno, in sicer:
-       
28. februarja in
-       
30. avgusta.
(2) Dobavitelj mora spremembe
podatkov, ki se vodijo v evidenci semenskega materiala sporočiti ministrstvu
dvakrat letno, in sicer do 21. februarja in do 23. avgusta.
4. POGLAVJE: NEEKOLOŠKI SEMENSKI MATERIAL
24. člen
(dovoljenje za uporabo neekološkega
semenskega materiala)
(1) Če v Republiki Sloveniji ni na
voljo ekološkega semenskega materiala in če so izpolnjeni pogoji iz 45. člena
Uredbe 889/2008/ES izda organizacija za kontrolo in certificiranje, na podlagi
vloge pridelovalca, dovoljenje za uporabo neekološkega semenskega materiala.
(2) Vloga iz prejšnjega odstavka se
mora vložiti pred setvijo in vsebuje:
-       
podatke o pridelovalcu: osebno ime ali firmo, naslov ali sedež, KMG-MID,
-       
podatke o vrsti, sorti in količini neekološkega semenskega materiala, za
katero želi pridobiti dovoljenje,
-       
razloge iz petega odstavka 45. člena Uredbe 889/2008/ES, zaradi katerih
želi pridobiti dovoljenje za uporabo neekološkega semenskega materiala.
(3) Organizacija za kontrolo in
certificiranje vodi seznam izdanih dovoljenj iz prvega odstavka tega člena. O
izdanih dovoljenjih mora vsako leto pripraviti letno poročilo v skladu s prvim
odstavkom 54. člena Uredbe 889/2008/ES in ga posredovati ministrstvu najpozneje
do 1. marca tekočega leta za preteklo koledarsko leto.
25. člen
(splošno dovoljenje za uporabo
neekološkega semenskega materiala)
(1) Ministrstvo lahko v skladu z osmim
odstavkom 45. člena Uredbe 889/2008/ES izda splošno dovoljenje za uporabo
neekološkega semenskega materiala, ki velja največ eno rastno dobo.
(2) Ministrstvo splošno dovoljenje iz
prejšnjega odstavka objavi na svoji spletni strani.
5. POGLAVJE: OBRATI JAVNE PREHRANE
26. člen
(področje uporabe)
Določbe tega poglavja se uporabljajo za označevanje
in nadzor živil, pripravljenih v obratih javne prehrane v smislu (aa) točke 2.
člena Uredbe 834/2007/ES.
27. člen
(pregled obrata javne prehrane)
(1) Pred prvim nadzorom v skladu z 35.
členom tega pravilnika mora obrat javne prehrane:
-       
pripraviti popoln opis enote, objektov, dejavnosti in podizvajalcev;
-       
določiti ukrepe, ki jih je treba sprejeti na ravni enote, objektov in
dejavnosti v skladu z Uredbo 834/2007/ES, Uredbo 889/2008/ES, Uredbo
1235/2008/ES in s tem pravilnikom;
-       
določiti previdnostne in čistilne ukrepe v skladu s 63. členom Uredbe
889/2008/ES (v nadaljnjem besedilu: preventivni ukrepi).
(2) Popoln opis enote, objektov in
dejavnosti iz prejšnjega odstavka mora obsegati opis prostorov za prevzem, predelavo,
postrežbo in skladiščenje živil pred in po pripravi.
(3) Opis enote, objektov in dejavnosti
ter ukrepi oziroma preventivni ukrepi so sestavni del sistema zagotavljanja
kakovosti obrata javne prehrane. Opisom in ukrepom oziroma preventivnim ukrepom
obrat javne prehrane priloži izjavo, s podpisom katere izjavlja:
-       
da bo deloval v skladu z Uredbo 834/2007/ES, Uredbo 889/2008/ES, Uredbo
1235/2008/ES in s tem pravilnikom in
-       
da bo v primeru kršitve ali nepravilnosti upošteval ukrepe iz 30. člena
Uredbe 834/2007/ES.
(4) Organizacija za kontrolo in
certificiranje preveri izpolnjevanje pogojev za opravljanje dejavnosti iz tega
člena.
28. člen
(obveščanje)
Obrat javne prehrane mora organizacijo za
kontrolo in certificiranje obveščati o vseh spremembah, ki se nanašajo na opis
enote, objektov in dejavnosti ter ukrepov iz prejšnjega člena.
29. člen
(uporaba ekoloških in neekoloških živil)
Ekoloških in neekoloških živil ali
posameznih sestavin živil, ki se jih ne da razločiti, se ne sme skladiščiti in
pripravljati hkrati, razen če so zagotovljeni ločeni prostori za skladiščenje
in pripravo.
30. člen
(obrat javne prehrane v katerem se
istočasno uporablja ekološka in neekološka živila)
(1) Če se v obratu javne prehrane
uporabljajo oziroma skladiščijo ekološka in neekološka živila:
-       
mora imeti obrat javne prehrane zagotovljeno prostorsko oziroma časovno
ločeno skladiščenje ekoloških in neekoloških živil pred in po pripravi;
-       
se mora priprava ekološkega živila kontinuirano in ločeno izvajati za
celotno serijo in mora biti prostorsko oziroma časovno ločena od enakih priprav
za živila, ki se ne štejejo za ekološka živila po Uredbi 834/2007/ES.
(2) Obrat javne prehrane mora sprejeti
vse ukrepe za identifikacijo serij živil in preprečevanje mešanja ekoloških in
neekoloških živil ali zamenjave z živili, ki niso pripravljena v skladu z
Uredbo 834/2007/ES, Uredbo 889/2008/ES, Uredbo 1235/2008/ES in s tem
pravilnikom.
(3) V obratu javne prehrane se lahko
ekološka živila obdelujejo samo po čiščenju opreme oziroma prostorov, ki so
bili v stiku z neekološkimi sestavinami.
31. člen
(prevzem živil iz drugih obratov javne
prehrane)
Pri prevzemu živila iz drugih obratov javne
prehrane obrat javne prehrane preveri zaprtost embalaže, kjer je le-ta
zahtevana, in ali so na embalaži oziroma transportnem sredstvu naslednje
označbe:
-       
osebno ime in naslov ali firma in sedež obrata javne prehrane od
katerega prevzame blago;
-       
ime živila, vključno s sklicevanjem na postopek ekološke pridelave v
skladu z Uredbo 834/2007/ES, Uredbo 889/2008/ES, Uredbo 1235/2008/ES in s tem
pravilnikom;
-       
šifra organizacije za kontrolo in certificiranje, ki izvaja nadzor nad
obratom javne prehrane;
-       
identifikacijska oznaka serije živil, ki omogoča povezavo serije z
evidenco iz 33. člena tega pravilnika.
32. člen
(skladiščenje živil)
Obrat javne prehrane mora prostore, ki so
namenjeni izključno za skladiščenje živil oziroma proizvodov iz živil
upravljati tako, da se zagotovi identifikacija serij in prepreči mešanje z
drugimi proizvodi oziroma živili oziroma snovmi ali onesnaženje s tistimi, ki
niso v skladu z Uredbo 834/2007/ES, Uredbo 889/2008/ES, Uredbo 1235/2008/ES in
s tem pravilnikom.
33. člen
(vodenje evidenc)
(1) Obrat javne prehrane mora voditi
evidence blaga in finančne evidence, ki vsebujejo najmanj podatke o:
-       
dobavitelju oziroma prodajalcu živil (osebno ime ali firmo, naslov ali
sedež),
-       
vrsti in količini v enoto obrata javne prehrane dostavljenih ekoloških
in neekoloških živil ali posameznih sestavin teh živil,
-       
vrsti in količini živil v prostorih obrata javne prehrane,
-       
načinu označevanja in oglaševanja živil,
-       
rezultatih preverjanja dokumentacije pri prevzemu živil.
(2) Podatki v evidenci morajo biti
dokumentirani z dokazili.
34. člen
(označevanje)
(1) Živilo ali hrana (v nadaljnjem
besedilu: živilo) ali posamezna sestavina živila v obratih javne prehrane je
lahko označena ali opisana z izrazi iz 23. člena Uredbe 834/2007/ES ali se
označbe sklicujejo na postopek ekološke pridelave v skladu s 23. členom Uredbe
834/2007/ES, če sta živilo ali posamezna sestavina živila proizvedena v skladu
z Uredbo 834/2007/ES, Uredbo 889/2008/ES, Uredbo 1235/2008/ES in s tem
pravilnikom.
(2) Pri pripravi predpakiranega
živila, ki je pripravljeno v obratih javne prehrane in izpolnjuje pogoje iz (a)
točke četrtega odstavka 23. člena Uredbe 834/2007/ES, je treba uporabiti
zaščitni znak v skladu s pravilnikom o zaščitnem znaku za označevanje
kmetijskih pridelkov oziroma živil ter navesti šifro organizacije za kontrolo
in certificiranje v skladu z (a) točko prvega odstavka 24. člena Uredbe
834/2007/ES.
(3) Uporaba ekološkega logotipa EU iz
57. člena Uredbe 889/2008/ES pri ekoloških živilih v obratih javne prehrane ni
dovoljena.
(4) Sklicevanje na postopke ekološke
pridelave oziroma predelave živila ali posamezne sestavine živila ne sme zavajati
potrošnika in mora biti jasno navedeno na jedilnih listih.
(5) Sklicevanje na postopke ekološke
pridelave oziroma predelave v obratu ali v nazivu obrata javne prehrane je
dovoljeno, če so vsa živila v obratu pripravljena oziroma ponujena v skladu z
zahtevami Uredbe 834/2007/ES, Uredbe 889/2008/ES, Uredbe 1235/2008/ES in tem
pravilnikom.
(6) Izrazi iz prvega in drugega
odstavka tega člena se ne smejo uporabljati za živilo ali posamezno sestavino
živila, ki vsebujejo gensko spremenjene organizme (v nadaljnjem besedilu: GSO)
v skladu z 9. členom Uredbe 834/2007/ES.
(7) Ne glede na določbo prvega in
drugega odstavka tega člena se pri živilu oziroma posamezni sestavini živila
pripravljeni v obratih javne prehrane izrazi iz 23. člena Uredbe 834/2007/ES
lahko uporabijo v naslednjih primerih:
-       
pri poimenovanju živila, če je živilo pridelano v skladu z Uredbo
834/2007/ES in je najmanj 95 % živila ekološkega kmetijskega izvora;
-       
pri poimenovanju ene ali več sestavin živila, če je sestavina pridelana
v skladu z Uredbo 834/2007/ES in je pri posameznem živilu navedeno, katere
sestavine so ekološkega kmetijskega izvora;
-       
pri označevanju jedilnika, če so vsa živila, ki so navedena na
jedilniku, pripravljena v skladu z prvo alinejo tega odstavka.
(8) Obrat javne prehrane, ki
pripravlja in ponuja živila v skladu z zahtevami Uredbe 834/2007/ES, Uredbe
889/2008/ES, Uredbe 1235/2008/ES in tem pravilnikom mora na vidnem mestu
objaviti seznam ekoloških živil oziroma živil z ekološkimi sestavinami in sicer
s točno navedbo za katero ekološko sestavino gre.
35. člen
(nadzor)
(1) Organizacija za kontrolo in
certificiranje najmanj enkrat letno opravi nadzor obrata javne prehrane. Nadzor
obrata javne prehrane poteka v skladu z Uredbo 834/2007/ES, Uredbo 889/2008/ES,
Uredbo 1235/2008/ES in s tem pravilnikom.
(2) Organizacija za kontrolo in
certificiranje izvaja nadzor na podlagi splošne ocene tveganja kršenja določb
Uredbe 834/2007/ES, Uredbe 889/2008/ES, Uredbe 1235/2008/ES ter tega pravilnika
s strani obrata javne prehrane, pri čemer upošteva rezultate prejšnjih nadzorov
pri obratu javne prehrane, količino zadevnih živil in tveganje zamenjave le-teh
z neekološkimi živili.
(3) Če organizacija za kontrolo in
certificiranje sumi, da določeno živilo ni v skladu z zahtevami Uredbe
834/2007/ES, Uredbe 889/2008/ES, Uredbe 1235/2008/ES in tem pravilnikom, lahko
odvzame vzorec za preizkus živil. Vzorec se lahko odvzame in analizira tudi za
odkrivanje morebitnega onesnaženja ekološkega živila z nedovoljenimi proizvodi.
O opravljenem nadzoru se sestavi zapisnik.
(4) Če organizacija za kontrolo in certificiranje
ugotovi, da živilo ni v skladu z Uredbo 834/2007/ES, Uredbo 889/2008/ES, Uredbo
1235/2008/ES in s tem pravilnikom, mora obrat javne prehrane pri tem izdelku
odstraniti vse sklice na postopek ekološke pridelave.
(5) Poleg primerov iz šestega odstavka
46. člena tega pravilnika, se določbe nadzornega sistema iz četrtega dela tega
pravilnika ne uporabljajo za vzgojno izobraževalne zavode, če uporabljajo
izraze iz 23. člena Uredbe 834/2007/ES v naslednjih primerih:
-       
na koncu jedilnika za posamezne proizvode oziroma živila, ki imajo
certifikat (navedejo se lahko vsi ekološki pridelki oziroma živila, ki so bila
uporabljena v posameznih obrokih) oziroma
-       
pri vseh predpakiranih proizvodih.
36. člen
(dostop do objektov)
(1) Obrat javne prehrane mora organizaciji
za kontrolo in certificiranje za izvajanje nadzora omogočiti dostop do vseh
prostorov obratov javne prehrane.
(2) Obrat javne prehrane mora
organizaciji za kontrolo in certificiranje zagotoviti vse potrebne informacije
za izvajanje nadzora. Na zahtevo organizacije za kontrolo in certificiranje
mora predložiti rezultate lastnih pregledov in programov vzorčenja.
37. člen
(izmenjava informacij)
Če nadzor obrata javne prehrane ali
njegovih podizvajalcev opravljajo različne organizacije za kontrolo in certificiranje,
mora izjava iz tretjega odstavka 27. člena tega pravilnika vsebovati soglasje
podizvajalcev obrata javne prehrane, da dovoljujejo medsebojno izmenjavo
informacij organizacij za kontrolo in certificiranje o dejavnostih, ki jih
nadzirajo, in vse druge potrebne informacije, ki jih potrebujejo za izvajanje
nadzora.
Tretji del 
OZNAČEVANJE IN CERTIFICIRANJE
38. člen
(označevanje ekoloških kmetijskih
pridelkov oziroma živil in kmetijskih gospodarstev)
(1) Izvajalec ali obrat javne
prehrane, ki želi ekološke kmetijske pridelke oziroma živila, ki so pridelana
ali predelana v Republiki Sloveniji, tržiti na njenem območju, mora tak
pridelek oziroma živilo označiti z izrazi iz 23. člena Uredbe 834/2007/ES,
lahko pa uporabi tudi zaščitni znak v skladu s pravilnikom o zaščitnem znaku za
označevanje kmetijskih pridelkov oziroma živil.
(2) Ne glede na določbe prejšnjega
odstavka je pri predpakiranih proizvodih iz kuncev, damjakov, muflonov in
navadnih jelenov ter pri predpakiranih živilih v obratih javne prehrane obvezna
uporaba zaščitnega znaka iz prejšnjega odstavka.
(3) Izvajalec ali obrat javne
prehrane, ki želi na območju Republike Slovenije tržiti ekološke kmetijske
pridelke oziroma živila, ki niso pridelana ali predelana v Republiki Sloveniji,
mora tak pridelek oziroma živilo označiti z izrazi iz 23. člena Uredbe
834/2007/ES, lahko pa uporabi tudi zaščitni znak v skladu s predpisom o
zaščitnem znaku za označevanje kmetijskih pridelkov oziroma živil.
(4) Poleg izrazov iz 23. člena Uredbe
834/2007/ES in zaščitnega znaka so lahko ekološki kmetijski pridelki oziroma
živila označeni tudi z zasebnimi znaki ali blagovnimi in storitvenimi znamkami.
(5) Z izrazi iz (a) točke četrtega
odstavka 23. člena Uredbe 834/2007/ES, se lahko označi tudi tisto kmetijsko
gospodarstvo, ki je v celoti vključeno v kontrolo ekološke pridelave in
predelave kmetijskih pridelkov oziroma živil in ima ob tem že certifikat za
najmanj en ekološki kmetijski pridelek oziroma živilo.
39. člen
(promet z ekološkimi kmetijskimi pridelki
oziroma živili)
(1) Ekološki kmetijski pridelek
oziroma živilo mora v prometu spremljati certifikat, ki zagotavlja sledljivost
ter dokazuje, da ekološki kmetijski pridelek oziroma živilo izpolnjuje določbe
Uredbe 834/2007/ES, Uredbe 889/2008/ES, Uredbe 1235/2008/ES in tega pravilnika.
(2) Certifikat ali kopija certifikata
mora biti na vpogled pri prodajalcu. V poslovalnicah oziroma poslovnih enotah,
ki so vključene v sistem velikih trgovskih verig, mora prodajalec na zahtevo
kupca priskrbeti certifikat ali kopijo certifikata najpozneje v času 48 ur od
podane zahteve.
40. člen
(izdaja certifikata)
(1) Certifikat za kmetijski pridelek
oziroma živilo oziroma za obrat javne prehrane izda organizacija za kontrolo in
certificiranje, ki je imenovana v skladu z 92. členom ZKme-1, če po opravljeni
kontroli ugotovi, da izvajalec ali obrat javne prehrane izpolnjuje zahteve
Uredbe 834/2007/ES, Uredbe 889/2008/ES, Uredbe 1235/2008/ES in tega pravilnika
in je kmetijski pridelek oziroma živilo pridelano oziroma predelano v skladu z
Uredbo 834/2007/ES, Uredbo 889/2008/ES, Uredbo 1235/2008/ES in s tem
pravilnikom.
(2) Iz certifikata za obrat javne
prehrane mora biti razvidno najmanj osebno ime ali firma, naslov ali sedež
obrata javne prehrane, šifra organizacije za kontrolo in certificiranje, datum
pregleda ter obdobje veljavnosti certifikata. Na certifikatu mora biti navedeno
tudi ali gre za pripravo ekoloških živil oziroma pripravo živil z ekološkimi
sestavinami.
(3) Medsebojna razmerja v zvezi s
postopkom certificiranja uredita izvajalec in obrat javne prehrane ter
organizacija za kontrolo in certificiranje s pogodbo.
41. člen
(obvestilo o razveljavitvi certifikata)
Če niso več izpolnjeni pogoji za izdajo
certifikata v skladu z zahtevami Uredbe 834/2007/ES, Uredbe 889/2008/ES, Uredbe
1235/2008/ES in tem pravilnikom, organizacija za kontrolo in certificiranje
razveljavi certifikat ter o tem obvesti ministrstvo, upravo in Agencijo
Republike Slovenije za kmetijske trge in razvoj podeželja.
Četrti del 
NADZORNI SISTEM
42. člen
(tehnični in organizacijski pogoji, ki jih
mora izpolnjevati organizacija za kontrolo in certificiranje)
(1) Organizacija za kontrolo in
certificiranje, ki želi opravljati kontrolo in certificiranje kmetijskih
pridelkov ali živil, mora vlogo poslati v skladu s 92. členom ZKme-1 na upravo.
(2) Vlogi z dokazili o izpolnjevanju
tehničnih in organizacijskih pogojev iz tretjega odstavka tega člena, mora
organizacija za kontrolo in certificiranje priložiti tudi naslednje podatke:
1.     
navedbo firme in sedeža pravne osebe ali osebno ime in naslov
samostojnega podjetnika posameznika, ki se prijavi za izvajanje kontrole in
certificiranja kmetijskih pridelkov oziroma živil;
2.     
dokazilo o najemu ali lastništvu poslovnih prostorov za opravljanje vseh
nalog, povezanih s kontrolo.
(3) Organizacija za kontrolo in
certificiranje mora izpolnjevati naslednje tehnične in organizacijske pogoje:
1.     
imeti pogodbo z imenovanim uradnim laboratorijem, ki izpolnjuje pogoje
iz 12. člena Uredbe (ES) št. 882/2004 Evropskega parlamenta in Sveta z dne
29. aprila 2004 o izvajanju uradnega nadzora, da se zagotovi preverjanje
skladnosti z zakonodajo o krmi in živilih ter s pravili o zdravstvenem varstvu
živali in zaščiti živali (UL L št. 191 z dne 30. 4. 2004, str. 200),
zadnjič spremenjene z Uredbo Sveta (EU) št. 517/2013 z dne 13. maja
2013 o prilagoditvi nekaterih uredb ter odločb in sklepov na področjih prostega
pretoka blaga, prostega gibanja oseb, prava družb, politike konkurence,
kmetijstva, varnosti hrane, veterinarske in fitosanitarne politike, prometne
politike, energetike, obdavčitve, statistike, vseevropskih omrežij, pravosodja
in temeljnih pravic, pravice, svobode in varnosti, okolja, carinske unije,
zunanjih odnosov, zunanje, varnostne in obrambne politike ter institucij zaradi
pristopa Republike Hrvaške (UL L št. 158 z dne 10. 6. 2013, str. 1), (v
nadaljnjem besedilu: Uredba 882/2004/ES) za opravljanje analiz vzorcev, ki jo
mora predložiti najpozneje v 15 dneh od imenovanja;
2.     
imeti možnost vstopa v hitro komunikacijsko omrežje državne uprave –
HKOM; če te možnosti nima, mora predložiti pisno izjavo, da si bo možnost
vstopa zagotovila najpozneje v 30. dneh od imenovanja;
3.     
imeti poslovnik kakovosti, ki vsebuje:
- 
organigram, ki prikazuje strukture zaposlenih ter shemo hierarhičnosti s
pooblastili za izvajanje posameznih faz v postopku kontrole,
- 
postopek sprejema prijav izvajalcev ali obratov javne prehrane,
- 
način obveščanja izvajalcev ali obratov javne prehrane o napovedanih
terenskih pregledih,
- 
opis pregleda kontrolnih točk pri posameznem izvajalcu ali obratu javne
prehrane,
- 
ukrepe, ki so potrebni, da se zagotovi izvajanje predpisov o ekološki
pridelavi in predelavi,
- 
postopke vzorčenja za analizo tveganja,
- 
navedbo kriterijev pri ocenjevanju postopkov ekološke pridelave in
predelave pred izdajo certifikatov,
- 
postopke pri zavrnitvi ali razveljavitvi certifikatov,
- 
vodenje evidenc izvajalcev ali obratov javne prehrane,
- 
letni načrt kontrole,
- 
postopke reševanja pritožb in
- 
hranjenje in arhiviranje vse dokumentacije;
4.     
imeti seznam zaposlenih ali pogodbenih delavcev, ki bodo opravljali
dejavnosti organizacije za kontrolo in certificiranje in predložiti dokazila o
njihovi strokovni usposobljenosti (izobrazba, delovne izkušnje z ekološko
pridelavo na splošno, strokovna izpopolnjevanja, izkušnje pri organiziranju
izvajanja kontrol);
5.     
imeti pravila glede menjave kontrolorjev;
6.     
imeti vzorec pogodbe z izvajalci ali obratom javne prehrane;
7.     
imeti vzorec zapisnika o opravljeni kontroli;
8.     
imeti vzorec certifikata za pridelke oziroma živila, ki so pridelana v
skladu z Uredbo 834/2007/ES, Uredbo 889/2008/ES, Uredbo 1235/2008/ES in tem
pravilnikom;
9.     
imeti določeno višino stroškov in način obračunavanja vseh stroškov, ki
bi jih v primeru imenovanja zaračunavali izvajalcu ali obratu javne prehrane za
svoje storitve;
10.  
imeti akreditacijsko listino, ki jo izda javni zavod Slovenska
Akreditacija ali akreditacijska služba druge države članice, ki je vključena v
Evropsko akreditacijo, in ki potrjuje, da je organizacija za kontrolo in
certificiranje akreditirana po standardu SIST EN ISO/IEC 17065:2012 (»Ugotavljanje
skladnosti – Zahteve za organe, ki certificirajo proizvode, procese in
storitve«).
43. člen
(obveznosti organizacije za kontrolo in
certificiranje)
(1) Organizacija za kontrolo in
certificiranje mora:
-       
voditi evidence izvajalcev in obratov javne prehrane, s katerimi ima
sklenjene pogodbe in nad katerimi izvaja kontrolo. Podatke mora obdelovati v
skladu s predpisom, ki ureja varstvo osebnih podatkov, in jih posredovati v
zbirno evidenco izvajalcev, ki jo upravlja ministrstvo;
-       
ministrstvu vsako leto najpozneje do 20. februarja tekočega leta
posredovati seznam izvajalcev in obratov javne prehrane, ki so se do
31. decembra predhodnega leta prijavili za kontrolo v naslednjem letu;
-       
ministrstvu vsako leto najpozneje do 31. marca tekočega leta
posredovati zbirno poročilo o nadzornih dejavnostih, ki jih je izvajala v
preteklem letu;
-       
ministrstvu vsako leto najpozneje do 31. marca tekočega leta
posredovati statistične podatke o ekološki pridelavi v skladu z Uredbo
834/2007/ES, Uredbo 889/2008/ES, Uredbo 1235/2008/ES in s tem pravilnikom;
-       
upravi in kmetijski inšpekciji omogočiti dostop do svojih pisarn in
objektov ter do vse dokumentacije, ki je povezana z njihovo dejavnostjo, ter
jim nuditi potrebne informacije;
-       
ministrstvu, Agenciji RS za kmetijske trge in razvoj podeželja ter
Statističnemu uradu RS omogočiti dostop do vse dokumentacije, ki je povezana z
njihovo dejavnostjo, ter jim nuditi potrebne informacije;
-       
če je opravila nadzor izvajalca ali obrata javne prehrane v prejšnjih
letih, na podlagi zahteve organizacije za kontrolo in certificiranje, ki izvaja
nadzor izvajalca ali obrata javne prehrane v tekočem letu, posredovati vse
podatke o izvajalcu ter izdaji certifikata;
-       
pri svojem delu spoštovati navodila, ki jih pripravi razvijalec
evidence.
(2) Zbirno poročilo iz tretje alinee
prejšnjega odstavka mora vsebovati najmanj naslednje podatke:
-       
število izvajalcev in obratov javne prehrane, ki so bili vključeni v
kontrolo ekološke pridelave in predelave,
-       
število izdanih certifikatov,
-       
število razveljavljenih certifikatov,
-       
število opravljenih napovedanih in nenapovedanih kontrol,
-       
podatke iz sedmega odstavka 44. člena tega pravilnika in
-       
podatke iz Priloge XIIIc Uredbe 889/2008/ES.
(3) Ne glede na določbo tretje alinee
prvega odstavka tega člena, mora organizacija za kontrolo in certificiranje,
podatke iz zadnje alinee prejšnjega odstavka posredovati tudi upravi.
44. člen
(vzorčenje in analize)
(1) Organizacije za kontrolo in
certificiranje izvajajo vzorčenje na ostanke FFS v skladu s predpisom, ki
določa metode vzorčenja za uradni nadzor nad ostanki FFS v oziroma na živilih
in kmetijskih pridelkih ter v primeru vzorčenja pred oziroma ob spravilu na
podlagi poslovnika kakovosti iz 42. člena tega pravilnika. Tako odvzet vzorec
se šteje za uradni vzorec.
(2) Organizacija za kontrolo in
certificiranje pošlje vzorce iz prejšnjega odstavka na testiranje uradnim
laboratorijem, ki izpolnjujejo zahteve iz 12. člena Uredbe 882/2004/ES.
(3) Organizacija za kontrolo in
certificiranje vodi evidenco odvzetih vzorcev in rezultatov opravljenih analiz
v obliki tabele, iz katere je razviden najmanj naslov ali sedež izvajalca ali
obrata javne prehrane, kjer je bil vzorec vzet, KMG-MID ali davčna številka,
vrsta opravljenega vzorčenja ter rezultat analize. Te podatke mora organizacija
za kontrolo in certificiranje na zahtevo pristojnega inšpektorja ali uprave v
celoti ali v zahtevanem obsegu posredovati pristojni inšpekciji ter upravi.
(4) Organizacija za kontrolo in
certificiranje obvesti pristojne inšpekcije in upravo o vseh rezultatih analiz
s katerimi je bila ugotovljena uporaba snovi, ki niso v skladu z Uredbo
834/2007/ES, Uredbo 889/2008/ES, Uredbo 1235/2008/ES in s tem pravilnikom, pa
tudi o morebitnih preseženih mejnih vrednosti FFS in njihovih ostankov v
kmetijskih pridelkih oziroma živilih.
(5) Pri analizi vzorcev na ostanke FFS
se upošteva meja detekcije analitske metode.
(6) Organizacija za kontrolo in
certificiranje pošlje ministrstvu vsako leto skupaj z zbirnim poročilom iz
prejšnjega člena tudi poročilo o rezultatih analiz. Poročilo o rezultatih
analiz mora vsebovati podatke o:
-       
številu in vrsti odvzetih vzorcev,
-       
številu vzorcev, pri katerih je bila ugotovljena neskladnost, in
-       
izvedenih ukrepih v primeru posameznih neskladnosti.
(7) Če organizacija za kontrolo in
certificiranje z vzorčenjem ugotovi uporabo snovi, ki niso v skladu z Uredbo
834/2007/ES, Uredbo 889/2008/ES, Uredbo 1235/2008/ES, presežene mejne vrednosti
FFS in njihovih ostankov v kmetijskih pridelkih oziroma živilih, ki prihajajo
iz drugih držav članic Evropske unije in pri uvoženih kmetijskih pridelkih
oziroma živilih iz tretjih držav, o tem nemudoma obvesti ministrstvo in upravo.
45. člen
(zapisnik o opravljenem kontrolnem
pregledu)
(1) Organizacija za kontrolo in
certificiranje sestavi zapisnik o vsakem opravljenem kontrolnem pregledu z
opisom vseh neskladnosti glede na zahteve, določene z Uredbo 834/2007/ES,
Uredbo 889/2008/ES, Uredbo 1235/2008/ES in s tem pravilnikom.
(2) Zapisnik iz prejšnjega odstavka
organizacija za kontrolo in certificiranje izda v dveh izvodih, od katerih
prejme en izvod izvajalec ali obrat javne prehrane.
46. člen
(obveznosti izvajalca ali obrata javne
prehrane)
(1) Vsak izvajalec ali obrat javne
prehrane, ki želi kmetijske pridelke oziroma živila označevati z izrazi iz 23.
člena Uredbe 834/2007/ES, se mora prijaviti organizaciji za kontrolo in
certificiranje in izvajati svojo dejavnost v skladu z Uredbo 834/2007/ES,
Uredbo 889/2008/ES, Uredbo 1235/2008/ES in s tem pravilnikom.
(2) Pri prijavi mora izvajalec ali
obrat javne prehrane organizaciji za kontrolo in certificiranje poleg podatkov
iz 63. člena Uredbe 889/2008/ES posredovati tudi:
-       
enotno matično številko občana, matično številko poslovnega subjekta ali
davčno številko poslovnega subjekta,
-       
pravno organizacijsko obliko,
-       
KMG-MID,
-       
podatke o staležu rejnih živali (vrsta živali, število, starost ali teža
živali),
-       
podatke o vrsti ekoloških pridelkov oziroma živil,
-       
vrsto in količino pridelkov in živil ter delovne postopke pri pridelavi
oziroma predelavi le-teh, če hkrati poteka tudi pridelava oziroma predelava, ki
ni v skladu z Uredbo 834/2007/ES, Uredbo 889/2008/ES, Uredbo 1235/2008/ES in s
tem pravilnikom,
-       
načrt nabiranja rastlin, pri nabiranju prosto rastočih rastlin,
-       
v primeru nabiranja zavarovanih rastlinskih vrst, ki so domorodne na
območju Republike Slovenije ter so navedene v seznamu predpisa, ki ureja
zavarovanje ogroženih prosto živečih rastlinskih vrst, tudi dovoljenje Agencije
Republike Slovenije za okolje,
-       
podatke o nadomestnem hranjenju čebel, in sicer: vrsto izdelka, datume
hranjenja, količine hrane in število panjev, kjer se izvaja nadomestno
hranjenje za posamezne čebelnjake,
-       
podatek o organizaciji za kontrolo in certificiranje, ki je opravljala
kontrolo v predhodnih letih, če je bil izvajalec in obrat javne prehrane v
kontroli pri drugi organizaciji za kontrolo in certificiranje,
-       
podatek o želenih dodatnih kontrolah po posameznih zasebnih standardih
za določene blagovne in storitvene znamke katere opravlja organizacija za
kontrolo in certificiranje,
-       
izjavo izvajalca in obrata javne prehrane, da dovoljuje organizaciji za
kontrolo in certficiranje dostop do skladiščnih, proizvodnih in predelovalnih
prostorov ter parcel kot tudi do zapisov in ustrezne dokumentacije in
-       
podatke o uporabi zdravil za uporabo v veterinarski medicini. 
(3) Izvajalec in obrat javne prehrane
mora organizaciji za kontrolo in certificiranje vsako leto najpozneje do
31. decembra posredovati podatke o količini kmetijskih pridelkov oziroma
živil pridelanih oziroma predelanih v tekočem letu.
(4) Prestopi iz ene organizacije za
kontrolo in certificiranje k drugi niso dovoljeni med postopkom certificiranja
in sicer od 1. marca do 1. oktobra, če gre za primarne proizvajalce.
(5) Izvajalec in obrat javne prehrane
je lahko prijavljen v kontrolo in postopek certificiranja hkrati pri dveh ali
več organizacijah za kontrolo in certificiranje.
(6) Za izvajalce, ki proizvode
prodajajo neposredno končnim potrošnikom ali uporabnikom in teh proizvodov ne
proizvajajo in pripravljajo, če jih skladiščijo samo na prodajnem mestu, ali jih
ne uvažajo iz tretje države in ki izvajanje teh dejavnosti niso prenesli na
tretje osebe, se ne uporabljajo določbe o nadzornem sistemu iz četrtega dela
tega pravilnika.
47. člen
(poročilo uprave in Slovenske
akreditacije)
(1) Uprava vsako leto ministrstvu in
Slovenski akreditaciji posreduje poročilo o nadzoru nad delovanjem organizacij
za kontrolo in certificiranje v predhodnem letu in sicer najpozneje do
1. marca tekočega leta za predhodno leto.
(2) Slovenska akreditacija vsako leto
ministrstvu in upravi posreduje poročilo o nadzoru nad delovanjem organizacij
za kontrolo in certificiranje v predhodnem letu in sicer najpozneje do
1. marca tekočega leta za predhodno leto.
48. člen
(izmenjava informacij)
(1) Če organizacije za kontrolo in
certificiranje, uprava, kmetijska inšpekcija ali Agencija Republike Slovenije
za kmetijske trge in razvoj podeželja ugotovijo kršitve oziroma nepravilnosti,
povezane z ekološko pridelavo oziroma predelavo, se o tem medsebojno obvestijo.
(2) Če pristojne inšpekcije ali uprava
ugotovijo uporabo nedovoljenih snovi, ki niso v skladu z Uredbo 834/2007/ES,
Uredbo 889/2008/ES, Uredbo 1235/2008/ES, presežene mejne vrednosti FFS in
njihovih ostankov v kmetijskih pridelkih oziroma živilih, ki prihajajo iz
drugih držav članic in pri uvoženih kmetijskih pridelkih oziroma živilih iz
tretjih držav, o tem nemudoma obvestijo ministrstvo in upravo.
Peti del 
NADZOR UVOZA IZ TRETJIH DRŽAV
49. člen
(izvajanje nadzora uvoza)
(1) Nadzor nad uvozom ekoloških
kmetijskih pridelkov oziroma živil, ki se nanaša na sprostitev v prost promet,
izvajajo carinski organi v skladu z Uredbo 1235/2008/ES.
(2) Carinski organ posreduje
ministrstvu do 31. marca tekočega leta za preteklo koledarsko leto
naslednje podatke:
-       
število uvoznikov ekoloških proizvodov oziroma živil,
-       
vrste in količine uvoženih ekoloških proizvodov oziroma živil,
-       
državo odpošiljanja oziroma državo porekla.
Šesti del 
EVIDENCA PRIDELOVALCEV IN PREDELOVALCEV EKOLOŠKIH KMETIJSKIH PRIDELKOV ALI
ŽIVIL
50. člen
(vpis izvajalca ali obrata javne prehrane
v evidenco in vsebina evidence)
(1) Izvajalca ali obrat javne prehrane
vpiše organizacija za kontrolo in certificiranje pri kateri je izvajalec ali
obrat javne prehrane vključen v kontrolo ekološke pridelave in predelave v
evidenco v skladu s 147. členom ZKme-1.
(2) Za pridelavo oziroma predelavo iz
147. člen ZKme-1 se štejejo naslednji podatki:
-       
podatki o statusu izvajalca ali obrata javne prehrane,
-       
podatki o statusu, vrsti in količini kultur,
-       
podatki o statusu, vrsti in količini proizvodov,
-       
podatki o statusu, vrsti in številu živali,
-       
podatki o statusu, vrsti in velikosti kmetijskega zemljišča v uporabi,
-       
podatki o letu vstopa izvajalca ali obrata javne prehrane v kontrolo
ekološke pridelave in predelave,
-       
ime organizacije za kontrolo in certificiranje pri kateri je izvajalec
ali obrat javne prehrane vključen v kontrolo in
-       
podatke iz petega odstavka 4. člena tega pravilnika.
(3) Kmetijsko zemljišče v uporabi se v
evidenci lahko označi z naslednjimi statusi:
-       
s statusom »E« se v evidenci označi tisto kmetijsko zemljišče v uporabi,
na katerem je zaključeno obdobje preusmeritev,
-       
s statusom »P« se v evidenci označi tisto kmetijsko zemljišče v uporabi,
ki je v obdobju preusmerjanja,
-       
s statusom »K« se v evidenci označi tisto kmetijsko zemljišče v uporabi,
ki ni v skladu z Uredbo 834/2007/ES, Uredbo 889/2008/ES, Uredbo 1235/2008/ES in
s tem pravilnikom,
-       
s statusom »N« se v evidenci označi tisto kmetijsko zemljišče v uporabi,
ki ni vključeno v kontrolo ekološke pridelave in predelave.
(4) Če je kmetijsko zemljišče iz prejšnjega
odstavka delno v preusmeritvi, delno pa ekološko, se tako kmetijsko zemljišče
označi s statusom »E«.
(5) Če je izvajalcu izdana pozitivna
odločba o skrajšanju obdobja preusmeritve za posamezna kmetijska zemljišča v
uporabi po 25. oktobru tekočega leta, se takšna kmetijska zemljišča s
statusom »E« označijo s 1. januarjem naslednjega leta.
51. člen
(status izvajalca ali obrata javne
prehrane)
(1) Izvajalec se v evidenci lahko
označi z naslednjimi statusi:
-       
s statusom »Eko« se v evidenci označi tisti izvajalec, ki ima zaključeno
obdobje preusmeritve in je pridobil certifikat za najmanj en ekološki kmetijski
pridelek ali živilo,
-       
s statusom »P1« se v evidenci označi tisti izvajalec, ki je zaključil
prvo leto obdobja preusmeritve in je pridobil certifikat za najmanj en
kmetijski pridelek ali živilo,
-       
s statusom »P2« se v evidenci označi tisti izvajalec, ki je zaključil
drugo leto obdobja preusmeritve in je pridobil certifikat za najmanj en
kmetijski pridelek ali živilo,
-       
s statusom »P3« se v evidenci označi tisti izvajalec, ki je zaključilo
tretje leto obdobja preusmeritve in je pridobil certifikat za najmanj en
kmetijski pridelek ali živilo,
-       
s statusom »PX« se v evidenci označi tisti izvajalec, ki je v obdobju
preusmeritve več kot 3 leta in je pridobil certifikat za najmanj en kmetijski
pridelek ali živilo,
-       
s statusom »K« se v evidenci označi tisti izvajalec, ki ne kmetuje v
skladu z Uredbo 834/2007/ES, Uredbo 889/2008/ES, Uredbo 1235/2008/ES in s tem
pravilnikom ter zato ni pridobil certifikata za kmetijski pridelek ali živilo,
-       
s statusom »Delna kmetija EKO« se v evidenci označi tisti izvajalec, ki
ima zaključeno obdobje preusmeritve za tisti del svojih površin, ki so v
kontroli ekološke pridelave in predelave in je pridobil certifikat za najmanj
en ekološki kmetijski pridelek ali živilo,
-       
s statusom »Delna kmetija P« se v evidenci označi tisti izvajalec, ki je
v obdobju preusmeritve za tisti del svojih površin, ki so v kontroli ekološke
pridelave in predelave in je pridobil certifikat za najmanj en kmetijski pridelek
ali živilo.
(2) Obrat javne prehrane ali
izvajalec, ki se ukvarja s predelavo, se v evidenci lahko označi z naslednjima
statusoma:
-       
s statusom »ekološki« se v evidenci označi tisti obrat javne prehrane
ali izvajalec, ki se ukvarja s predelavo in ima certifikat za ekološka živila;
-       
s statusom »vzporedna predelava« se v evidenci označi tisti obrat javne
prehrane ali izvajalec, ki se ukvarja s predelavo, ki ima vzporedno predelavo
ekoloških in konvencionalnih proizvodov in ima certifikat za ekološka živila.
52. člen
(seznam certifikatov)
(1) Seznam veljavnih certifikatov je
objavljen na spletni strani ministrstva.
(2) Organizacija za kontrolo in
certificiranje mora v seznam certifikatov vnesti certifikat posameznega
izvajalca ali obrata javne prehrane v skladu z Uredbo 834/2007/ES, Uredbo
889/2008/ES, Uredbo 1235/2008/ES in s tem pravilnikom. Organizacija za kontrolo
in certificiranje mora dnevno ažurirati seznam certifikatov.
Sedmi del 
PREHODNE IN KONČNE DOLOČBE
53. člen
(prenehanje veljavnosti)
(1) Z dnem uveljavitve tega pravilnika
preneha veljati Pravilnik o ekološki pridelavi in predelavi kmetijskih
pridelkov oziroma živil (Uradni list RS, št. 71/10 in 94/10 – popr.).
(2) Z dnem uveljavitve tega pravilnika
preneha veljati Pravilnik o določitvi območij, ki so primerna za ekološko
čebelarjenje (Uradni list RS, št. 103/11).
54. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-475/2012
Ljubljana, dne 18. decembra 2013
EVA 2012-2330-0056
mag. Dejan Židan l.r.
Minister
za kmetijstvo in okolje
Soglašam
dr. Uroš Čufer l.r.
Minister
za finance

Priloga 1: Indeks
ustreznosti reje živali - govedo
Priloga 2: Karta
neprimernih območij za ekološko čebelarjenje
Priloga 3:
Lokacije odlagališč odpadkov
Priloga 4: Seznam
drugih območij, ki ne izpolnjujejo pogojev za ekološko čebelarjenje