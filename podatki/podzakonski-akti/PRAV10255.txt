I. SPLOŠNE DOLOČBE
1. člen
(vsebina pravilnika)
Ta pravilnik podrobneje ureja: 
-       
način dela ministrstva, pristojnega za kulturo (v nadaljnjem besedilu:
ministrstvo), v postopkih izbire kulturnih programov in kulturnih projektov
(nadaljnjem besedilu: program ali projekt), ki se financirajo na podlagi
javnega poziva ali javnega razpisa (v nadaljnjem besedilu: poziv ali razpis), 
-       
postopek sklepanja pogodb o sofinanciranju programov in projektov (v
nadaljnjem besedilu: pogodba) in 
-       
način izvajanja nadzora nad pogodbami iz prejšnje alinee.
2. člen
(razpisno področje)
(1) Vrsta programov ali projektov, ki so predmet poziva ali
razpisa, se določi z opredelitvijo področja kulture, v katerega sodijo ti
programi ali projekti (v nadaljnjem besedilu: razpisno področje). 
(2) V tekočem letu lahko ministrstvo na posameznem razpisnem
področju objavi več pozivov oziroma razpisov ali en razpis oziroma poziv za več
razpisnih področij.
3. člen
V pravilniku uporabljeni izrazi, zapisani v slovnični obliki
moškega spola, so uporabljeni kot nevtralni za moške in ženske.
II. IZVEDBA POZIVA ALI RAZPISA
1. Potek postopka razpisa ali poziva
4. člen
Pozivi in razpisi se izvajajo po naslednjih fazah: 
1.     
uvedba postopka: 
- 
priprava podlag za sprejem sklepa o začetku postopka, 
- 
sprejem sklepa o začetku postopka, 
- 
objava poziva ali razpisa; 
2.     
priprava vlog za obravnavo ter zavržbe: 
- 
evidentiranje prispelih vlog, 
- 
odpiranje vlog, 
- 
pozivanje na dopolnitev nepopolnih vlog in njihovo dopolnjevanje, 
- 
izdaja posamičnih sklepov o zavržbi nepopolnih in nepravočasnih vlog ter
vlog, ki jih niso vložile upravičene osebe; 
3.     
ocenjevanje in vrednotenje vlog: 
- 
ocenjevanje in vrednotenje ustreznih vlog, 
- 
oblikovanje predloga strokovne komisije; 
4.     
izbor projektov oziroma programov: izdaja posamičnih odločb o odobritvi
ali zavrnitvi sofinanciranja programa oziroma projekta.
2. Uvedba postopka
5. člen
(sklep)
(1) Minister, pristojen za kulturo (v nadaljnjem besedilu:
minister), sprejme sklep o začetku postopka poziva ali razpisa. 
(2) S sklepom o začetku postopka za izbiro programov ali
projektov se poleg vrste postopka, datuma objave in besedila razpisa ali poziva
določijo tudi: 
-       
razpisno področje in cilji razpisa ali poziva, 
-       
vrsta programov ali projektov, ki so predmet poziva ali razpisa, 
-       
pogoji, ki jih morajo izpolnjevati izvajalci programa ali projekta, 
-       
kriteriji, ki jih mora izpolnjevati program ali projekt za financiranje,
-       
okvirna vrednost razpisanih sredstev, 
-       
(črtana), 
-       
eden ali več pristojnih javnih uslužbencev za izvedbo poziva ali
razpisa, 
-       
ena ali več pristojnih strokovnih komisij za ocenjevanje in vrednotenje
vlog prispelih na poziv ali razpis in 
-       
službe ministrstva ter strokovne komisije, ki so se dolžne v posameznem
postopku medsebojno usklajevati.
6. člen
(objava poziva ali razpisa)
(1) Poziv ali razpis se objavi na spletni strani ministrstva.
Obvestilo o objavi razpisa ali poziva se objavi v Uradnem listu Republike
Slovenije. Za datum objave poziva ali razpisa se šteje datum objave poziva ali
razpisa na spletni strani ministrstva.
(2) Besedilo objave poziva in razpisa vsebuje podatke, določene
z zakonom, ki ureja uresničevanje javnega interesa za kulturo. 
(3) Pozivi oziroma razpisi za več posameznih razpisnih
področij, ki sodijo v širše področje kulture, se lahko objavijo skupaj v enem
pozivu oziroma razpisu. 
(4) V času poziva ali razpisa mora biti dokumentacija poziva
oziroma razpisa dosegljiva vsem zainteresiranim strankam na spletni strani in
sedežu ministrstva.
3. Vloge
7. člen
(sprejem vlog)
(1) Vloge se sprejemajo v vložišču ministrstva. 
(2) Vsaka vloga in njene dopolnitve se evidentirajo kot ena
zadeva. 
(3) Uradna oseba, ki sprejema vloge, prispele na javni poziv,
na vsaki vlogi jasno označi datum in uro vložitve vloge oziroma datum in uro
oddaje na pošti. Na enak način evidentira tudi vsako dopolnitev oziroma
spremembo vloge.
8. člen
(odpiranje vlog, prispelih na poziv)
(1) Vloge, prispele na poziv, odpira uslužbenec, pristojen za
razpisno področje, po vrstnem redu prispetja vlog. Če pristojni uslužbenec
ugotovi, da je vloga formalno nepopolna, mora stranko pisno pozvati, da jo dopolni
v petih dneh od prejema poziva k dopolnitvi. Poziv k dopolnitvi se lahko
sporoči tudi v elektronski obliki na naslov, ki ga je v skladu z besedilom
poziva stranka navedla v vlogi. V pozivu k dopolnitvi je treba stranko
opozoriti, da se bo vrstni red prispetja posamezne vloge, ki se upošteva pri
določitvi vrstnega reda za uvrstitev vloge v nadaljnjo obravnavo ocenjevanja in
vrednotenja vlog, določil, ko bo vloga popolna, ter da bo vloga s sklepom
zavržena kot nepopolna, če v zahtevanem roku ne bo v celoti dopolnjena. 
(2) Pristojni uslužbenec predloži vloge, za katere je
ugotovil, da so pravočasne, popolne in da so jih podale upravičene osebe,
pristojni strokovni komisiji v nadaljnjo obravnavo. 
(3) O pravočasnih in popolnih vlogah, ki so jih poslale upravičene
osebe, pristojni uslužbenec za strokovno komisijo pripravi poročilo, ki
vsebuje: 
-       
seznam prispelih vlog po vrstnem redu prispetja z navedbo šifre vloge, 
-       
nazive oziroma imena prijaviteljev, 
-       
naslov programov oziroma projektov in 
-       
kratek povzetek za vsako vlogo z opisom vsebine programa oziroma
projekta, ki je predmet vloge.
9. člen
(odpiranje vlog, prispelih na razpis)
(1) Vloge, prispele na razpis, odpre komisija za odpiranje
vlog, ki jo imenuje minister izmed uradnikov, zaposlenih na ministrstvu.
Komisijo sestavljajo najmanj trije člani. 
(2) O odpiranju vlog se piše zapisnik, ki vsebuje najmanj
naslednje podatke: 
-       
naziv in sedež organa, 
-       
datum in čas začetka ter konca odpiranja vlog, 
-       
imena navzočih ter odsotnih članov komisije, 
-       
imena navzočih oseb, ki kandidirajo na razpisu, oziroma njihovih
predstavnikov, 
-       
seznam prispelih vlog z navedbo šifre vloge, nazivom oziroma imenom
prijavitelja ter naslovom projekta oziroma programa in 
-       
ugotovitve o pravočasnosti in popolnosti prispelih vlog ter o upravičenosti
oseb, ki so vloge podale. 
(3) Komisija za odpiranje vlog pripravi za vse popolne in
pravočasne vloge upravičenih oseb (v nadaljnjem besedilu: ustrezne vloge)
skupno poročilo in ga preda skupaj z vlogami pristojnemu uslužbencu. Skupno
poročilo mora vsebovati šifro vloge, podatke o prijavitelju in naslov programa
oziroma projekta. 
(4) Na podlagi ugotovitve iz zapisnika iz drugega odstavka
tega člena, da je pravočasna vloga upravičene osebe formalno nepopolna,
pristojni uslužbenec pozove stranko, da jo dopolni v petih dneh od prejema
poziva k dopolnitvi. Po izteku roka za dopolnitev, komisija za odpiranje vlog
sestavi zapisnik, ki vsebuje seznam formalno nepopolnih vlog z navedbo šifre
vloge, nazivom oziroma imenom prijavitelja ter naslovom projekta oziroma
programa in ugotovitve, ali so formalno nepopolne vloge pravočasno in v celoti
dopolnjene. Komisija za odpiranje vlog pripravi poročilo o vlogah, ki so bile
pravočasno in v celoti dopolnjene. Poročilo mora vsebovati podatke, določene v
prejšnjem odstavku.
10. člen
(zavrženje vlog)
(1) Na podlagi ugotovitev pristojnega uslužbenca iz 8. člena
oziroma zapisnika o odpiranju oziroma dopolnjevanju vlog iz prejšnjega člena
minister s posamičnim sklepom zavrže vlogo, ki ni pravočasna ali popolna ali ki
je ni vložila upravičena oseba. 
(2) Vloga, prispela na poziv ali razpis, je pravočasna, če je
prispela v roku, določenem v besedilu poziva ali razpisa. 
(3) Vloga je popolna, če vsebuje vse obvezne sestavine, ki
jih določa besedilo poziva ali razpisa. Za popolno se šteje tudi nepopolna
vloga, ki jo je stranka v celoti dopolnila v petih dneh od prejema poziva k
dopolnitvi. 
(4) Upravičena oseba je tista oseba, katere vloga izpolnjuje
pogoje, določene v besedilu poziva ali razpisa. Izpolnjevanje pogojev se ugotavlja
na podlagi obveznih dokazil in vloge stranke.
4. Ocenjevanje in vrednotenje vlog
11. člen
(ocenjevanje in vrednotenje)
(1) Ocenjevanje in vrednotenje ustreznih vlog izvede
strokovna komisija, ki je pristojna za določeno razpisno področje. Strokovna komisija
lahko za program ali projekt, ki sodi na več področij, pridobi mnenje druge
strokovne komisije s področja, ki ga zajema program ali projekt. 
(2) Vloge, prispele na poziv, se obravnavajo po vrstnem redu
njihovega prispetja. Vrstni red prispetja posamezne vloge se določi, ko je
vloga popolna. 
(3) Strokovna komisija oceni in ovrednoti programe in
projekte glede na v pozivu ali razpisu določen namen in cilje, cilje kulturne
politike ter strokovne in druge kriterije za ocenjevanje in vrednotenje programa
oziroma projekta, kot so bili določeni v objavi poziva ali razpisa.
12. člen
(predlog strokovne komisije)
(1) Strokovna komisija sestavi pisni predlog, ki
vsebuje:
-       
šifro vloge,
-       
podatke o stranki,
-       
naslov programa oziroma projekta, navedenega v vlogi,
-       
strokovno oceno (število doseženih točk z vsebinsko utemeljitvijo ocene
glede na v pozivu ali razpisu določene pogoje in kriterije),
-       
predlog, kateri projekti oziroma programi naj se financirajo in kateri
naj se zavrnejo ter
-       
predlog o višini oziroma deležu sofinanciranja programa ali projekta.
(2) Predlog strokovne komisije lahko vsebuje tudi po
prednostnem redu razvrščeno rezervno listo programov ali projektov ustreznih
vlog, ki lahko postanejo predmet sofinanciranja v primeru sprostitve ali
povečanja proračunskih sredstev ali drugih razpisanih kapacitet oziroma na
podlagi katere se lahko poveča obseg sofinanciranja že odobrenih programov ali
projektov.
13. člen
(črtan)
5. Izbor
14. člen
(črtan)
15. člen
(odločba)
(1) Na podlagi predloga strokovne komisije minister izda o
vsaki ustrezni vlogi, prispeli na razpis ali poziv, posamično odločbo, s katero
odloči o odobritvi ter deležu sofinanciranja ali o zavrnitvi sofinanciranja
posameznega projekta oziroma programa. 
(2) V primeru sprostitve ali povečanja proračunskih sredstev
oziroma drugih razpisanih kapacitet lahko minister izda novo odločbo, s katero
se na podlagi rezervne liste iz 12. člena tega pravilnika odobri
financiranje že zavrnjenega projekta oziroma programa ali poveča obseg
sofinanciranja že odobrenega programa oziroma projekta. Z novo odločbo se
odpravi in nadomesti prejšnja odločba o odobritvi ali o zavrnitvi
sofinanciranja.
16. člen
(objava rezultatov)
Rezultati razpisa in poziva se objavijo na spletnih straneh
ministrstva.
17. člen
(državna pomoč podjetjem v težavah)
Če se sredstva dodelijo predlagatelju, ki izvaja program
prestrukturiranja na podlagi »Smernic Skupnosti za reševanje in
prestrukturiranje podjetij v težavah« (2004/C 244/02), se taka pomoč pred
dodelitvijo priglasi Evropski komisiji.
III. SKLEPANJE POGODB
18. člen
Na podlagi dokončne odločbe iz 15. člena tega pravilnika, se
sklene pogodba, s katero se uredijo medsebojne pravice in obveznosti
ministrstva in stranke, katere program ali projekt je bil izbran na podlagi
poziva ali razpisa (v nadaljnjem besedilu: izvajalec). Pogodba se glede na
določbe razpisa ali poziva sklene za določen čas in je lahko tudi večletna.
19. člen
(usklajevanje programa ali projekta)
(1) Na podlagi izdane odločbe o financiranju se lahko,
skladno z besedilom razpisa ali poziva, pred podpisom pogodbe, izvajalca
pozove, da v določenem roku uskladi prijavljeni program ali projekt v okviru
odobrenih sredstev. 
(2) O usklajevanju se sestavi zapisnik, ki ga podpišeta
pristojni uslužbenec in izvajalec. 
(3) Če se izvajalec v roku, določenem v pozivu iz prvega
odstavka tega člena, ne odzove, se ga pozove k podpisu pogodbe.
20. člen
(sklenitev pogodbe)
(1) Ministrstvo pošlje izvajalcu pogodbo in ga pozove k
podpisu. 
(2) Ministrstvo sklene z izvajalcem pogodbo, s katero se
uredijo vsa medsebojna razmerja v zvezi z zagotavljanjem državnih sredstev za
financiranje predmeta pogodbe in njegovo izvedbo. 
(3) Izvajalec mora podpisano pogodbo vrniti v 15 dneh od
prejema, sicer se šteje, da je izvajalec odstopil od sofinanciranja programa
oziroma projekta z javnimi sredstvi, da pogodba ni sklenjena in da je
ministrstvo prosto obveznosti, ki bi zanj izhajale iz odločbe o sofinanciranju.
Rok za podpis pogodbe se lahko podaljša, če izvajalec ministrstvu pisno sporoči
objektivne razloge za podaljšanje roka ali se lahko skrajša v skladu z roki, ki
jih urejajo predpisi o zaključku proračunskega leta.
21. člen
(vsebina pogodbe)
(1) Pogodba mora vsebovati naslednje sestavine: 
1.     
pogodbene stranke (naziv oziroma ime, naslov, davčna številka, številka
transakcijskega računa in zastopnika izvajalca), 
2.     
predmet pogodbe, 
3.     
kateri namen in cilji pogodbe sestavljajo javni interes, kot je splošno
opredeljen v predpisu oziroma nacionalnem programu za kulturo, 
4.     
cilje, ki bodo realizirani v obdobju sklenitve pogodbe zaradi
uresničitve namena pogodbe, roke, v katerih morajo biti cilji doseženi, in
kriterije za spremljanje njihovega uresničevanja, 
5.     
trajanje pogodbe, 
6.     
obseg, roke in način zagotavljanja sredstev države, 
7.     
vrednost projekta ali programa in višino dodeljenih sredstev, 
8.     
terminski plan porabe sredstev, 
9.     
rok, do katerega lahko izvajalec črpa proračunska sredstva, 
10.  
navedbo dokazil in elementov zahtevka za izplačilo dodeljenih sredstev, 
11.  
skrbnike pogodb vseh pogodbenih strank, 
12.  
določbo o obveznosti poročanja o izvedbi programa ali projekta,
obveznosti poročila o poteku in rezultatih porabe dodeljenih sredstev oziroma
najmanj zaključnega poročila, 
13.  
določbo, da mora izvajalec sproti obveščati ministrstvo o spremembah, ki
lahko vplivajo na izpolnitev pogodbenih obveznosti, 
14.  
določbo o sodelovalni dolžnosti izvajalca (izvajalec se je dolžan
odzivati na poziv ministrstva po posredovanju dokumentacije in pojasnilih,
vezanih na izvedbo projekta ali programa), 
15.  
pravico ministrstva, da spremlja in nadzira izvajanje pogodbe ter
namensko porabo proračunskih sredstev, 
16.  
določbo, da mora izvajalec ob nenamenski porabi dodeljenih sredstev ali
ob neizpolnitvi predmeta pogodbe že izplačana sredstva vrniti ministrstvu,
skupaj z zakonitimi zamudnimi obrestmi, 
17.  
določbe o sankcijah zaradi neizpolnjevanja pogodbenih obveznosti, 
18.  
določbo o obveščanju javnosti, da je predmet pogodbe sofinanciran s
strani ministrstva in 
19.  
podpis in datum podpisa pogodbenih strank. 
(2) Glede na posebnosti predmeta pogodbe lahko pogodba
vsebuje tudi druge sestavine.
22. člen
(večletne pogodbe)
(1) Z večletno pogodbo se za vsako leto posebej natančno
določi vsebina in obseg programa ali projekta, vrednost projekta ali programa
in višina dodeljenih sredstev za vsako leto sofinanciranja posebej. 
(2) Če se v pogodbi o sofinanciranju natančno opredeli le
vsebina in obseg programa ali projekta za tekoče leto, za naslednje ali
naslednja leta pa le okvirno, se vsebina in obseg programa ali projekta ter
višina sofinanciranja natančno opredeli v dodatku k osnovni pogodbi. 
(3) V pogodbah o večletnem sofinanciranju programa ali
projekta se, v skladu z določbami zakona, ki ureja uresničevanje javnega
interesa za kulturo, določi možnost spremembe večletnih pogodb ali razveze
pogodbe o javnem interesu.
IV. IZVAJANJE NADZORA NAD POGODBAMI
23. člen
(spremljanje pogodb)
Skrbniki pogodb so odgovorni za spremljanje izpolnjevanja
pogodbenih obveznosti izvajalcev programov ali projektov, ki so prejeli javna
sredstva, in namensko porabo sredstev.
24. člen
(spremenjene okoliščine)
(1) Izvajalec je dolžan obvestiti skrbnika pogodbe o
spremembah, ki utegnejo vplivati na izpolnitev njegovih obveznosti, določenih v
pogodbi, v osmih dneh, ko je zanje izvedel. Na podlagi obvestila lahko
ministrstvo, ob upoštevanju vseh okoliščin posameznega primera, sklene z
izvajalcem dodatek k pogodbi ali odstopi od pogodbe in zahteva vrnitev že
izplačanih sredstev s pripadajočimi zakonitimi zamudnimi obrestmi. 
(2) Če ministrstvo odstopi od pogodbe, mora prijavitelj
vrniti že izplačana sredstva, skupaj z zakonitimi zamudnimi obrestmi od dneva
nakazila do dneva vračila.
25. člen
(poročanje)
(1) Izvajalec je dolžan ministrstvu predložiti zaključno
poročilo o poteku in rezultatih izvedbe predmeta pogodbe, skladno z roki,
določenimi v pogodbi. 
(2) S pogodbo je lahko določena tudi obveznost delnega
poročanja. Skrbnik pogodbe lahko od izvajalca kadarkoli zahteva tudi pojasnila
oziroma dokazila, ki so povezana z izvajanjem pogodbe. 
(3) Strokovna služba ministrstva v svojem letnem poročilu
vključi tudi poročilo o izvedenih programih in projektih ter oceno doseganja
ciljev pozivov in razpisov.

Pravilnik o izvedbi javnega poziva in javnega
razpisa za izbiro kulturnih programov in kulturnih projektov (Uradni list RS,
št. 43/10) vsebuje naslednje prehodne in
končne določbe:
»PREHODNE IN KONČNE DOLOČBE
26. člen
(1) Za razpise, objavljene pred uveljavitvijo Zakona o
spremembah in dopolnitvah Zakona o uresničevanju javnega interesa za kulturo
(Uradni list RS, št. 4/10), se uporablja Pravilnik o izvedbi javnega poziva in
javnega razpisa (Uradni list RS, št. 93/05). 
(2) Za pozive, objavljene pred uveljavitvijo tega pravilnika,
se uporablja Pravilnik o izvedbi javnega poziva in javnega razpisa (Uradni list
RS, št. 93/05).
27. člen
Z dnem uveljavitve tega pravilnika preneha veljati Pravilnik
o izvedbi javnega poziva in javnega razpisa (Uradni list RS, št. 93/05).
28. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah Pravilnika o izvedbi
javnega poziva in javnega razpisa za izbiro kulturnih programov in kulturnih
projektov (Uradni list RS, št. 62/16) vsebuje naslednjo prehodno in
končno določbo:
»PREHODNA IN KONČNA DOLOČBA 
7. člen 
Postopki javnih razpisov in pozivov, ki so bili objavljeni
pred uveljavitvijo tega pravilnika, se dokončajo po dosedanjih predpisih.
8. člen 
Ta pravilnik začne veljati naslednji dan po objavi v Uradnem
listu Republike Slovenije.«.