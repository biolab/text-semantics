1. člen
(vsebina)
Ta splošni akt ureja vsebino, obliko in strukturo
računovodskih informacij ter način in sestavine izračuna neto stroška
obveznosti univerzalne poštne storitve, ki predstavlja podlago za izplačilo
nadomestila za izvajanje univerzalne poštne storitve iz kompenzacijskega
sklada, ter opredeljuje nepravično finančno breme.
2. člen
(pomen izrazov)
(1) V tem splošnem aktu uporabljeni izrazi imajo
naslednji pomen:
1.     
Neopredmetene koristi zagotavljanja univerzalne poštne storitve so
koristi, ki jih ni mogoče neposredno izmeriti, temveč le oceniti. Neopredmetene
koristi so koristi, ki jih izvajalec univerzalne poštne storitve pridobi zaradi
večje prepoznavnosti blagovne znamke, prisotnosti na celotnem ozemlju države,
prednosti zaradi visokega tržnega deleža, marketinških prednosti, dostopa do
velike baze uporabnikov, ekonomije obsega in povezanosti, ekskluzivne pravice
izdaje poštnih znamk, uporabnikove naklonjenosti izvajalcu, vnaprejšnje prodaje
poštnih znamk, oprostitev plačila DDV in podobno.
2.     
Opredmetene koristi zagotavljanja univerzalne poštne storitve so
koristi, ki so merljive in nastanejo v primeru, da izvajanje storitev iz nabora
univerzalne poštne storitve na določenem geografskem področju privede do
znižanja stroškov ali povečanja prihodkov.
3.     
Simulacija poslovanja (ang. Reference Scenario) predstavlja hipotetično
poslovanje oziroma projekcijo poslovanja izvajalca univerzalne poštne storitve,
v primeru, ko bi ta posloval brez obveznosti univerzalne poštne storitve z
namenom opravljanja pridobitne dejavnosti in na način, kot je predpisan s 5.
členom tega splošnega akta.
(2) Preostali izrazi, uporabljeni v tem splošnem aktu,
imajo enak pomen, kot je določen v zakonu, ki ureja poštne storitve.
3. člen
(računovodske informacije)
(1) Izvajalec univerzalne poštne storitve mora v okviru
obveznosti iz 36. člena zakona, ki ureja poštne storitve, katere način
izvajanja podrobneje ureja splošni akt o ločenih računovodskih evidencah in
prepovedi subvencioniranja, zagotoviti natančne računovodske informacije in
podatke, ki služijo kot vir za ugotavljanje, ali obveznost izvajanja
univerzalne poštne storitve povzroča neto stroške in pomeni za izvajalca
univerzalne poštne storitve nepravično finančno breme.
(2) Izvajalec univerzalne poštne storitve, ki izvaja več
storitev iz nabora univerzalne poštne storitve, mora prikazati stroške za
zagotavljanje univerzalne poštne storitve ločeno za vsako posamezno storitev iz
nabora univerzalne poštne storitve.
4. člen
(neto stroški)
Neto strošek obveznosti univerzalne poštne storitve se
izračuna kot razlika med neto stroški imenovanega izvajalca univerzalne poštne
storitve, ki posluje z obveznostmi univerzalne poštne storitve, in neto stroški
istega izvajalca, ki bi jih imel, če bi posloval brez obveznosti univerzalne
poštne storitve.
5. člen
(simulacija poslovanja)
(1) Izvajalec univerzalne poštne storitve kot podlago za
izračun neto stroškov pripravi simulacijo poslovanja, v kateri natančno
opredeli, kako bi posloval brez obveznosti univerzalne poštne storitve.
(2) Pri pripravi simulacije poslovanja iz prejšnjega
odstavka izvajalec univerzalne poštne storitve za vsako izmed storitev, ki se
izvajajo v okviru univerzalne poštne storitve, opravi segmentacijo trga na
geografska področja po kontaktnih točkah, na katerih te storitve iz nabora
univerzalne poštne storitve ne bi izvajal. Izvajalec univerzalne poštne
storitve pripravi simulacijo poslovanja v naslednjih zaporednih korakih:
-       
opredeli točke dostopa do poštnega omrežja, ki jih izvajalec univerzalne
poštne storitve brez obveznosti univerzalne poštne storitve zaradi
nedobičkonosnosti ne bi več zagotavljal, in sicer predvsem v smislu zmanjšanja
števila poštnih nabiralnikov in kontaktnih točk,
-       
določi pogostost dostave, v primeru, ko bi izvajalec univerzalne poštne
storitve posloval brez obveznosti univerzalne poštne storitve in bi zmanjšal
pogostost dostave na dobičkonosnih kontaktnih točkah in
-       
določi roke prenosa pošiljk, ki bi jih izvajalec univerzalne poštne
storitve zagotavljal v primeru, ko bi na dobičkonosnih kontaktnih točkah
posloval brez obveznosti univerzalne poštne storitve.
6. člen
(izračun neto stroškov)
(1) Pri izračunu neto stroškov izvajalca univerzalne
poštne storitve se upoštevajo stroški izvajanja univerzalne poštne storitve
predpisane kakovosti z najmanj stroški, tudi kadar se je izvajalec univerzalne
poštne storitve odločil za drugačen način.
(2) Pri simulaciji poslovanja izvajalec univerzalne
poštne storitve k definiranemu področju (kontaktni točki), kjer ne bi izvajal
storitev iz nabora univerzalne poštne storitve, prišteje prihodke, ki jih to
področje prinaša, ter druge prihodke, ki nastanejo zaradi tega področja.
(3) Pri simulaciji poslovanja izvajalec univerzalne
poštne storitve k izračunanemu neto strošku iz prvega in drugega odstavka tega
člena prišteje opredmetene in neopredmetene koristi, ki jih ima zaradi
izvajanja univerzalne poštne storitve.
(4) Izračun neto stroškov mora biti skladen z določili
prvega odstavka 21. člena zakona, ki ureja poštne storitve, in izveden na
objektiven, proporcionalen, transparenten in nediskriminatoren način, tako da
se pravilno ocenijo stroški, ki bi se jim izvajalec univerzalne poštne storitve
izognil, če bi posloval brez obveznosti univerzalne poštne storitve. Iz
izračuna neto stroškov morajo biti razvidni kriteriji, sestavine in celoten
postopek izračuna. Enačba za izračun neto stroškov se glasi:
NC = NCUSO – NCnon – USO
– B + R, 
kjer je:
NC – neto strošek,
NCUSO – neto strošek
izvajalca, ki izvaja univerzalno poštno storitev,
NCnon – USO
– neto strošek izvajalca, ki ne izvaja univerzalne poštne storitve,
B – opredmetene in neopredmetene koristi,
R – primeren dobiček.
7. člen
(posebne skupine uporabnikov)
(1) Količinske in stroškovne evidence prenosa poštnih
pošiljk za slepe in slabovidne, ki se opravljajo brezplačno, vodi izvajalec
univerzalne poštne storitve ločeno in jih ne vodi v izračunih poslovanja.
(2) Stroški prenosa poštnih pošiljk za slepe in
slabovidne se priznajo kot neto stroški izvajanja univerzalne poštne storitve
in se prištejejo k izračunu neto stroškov po tem, ko se odštejejo morebitne
opredmetene in neopredmetene koristi.
8. člen
(prilagoditev izračuna)
V primeru, da agencija na podlagi pregleda izračuna neto
stroškov obveznosti univerzalne poštne storitve in simulacije poslovanja
ugotovi, da posamezne predpostavke in spremenljivke v izračunu niso ustrezne,
lahko od izvajalca univerzalne poštne storitve zahteva ustrezne spremembe ali
prilagoditve izračuna.
9. člen
(poročanje)
Izvajalec univerzalne poštne storitve, ki želi uveljaviti
pravico do nadomestila za izvajanje univerzalne poštne storitve, mora zahtevo,
skupaj z izračunom dejanskih neto stroškov obveznosti univerzalne poštne
storitve in simulacijo poslovanja, utemeljeno z računovodskimi izkazi in
drugimi računovodskimi informacijami, poslati agenciji po revidiranem poslovnem
poročilu za preteklo leto, vendar najpozneje do 30. junija v tekočem letu.
10. člen
(nepravično finančno breme)
Nepravično finančno breme izvajanja univerzalne poštne
storitve je tisto breme, ki je za izvajalca univerzalne poštne storitve
nepravično glede na njegovo zmožnost nositi to breme, glede na vse njegove
značilnosti, vključno z obsegom sredstev, ekonomskim in finančnim stanjem ter
tržnim deležem.
11. člen
(prehodna in končna določba)
(1) Ta splošni akt začne veljati petnajsti dan po objavi
v Uradnem listu Republike Slovenije.
(2) Z dnem uveljavitve tega splošnega akta preneha
veljati Splošni akt o računovodskih informacijah in izračunu neto stroška
obveznosti univerzalne poštne storitve (Uradni list RS, št. 47/10).
(3) Vsi postopki izračuna neto stroška izvajanja
univerzalne poštne storitve in izplačila nadomestila za obveznost izvajanja univerzalne
poštne storitve iz kompenzacijskega sklada zaradi nepravičnega finančnega
bremena, ki so začeti pred uveljavitvijo tega splošnega akta, se dokončajo v
skladu z določbami splošnega akta iz prejšnjega odstavka.
Št. 0073-8/2020/11
Ljubljana, dne 10. avgusta 2020
EVA 2020-2130-0034
Mag. Tanja Muha
direktorica