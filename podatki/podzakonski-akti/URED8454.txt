1. člen
(vsebina)
S to uredbo se določata pristojna organa za izvajanje Uredbe
(EU) 2019/2088 Evropskega parlamenta in Sveta z dne 27. novembra
2019 o razkritjih, povezanih s trajnostnostjo, v sektorju finančnih storitev
(UL L št. 317 z dne 9. 12. 2019,
str. 1), spremenjene z Uredbo (EU)
2020/852 Evropskega parlamenta in Sveta z dne 18. junija
2020 o vzpostavitvi okvira za spodbujanje trajnostnih naložb ter spremembi
Uredbe (EU) 2019/2088 (UL L št. 198 z dne
22. 6. 2020,
str. 13; v nadaljnjem besedilu: Uredba
2020/852/EU), (v nadaljnjem besedilu: Uredba 2019/2088/EU), ureja način
opravljanja nadzora nad spoštovanjem Uredbe 2019/2088/EU ter določajo prekrški
v zvezi z izvajanjem Uredbe 2019/2088/EU.
2. člen
(pomen izrazov)
Izrazi, uporabljeni v tej uredbi, pomenijo enako kot izrazi,
opredeljeni v Uredbi 2019/2088/EU.
3. člen
(pristojna organa)
(1) Organa, pristojna
za izvajanje Uredbe 2019/2088/EU in te uredbe, sta Agencija za trg vrednostnih
papirjev in Agencija za zavarovalni nadzor.
(2) Agencija za trg
vrednostnih papirjev je pristojna za izvajanje Uredbe 2019/2088/EU in te uredbe
v zvezi z:
-       
investicijskimi podjetji in kreditnimi institucijami, ki upravljajo
portfelje ali izvajajo investicijsko svetovanje, za nadzor nad katerimi je
pristojna v skladu z Zakonom o trgu finančnih instrumentov (Uradni list RS, št. 77/18, 17/19 – popr., 66/19 in 123/21);
-       
družbami za upravljanje in investicijskimi skladi, ki jih te upravljajo,
za nadzor nad katerimi je pristojna v skladu z Zakonom o investicijskih skladih
in družbah za upravljanje (Uradni list RS, št. 31/15,
81/15, 77/16, 77/18, 161/21 in 101/22 – ZOAIS; v nadaljnjem besedilu: ZISDU-3)
in Zakonom o upravljavcih alternativnih investicijskih skladov (Uradni list RS,
št. 32/15, 77/18, 161/21 in 101/22 –
ZOAIS; v nadaljnjem besedilu: ZUAIS);
-       
investicijskimi skladi, ki jih upravljajo upravljavci alternativnih
investicijskih skladov (v nadaljnjem besedilu: AIS), ki imajo dovoljenje
oziroma so registrirani upravljavci AIS v skladu z ZISDU-3 in ZUAIS.
(3) Agencija za
zavarovalni nadzor je pristojna za izvajanje Uredbe 2019/2088/EU in te uredbe v
zvezi z:
-       
zavarovalnicami in pozavarovalnicami, za nadzor nad katerimi je
pristojna v skladu z Zakonom o zavarovalništvu (Uradni list RS, št. 93/15, 9/19 in 102/20), in
-       
upravljavci pokojninskih skladov, oblikovanih kot kritni skladi in
skupine kritnih skladov, ki so pokojninske družbe ali zavarovalnice, za nadzor
nad katerimi je pristojna na podlagi Zakona o pokojninskem in invalidskem
zavarovanju (Uradni list RS, št. 48/22 –
uradno prečiščeno besedilo).
4. člen
(način opravljanja nadzora)
Pristojna organa iz prejšnjega člena opravljata nadzor nad
spoštovanjem Uredbe 2019/2088/EU in te
uredbe s spremljanjem, zbiranjem in preverjanjem informacij, poročil in
obvestil, ki so pripravljeni ter objavljeni v skladu s 3., 4., 5., 6., 7., 8.,
9., 10., 11. in 12. členom Uredbe
2019/2088/EU.
5. člen
(prekrški)
(1) Z globo od 2.500 do
250.000 eurov se za prekršek kaznuje pravna oseba, če:
1.     
v nasprotju s 3. členom Uredbe
2019/2088/EU na svojih spletnih mestih ne objavi informacij o svojih politikah
v zvezi z vključevanjem tveganj glede trajnostnosti v procesu sprejemanja
investicijskih odločitev oziroma v procesu svojega investicijskega ali
zavarovalnega svetovanja;
2.     
ne objavi in ohranja informacij v skladu s prvim oziroma petim odstavkom
4. člena Uredbe 2019/2088/EU;
3.     
objavljene informacije iz točke a) prvega odstavka 4. člena Uredbe
2019/2088/EU ne vsebujejo najmanj elementov iz drugega odstavka 4. člena Uredbe 2019/2088/EU;
4.     
v svoje politike prejemkov ne vključi in objavi informacij v skladu s 5. členom Uredbe 2019/2088/EU;
5.     
v nasprotju s prvim ali drugim odstavkom 6. člena Uredbe
2019/2088/EU v predpogodbena razkritja ne vključi opisa načina, kako so
tveganja glede trajnostnosti vključena v investicijske odločitve oziroma v
investicijsko ali zavarovalno svetovanje, ali opisa rezultatov ocene verjetnih
vplivov tveganj glede trajnostnosti na donos finančnih produktov, ki jih ponuja
ali v zvezi s katerimi svetuje, ali jasnega in jedrnatega pojasnila, da
tveganja glede trajnostnosti niso pomembna;
6.     
ponudi finančni produkt, ki ne vsebuje obveznih informacij iz 7., 8.,
9., 10. in 11. člena Uredbe 2019/2088/EU ter s tem povezanih obveznih
informacij in izjav iz 5., 6. in 7. člena Uredbe 2020/852/EU;
7.     
v nasprotju z 12. členom Uredbe
2019/2088/EU ne posodablja informacij iz 3., 5. ali 10. člena
Uredbe 2019/2088/EU;
8.     
so njena tržna sporočila v nasprotju z informacijami, razkritimi na
podlagi Uredbe 2019/2088/EU (prvi
odstavek 13. člena Uredbe 2019/2088/EU).
(2) Z globo od 10.000
do 500.000 eurov se za prekršek iz prejšnjega odstavka kaznuje pravna oseba, ki
se po zakonu, ki ureja gospodarske družbe, šteje za srednjo ali veliko
gospodarsko družbo.
(3) Z globo od 1.250 do
10.000 eurov se za prekršek iz prvega odstavka tega člena kaznuje odgovorna
oseba pravne osebe.
6. člen
(višina globe v hitrem prekrškovnem postopku)
Za prekrške iz te uredbe se sme v hitrem postopku izreči
globa tudi v znesku, ki je višji od najnižje predpisane globe, določene s to
uredbo.
7. člen
(tarifa)
Pristojna organa v tarifi, ki jo izdata v skladu z zakoni, ki
urejajo njuno delovanje, določita višino takse za odločanje o posamičnih
zadevah na podlagi Uredbe 2019/2088/EU in te uredbe ter višino nadomestil za
nadzor.
KONČNA DOLOČBA
8. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00704-51/2023
Ljubljana, dne 9. februarja 2023
EVA 2021-1611-0104
Vlada Republike Slovenije
dr. Robert Golob
predsednik