I. UVOD
Republika Slovenija se želi s pozitivno opredelitvijo odnosa
do tujih vlaganj in z njihovo zakonsko ureditvijo vključiti v evropska načela
urejanja tujih vlaganj ter uskladiti z mednarodno priznanimi dokumenti, ki se
nanašajo na vlaganje kapitala ter tako prispevati svoj delež k sodobnim
procesom, ki potekajo v Evropi in svetu. 
Slovensko gospodarstvo je z vidika tržne ureditve dokaj mlado
gospodarstvo. Hkrati je v fazi kapitalskega prestrukturiranja družbene lastnine
ter prilagajanja in vključevanja v evropske povezovalne procese. To je tudi
faza intenzivnega povezovanja s tujino na kapitalski podlagi in povezovanja z
raznimi gospodarskimi subjekti zaradi doseganja skupnih ciljev. 
Zaradi navedenega položaja gospodarstvo pričakuje, da država,
predvsem na področjih, ki so ključnega pomena za nadaljnji gospodarski in
politični razvoj, čimprej izoblikuje usmeritve, po katerih bo mogoč enoten,
konstruktiven in dolgoročno izoblikovan odnos do razvoja posameznega področja.
Sem nedvomno sodijo tudi tuja vlaganja, ki so eden ključnih dejavnikov
hitrejšega gospodarskega razvoja Republike Slovenije. 
Ta strategija se nanaša na tuja vlaganja, katerih temeljna
značilnost je dejavna udeležba tujega vlagatelja pri poslovanju in upravljanju
podjetja, v katero je s tem namenom vložil sredstva, lastninska pravica na
deležu na podlagi vloženih sredstev ali nakupa kapitala. 
Republika Slovenija je ob osamosvojitvi smiselno prevzela
nekdanjo ureditev za tuja vlaganja, ki je bila dokaj liberalna. Tako do sedaj
Republika Slovenija ni imela lastnega, posebej opredeljenega odnosa do tujih
vlaganj. Potreba po opredelitvi le-tega se kaže predvsem v zadnjem času, ko
splet liberalnih pravnih predpisov, ki urejajo tuje vlaganje, omogoča
raznovrstnost pravnih konstrukcij s tujimi vlaganji. V takem položaju smo samo.
pasivni opazovalci dejavnosti tujih vlagateljev, ki predvsem skrbijo za
uresničevanje svojih interesov. Slovenija mora sama poskrbeti za uresničevanje
svojih interesov, to pa lahko stori le z dejavnim pristopom in jasno
oblikovanimi okvirnimi cilji, načini in metodami pri tujih vlaganjih. To je
tudi namen te strategije.
II. NAMEN STRATEGIJE
Temeljni namen strategije je v določitvi: 
a)    
ciljev Republike Slovenije pri tujih vlaganjih; 
b)    
slovenskega odnosa do tujih vlaganj; 
c)    
temeljnih načel obravnavanja tujih vlaganj; 
d)    
prednosti Republike Slovenije za vlaganje tujega kapitala, način
predstavitve in ovrednotenja teh prednosti; 
e)    
spodbujanje tujih vlaganj; 
f)     
dejavnost in usmerjanje tujih vlaganj; 
g)    
zakonodajni in administrativno-organizacijski okvir za tuja vlaganja; 
h)    
vloge tujega vlaganja pri lastninskem preoblikovanju. 
K a) Cilji Republike Slovenije pri tujih vlaganjih 
Cilji Republike Slovenije pri tujih vlaganjih izražajo želje,
zahteve, temeljne motive in razloge države kot tudi posameznih domačih vlagateljev,
zakaj in kaj želimo pridobiti s tujim vlaganjem oziroma za kaj smo in bomo pri
tujem vlaganju zainteresirani. 
Temeljni dolgoročni cilji Republike Slovenije, navedeni po
prednostnem vrstnem redu, ki jih želimo doseči s tujim vlaganjem, so: 
1.     
povečanje izvozne konkurenčne sposobnosti gospodarstva ob uporabi
sodobne tehnologije in domačih razvojno-raziskovalnih dosežkov, 
2.     
uvedba v Republiki Sloveniji še neobstoječih proizvodnih programov in
tehnologij za izvoz, 
3.     
oživitev in obnova v Sloveniji nazadujočih proizvodnih programov in
tehnologij za izvoz, 
4.     
prestrukturiranje slovenskega gospodarstva oziroma posameznih enot
gospodarstva, 
5.     
zaposlovanje domače delovne sile, 
6.     
priliv dodatnega tujega kapitala, 
7.     
integriranost tujega kapitala v lokalno gospodarstvo in prednost pri
vključevanju le-tega, še posebej na manj razvitih in demografsko ogroženih
območjih, 
8.     
prenos znanja in usposobljenosti za večjo uspešnost v procesih trženja,
posebno za izvoz. 
Tuja vlaganja, ki bodo zagotavljala enega ali več prednostnih
ciljev, bodo deležna podpore in odobravanja, spodbujanja ter čim boljše zaščite
države in njenih organov v skladu z veljavnimi predpisi oziroma drugimi pravno
veljavnimi možnostmi (npr. konkretno odobravanje želenih carinskih olajšav).
Republika Slovenija oziroma njeni zakonodajni in upravno izvršilni organi bodo
podpirali predvsem taka ciljna tuja vlaganja in bodo zagotavljali možnosti za
njihovo uresničevanje v. zastavljeni smeri. 
K b) Odnos Republike Slovenije do tujih vlaganj 
Ob upoštevanju temeljne opredelitve Slovenije za odprto
gospodarstvo in svobodni pretok kapitala se Republika Slovenija zavzema za
pozitiven odnos do tujih vlaganj, kar pomeni: 
1.     
Republika Slovenija bo odprta za tuja vlaganja, 
2.     
Republika Slovenija bo še posebej naklonjena tujim vlaganjem, ki so v
skladu z njenimi strateškimi cilji, 
3.     
Republika Slovenija bo podpirala "želena" tuja vlaganja; v
načelu ne bo omejevala tujih vlaganj; usmerjala bo tuja vlaganja na področja,
ki ščitijo njene ključne interese ter bo omejevala tuja vlaganja na izrecno
navedenih področjih, 
4.     
oblikovala bo pozitivno in liberalno zakonodajo ter si prizadevala za
njeno dobronamerno razlago, 
5.     
pospešila bo sklepanje dvostranskih in večstranskih mednarodnih
sporazumov, pomembnih za tuja vlaganja (izogibanje dvojnemu obdavčevanju,
zaščita tujih vlaganj, zaščita pred nekomercialnimi tveganji), 
6.     
ščitila bo tuje vlagatelje pred morebitnimi kasnejšimi zakonskimi
spremembami, ki bi jim omejevale z zakonom zajamčene pravice do prenosa
dobička, povrnitve vloge oziroma deleža pri neto premoženju podjetja in prenosa
vloge na drugo domačo ali tujo osebo, 
7.     
z zakoni bo zagotavljala uresničevanje vseh okvirnih načel, opredeljenih
v tej strategiji (predvsem nacionalna obravnava), na podlagi česar bodo tujim
vlagateljem v okviru vlaganja, ki ima slovensko pravno osebnost, zagotovljene
nekatere pravice (npr. pravica, da lahko podjetja, katerih osnovni kapital je v
delni ali celotni lasti tujih oseb, imajo, kupujejo in prodajajo nepremičnine v
Republiki Sloveniji) oziroma bodo imeli določene obveznosti (npr. prednostno
zaposlovanje domače delovne sile, uporaba slovenskega jezika kot uradnega
jezika v podjetjih s tujim kapitalom, prednostno vključevanje slovenskega
menedžmenta in domačih razvojnih zmogljivosti). 
K c) Temeljna načela obravnavanja tujih vlaganj 
Ne glede na navedene cilje pod točko a) bo Republika
Slovenija, oziroma njeni organi, zagotavljala vsem tujim vlaganjem položaj, ki
temelji na naslednjih načelih: 
1.     
Načelo nacionalne obravnave vlaganj 
Vsako tuje vlaganje v Republiki Sloveniji si
z vpisom v sodni register pridobi lastnost pravne osebe in s tem slovensko
"državljanstvo", kljub temu da ves kapital nadzira tuji družbenik
oziroma tuji vlagatelj. To pomeni, da je tuje vlaganje, ko dobi pravno
subjektiviteto, obravnavano po slovenski zakonodaji; kar zadeva njegove pravice
in obveznosti v Republiki Sloveniji. To načelo je zlasti pomembno in bo
upoštevano pri pridobivanju lastninske pravice na nepremičninah na območju
Republike Slovenije, oblikovanju menedžerskih struktur v podjetjih z večinskim
tujim kapitalom, zaposlovanju delovne sile, pri čemer naj bi imeli prednost
slovenski državljani, obvezni uporabi slovenskega jezika kot uradnega jezika v
Republiki Sloveniji ter drugih ključnih nacionalnih interesih, ki jih želi
Republika Slovenija zaščititi pred vplivom, ki ga ima tuji kapital nesporno pri
vlaganju. 
2.     
Pravica usmerjanja tujih vlaganj 
Kot vsaka država si bo tudi Republika
Slovenija pridržala pravico usmerjati tuja vlaganja na svojem ozemlju, kar
pomeni, da bo na določenih področjih spodbujala tuja vlaganja, na določenih jih
bo usmerjala, določena pa bo v celoti zaprla za tuja vlaganja. 
3.     
Načelo spodbujanja in pospeševanja tujih vlaganj Republika Slovenija si
bo v skladu s tem načelom prizadevala s predpisi ali drugimi administrativnimi
ukrepi (npr. pospešena izdaja vseh potrebnih dovoljenj) spodbuditi in pospešiti
tista tuja vlaganja, za katera bo presodila, da so zanjo strateško pomembna,
pri čemer bo izrazila svoje želje in zahteve na način, ki bo zakonsko
predpisan. Ni izključeno, da v želji spodbuditi in pospešiti konkretno tuje
vlaganje ali tuje vlaganje na določenem področju, vlaganje ali vlaganja ne
morejo biti deležna izjemnih spodbud, pri čemer bo imela spodbuda obligacijsko
pravno naravo (pogodbeno razmerje med prejemnikom in dajalcem spodbude). 
4.     
Načelo poštenega in enakopravnega obravnavanja tujih vlaganj 
Republika Slovenija bo tujim vlaganjem
zagotovila pošten in enakopraven položaj, kar pomeni, da jih ne bo
zapostavljala ali kako drugače omejevala oziroma, da jim ne bo dajala
prednosti, če ne bo za to izražen poseben družbeni in strateški interes. 
5.     
Načelo prostega prenosa dobička in repatriacije kapitala 
Republika Slovenija bo v skladu s tem
načelom in z veljavnimi predpisi zagotovila tujim vlagateljem prost prenos
ustvarjenega dobička in povrnitev tistega kapitala, ki tujemu vlagatelju
pripada po končanem ali likvidiranem vlaganju pod pogojem, da so pokrite vse
zapadle finančne obveznosti v skladu z vsakokrat veljavnimi predpisi. 
6.     
Načelo vzajemnosti 
Pri odobravanju tujih vlaganj bo Republika
Slovenija oziroma njeni organi, če bo ugotovila, da je to nujno, uveljavila
vzajemnost možnosti vlaganja, nasploh oziroma posameznih delov vlaganja, bodisi
da gre za vzajemnost vlaganja na določenem področju, določenem območju, glede
določenih pravic (npr. pravica do razpolaganja z nepremičninami, pravica do
prostega prenosa dobička itd.). 
K d) Prednosti Republike Slovenije za vlaganje tujega kapitala,
način njihove predstavitve in vrednosti le-teh 
Pri predstavitvi in spodbujanju tujih vlaganj (v smislu
večjega priliva tujega kapitala ž vlaganji) in pri predstavitvi Republike
Slovenije kot države, ki je privlačna za tuja vlaganja in ne nazadnje tudi pri
pogajanjih s tujimi vlagatelji bo Republika Slovenija izkoristila predvsem tele
svoje posebne prednosti: 
1.     
ugodna zemljepisna lega sredi Evrope ter v bližini vrste najpomembnejših
gospodarskih središč; 
2.     
vse oblike prometnih povezav (npr. Koper kot najbližje pristanišče za
velik del Srednje Evrope, dobre. možnosti cestnih in železniških povezav); 
3.     
pridobljene izkušnje pri poslovanju z državami na območju nekdanje
Jugoslavije; 
4.     
pridobljene izkušnje pri poslovanju z nekdanjimi državami, članicami
SEV, še posebej z Rusko federacijo kot izredno privlačnim trgom, v smislu
ustvarjanja baze-za izvoz v te države; 
5.     
v primerjavi z drugimi nekdanjimi socialističnimi državami, bistveno
večje in daljše izkušnje s tržnim sistemom (večja avtonomnost menedžmenta,
poslovna svoboda in vajenost samostojnega nastopanja na tujih trgih); 
6.     
Slovenija uresničuje program vseobsegajoče preobrazbe gospodarstva,
usmerjenega v oblikovanje dinamičnega tržnega gospodarstva; 
7.     
obstoječe možnosti za večanje tržnih deležev posameznih slovenskih
podjetij na tujih trgih; 
8.     
relativno nizki stroški glede na delovno storilnost, še posebej visoko
izobraženo delovno silo in boljše delovne navade; 
9.     
obstoječa liberalna zakonodaja o tujih vlaganjih (Slovenija že jamči
prost prenos dobička in kapitala v tujino); 
10.  
lastninjenje in preoblikovanje družbenih podjetij sta se že začeli;
udeležba tujih vlagateljev pri tem je dobrodošla; 
11.  
relativno manj onesnaženo in bolj ohranjeno okolje. 
Republika Slovenija bo predstavila svoje naštete prednosti in
zakonske ter strateške možnosti za vlaganje tujega kapitala. To ne izključuje
možnosti za tuje vlaganje v izboljšanje obstoječih prednosti (npr. gradnjo
kakovostnejše cestne in železniške povezave koprskega pristanišča z Evropo).
Predstavitveno funkcijo bo Republika Slovenija opravljala načelno na vseh
ravneh družbenega življenja, pri čemer bo vodilno vlogo oziroma pomembno
pristojnost pri enotni predstavitvi za tuja vlaganja imel urad, zadolžen za
gospodarsko promocijo in tuje investicije, ki bo v tej funkciji nastopal kot
krovno usklajevalno telo. 
Republika Slovenija, bo svoje navedene prednosti vrednotila
ob uresničevanju celotne politike do tujih vlaganj, v tem smislu, da jih bo
uporabila kot pozitivne dejavnike pri privabljanju tujega kapitala. 
Z dejavno predstavitveno funkcijo bomo lahko odpravili
nekatere slabosti oziroma pomanjkljivosti (npr. nepoznavanje oziroma slaba
obveščenost o Republiki Sloveniji v svetu), ki jih Republika Slovenija v tem
trenutku čuti, vendar nekatere objektivne okoliščine ne dopuščajo, da bi jih
rešila sama (npr. bližina vojne). 
Republika Slovenija se bo prizadevala: 
-       
da čimprej izboljša veljavne zakone, ki obravnavajo tuja vlaganja, 
-       
da pospeši sklepanje dvostranskih sporazumov (o ukinitvi dvojnega
obdavčenja, zaščiti vlaganj), predvsem s tistimi državami, iz katerih si želi
oziroma pričakuje največ tujih vlaganj, kar bo skupaj s predstavitveno funkcijo
tudi pripomoglo k razpršitvi tujih vlaganj, 
-       
da z ukrepi gospodarske politike spodbudi večjo storilnost, in izvozno
usmerjenost gospodarskih enot že zaradi majhnega domačega trga. 
K e) Spodbujanje tujih vlaganj 
Republika Slovenija bo tujim vlaganjem nudila oziroma
omogočila dostop do vseh tistih spodbud, ki jih sicer nudi domačim vlagateljem.
Republika Slovenija že z obstoječimi davčnimi in carinskimi predpisi ter s
programom promocijske dejavnosti nudi vlagateljem dolgoročne spodbude, ki so
namenjene domačim in tujim vlagateljem in so materialne ali nematerialne. 
Tujim vlagateljem, ki vlagajo svoj kapital v Republiko
Slovenijo v obliki opreme za opravljanje dejavnosti, v katero se vlaga, je
omogočen uvoz te opreme brez plačila carine in carinskih dajatev pod pogoji in
na način, kot jih določa carinski zakon. 
Republika Slovenija pri tej obliki spodbud upošteva predvsem
vezanost opreme na proizvodni proces ali na proces opravljanja druge
dejavnosti, stopnjo tehnološke primernosti opreme, vpliv uvožene oziroma vložene
opreme na dvig produktivnosti proizvodnega procesa in koristnost opreme za
opravljanje konkretne dejavnosti. 
Tuji in domači vlagatelji so deležni naslednjih davčnih
olajšav: 
-       
davčnemu zavezancu se prizna davčna olajšava v višini 20% sredstev,
vloženih v opredmetena osnovna sredstva (razen v osebna motorna vozila) in
neopredmetena dolgoročna sredstva, vendar največ v višini davčne osnove; 
-       
davčnemu zavezancu, ki v poslovnem letu za nedoločen čas in najmanj za
dve leti zaposli pripravnike oziroma druge delavce, ki prvič sklepajo delovno
razmerje, in delavce, ki so bili pred sklenitvijo delovnega razmerja najmanj
šest mesecev prijavljeni pri službi za zaposlovanje, se davčna osnova zniža za
znesek, ki je enak 30% izplačanih plač teh zaposlenih, in sicer največ za prvih
12 mesecev njihove zaposlitve; 
-       
davčnemu zavezancu, ki zaposluje invalide, se davčna osnova zniža za
znesek, ki je enak 30% izplačanih plač invalidov. 
Z vzpostavitvijo Slovenske izvozne družbe (SID) so vlaganja
tujih vlagateljev preko nacionalnega tretmaja deležna ugodnosti, ki jih le-ta
nudi za varovanje političnih rizikov, subvencioniranje obrestnih mer in
financiranje kreditov. 
Obstoječi pravni sistem daje tudi prednosti, ki se štejejo
med nematerialne spodbude in so bistvene za tuja vlaganja: 
-       
nacionalni tretman vlaganj; 
-       
zajamčene pravice tujim vlagateljem do dobička, do upravljanja, do
vrnitve vloženih sredstev v primeru prenehanja vlaganja, do prenosa pravic iz
vloženih sredstev na tretje osebe; 
-       
prost prenos dobička; 
-       
registracija vlaganj je relativno enostavna; 
-       
vsa področja gospodarstva so odprta za vlaganje kapitala, razen
dejavnosti, ki so z zakonom posebej opredeljene. 
Na podlagi izdelanega sistema priliva tujega kapitala na
posamezna področja in strateških usmeritev ni izključeno, da bo Republika
Slovenija uvajala tudi druge oblike spodbud za tuja in domača vlaganja. 
K f) Dopustnost in usmerjanje tujih vlaganj 
1.     
Po obliki 
2.     
Po dejavnosti 
3.     
Po območjih 
4.     
Po vrednostih 
Ob upoštevanju načela neomejevanja tujih vlaganj in načela,
da ima vsaka država pravico pravno urediti priliv tujih vlaganj na svojem
ozemlju, bodisi zaradi zaščite nacionalnih ali drugih interesov ali zaščite
naravnih in splošnih dobrin, bo Republika Slovenija dopuščala: 
1. Po obliki 
-       
Tuja vlaganja v obliki nelastniških vlaganj, ki temeljijo na pogodbenem
razmerju med domačim in tujim vlagateljem, pri čemer sama pravna narava
vlaganja ne omogoča nobenih lastninskih ali drugih stvarnih pravic tujcev iz
naslova vlaganja, torej tudi ne jamstev države v zvezi z lastninsko pravico.
Temeljne značilnosti te oblike ureja zakon o tujih vlaganjih; 
-       
tuja vlaganja v obliki lastniških vlaganj se pojavljajo v več možnih oblikah:
-       
ustanovitev mešanih ali lastnih podjetij v skladu z vsakokrat veljavno
zakonodajo, ki ureja tuja vlaganja, gospodarske družbe in druge oblike
opravljanja dejavnosti, 
-       
delnic ali celotni odkup delnic ali deležev v družbenih in mešanih
podjetjih po postopku, predpisanem s predpisi, ki urejajo lastninsko
preoblikovanje podjetij (akvizicije), 
-       
delni ali celotni odkup delnic ali deležev v zasebnih podjetjih, 
-       
dokapitalizacije z nakupom delnic ali deležev v družbenih in mešanih
podjetjih v skladu s predpisi, ki urejajo tuja vlaganja in lastninsko
preoblikovanje podjetij, 
-       
vlaganje v zavode in javne gospodarske službe v skladu z veljavnimi
predpisi o zavodih in javnih gospodarskih službah; 
-       
koncesije za gradnjo cestne, železniške in druge infrastrukture, koncesije
za izkoriščanje naravnih bogastev in splošnih dobrin v skladu s predpisi, ki
urejajo varstvo okolja in tuja vlaganja; 
-       
vlaganje v nakup in prodajo vrednostnih papirjev v skladu s predpisi o
vrednostnih papirjih in prometu z njimi; 
-       
vlaganje v banke, druge bančne organizacije ter zavarovalnice in druge
zavarovalne organizacije v skladu z veljavnimi predpisi o bankah in
zavarovalnicah. 
Zakon o tujih vlaganjih bo taksativno določil vse možne
oblike tujih vlaganj in bo s tega vidika za tuje vlagatelje izhodišče. 
2. Po dejavnostih 
Za dejavnosti, v katere lahko vlagajo tujci, bo veljala
načelna opredelitev Republike Slovenije, da so tuja vlaganja dovoljena v vse
dejavnosti, razen v tiste, ki so za tuja vlaganja izrecno prepovedane, in
tiste, ki so zaradi zaščite nacionalnih interesov usmerjane. To pomeni, da bodo
dejavnosti z vidika tujih vlaganj razdeljene v tri skupine, in sicer: 
a)    
proste dejavnosti, 
b)    
usmerjane dejavnosti, 
c)    
prepovedane dejavnosti. 
Kot proste dejavnosti se bodo štele vse dejavnosti, ki s
sistemskimi zakoni niso navedene kot usmerjane ali izrecno prepovedane
dejavnosti za tuje vlaganje. Podlaga za to bodo tudi usmeritve v tej
strategiji. 
Izrecno prepovedane dejavnosti za tuja vlaganja bodo: 
-       
osnovno šolstvo, 
-       
pokojninsko zavarovanje, 
-       
proizvodnja in trgovina z oborožitvenimi sredstvi in vojaško opremo. 
Kot usmerjane dejavnosti se bodo štele vse tiste dejavnosti,
kjer bodo tuja vlaganja paradi zaščite slovenskih nacionalnih interesov
omejevana, pogojevana ali nadzirana s sistemskimi in področnimi predpisi, ki
bodo določali pogoje, omejitve in nadzor v primeru večjih tujih vlaganj v te
dejavnosti. 
Med tako imenovane usmerjane dejavnosti bo Republika
Slovenija uvrščala: 
-       
bančništvo; 
-       
zavarovalništvo; 
-       
zdravstvo, otroško varstvo, izobraževanje, kulturne dejavnosti; 
-       
proračunsko financirani del raziskovalne dejavnosti; 
-       
filmsko, založniško, glasbeno-scensko dejavnost, likovno ustvarjalnost
in splošno izobraževalno knjižničarstvo; 
-       
posegi v naravno in kulturno dediščino; 
-       
dejavnosti, ki jih lahko opravljajo le javne gospodarske službe, in
sicer so to energetika, promet in zveze, komunalno in vodno gospodarstvo in
gospodarjenje ali izkoriščanje naravnega bogastva in varstvo okolja; 
-       
sredstva javnega obveščanja; 
-       
igre na srečo; 
-       
izgradnja infrastrukturnih turističnih objektov in vlaganja v turizem v
10 km obmejnem pasu; 
-       
vlaganja, ki so kakorkoli povezana ali se izvajajo s prenosom
tehnologije, ki lahko škodljivo vpliva bodisi na okolje bodisi na sedanji ali
prihodnji tehnološki razvoj v Republiki Sloveniji (zato bo vsak prenos
tehnologije moral odobriti pristojen organ v republiki oziroma bo lahko
prepovedana uporaba tiste tuje tehnologije, za katero bo dokazano oziroma
izkazano, da ima škodljive vplive); 
-       
promet z nepremičninami; 
-       
vlaganje v kmetijske zadruge in kmetijsko dejavnost; 
-       
vlaganje v naftno industrijo; 
-       
prevoz in prevozne storitve; 
-       
detektivske storitve in tehnično zavarovanje objektov in ljudi; 
-       
pravna pomoč in pravno svetovanje. 
Z vlaganji v tako imenovane usmerjane dejavnosti bo morala
soglašati oziroma jih dovoliti Vlada Republike Slovenije ali od nje pooblaščen
upravni organ v skladu s kriteriji, predpisanimi v zakonu o tujih vlaganjih, v
področnih zakonih ali podzakonskih aktih. 
Natančni kriteriji za usmerjanje tujih vlaganj oziroma za
določanje dopustnosti tujih vlaganj v posamezne dejavnosti bodo opredeljeni v
zakonu o tujih vlaganjih oziroma v področnih zakonih (npr. zakon o bankah in
hranilnicah, zakon o zavarovalnicah, zakon o investicijskih skladih in družbah
za upravljanje itd.). 
Pri odločanju o dopustnosti vlaganj v usmerjane dejavnosti bo
ključno merilo koristnost tujega vlaganja za razvoj konkretne dejavnosti
oziroma področja, stanje na področju in sistemski zakoni. 
Pri pogajanjih oziroma pri odločanju o tujih vlaganjih v
usmerjane dejavnosti Vlada Republike Slovenije oziroma drug organ v Republiki
Sloveniji lahko odkloni vlaganje ali pri pogajanjih vpliva na: 
a)    
razmerje deležev (manjšinski/večinski); 
b)    
morebitno vključitev pooblaščenega slovenskega partnerja; 
c)    
vpeljavo "zlate delnice" v obstoječih podjetjih strateškega
pomena (s tem se izognemo neposrednim prepovedim, saj zlata delnica daje vladi
pravico do veta na določene ključne odločitve pri vlaganju; na primer statusne
spremembe v korist tujih vlagateljev); 
d)    
lastnost delnic domačega in tujega partnerja; 
e)    
ceno delnic. 3. Po območjih 
V Republiki Sloveniji bodo dovoljena tuja vlaganja v celotni
Republiki Sloveniji, razen na območju, ki je po zakonu, ki ureja splošno
ljudsko obrambo, določeno kot prepovedano območje. S tujimi vlaganji v obliki
koncesij ali gradnje infrastrukturnih in turističnih objektov (ne glede na
obliko vlaganja), ki se bodo izvajala na celotnem ali pretežnem ozemlju
Republike Slovenije ali v 10 km širokem obmejnem pasu, bo morala soglašati
Vlada Republike Slovenije v skladu z zakonom. 
4. Po vrednostih 
Ne glede na dejavnost in ne glede na območje bo Vlada
Republike Slovenije ali z zakonom pooblaščen upravni organ moral: 
-       
odobriti tuje vlaganje s katerim tuji vlagatelj oziroma pravna oseba z
večinskim tujim kapitalom kupuje delnice, deleže ali sredstva podjetja v
vrednosti, ki presega tolarsko protivrednost deset milijonov ekujev v skladu z
za to posebej oblikovanimi merili, ki jih bo sprejela Vlada Republike
Slovenije^ 
-       
dovoliti ali soglašati z vsakim tujim vlaganjem ne glede na obliko in ne
glede na dejavnost in ne glede na območje, če vrednost tujega vloženega
kapitala presega tolarsko protivrednost pet milijonov ekujev, v smislu
ugotavljanja zakonitosti in ustavnosti. To ne bo veljalo za bančništvo, ki
spada v izrecno pristojnost Banke Slovenije in zakona o bančništvu. Način in
postopek za izdajo dovoljenj in soglasij bo določal nov zakon o tujih
vlaganjih, ki bo temeljil na tej strategiji. 
H g) Zakonodajni in administrativno-organizacijski okvir za tuja
vlaganja 
Republika Slovenija bo uredila področje tujih vlaganj v
zakonu o tujih vlaganjih. Potreba po še nadaljnjem sistemskem urejanju tega
področja je utemeljena s tem, da je Republika Slovenija v fazi gospodarsko
sistemskega, pravnega in lastninskega preoblikovanja. To pomeni, da je s tega
vidika država s še vedno relativno visokim deležem tveganja, da je zato treba
urediti posebej pravice tujih vlagateljev in njihovo zaščito oziroma zaščito
njihovih pravic, predvideti načine, postopke evidentiranja tujih vlaganj ter
postopke in načine za odobravanje tujih vlaganj v skladu z načeli te
strategije. 
Zakonodajni okvir Republike Slovenije za tuja vlaganja bo: 
1.     
strategija kot podlaga za pripravo normativnih aktov; 
2.     
zakon o tujih vlaganjih; 
3.     
zakoni ali drugi predpisi, ki se neposredno ali posredno nanašajo na
tuja vlaganja (delovnopravna zakonodaja, davčna zakonodaja, zakonodaja o
gospodarskih družbah, zavodih, gospodarskih javnih službah, lastninskem
preoblikovanju itd.); 
4.     
zakoni, ki urejajo posamezne dejavnosti, v katere vlagajo tujci; 
5.     
dvostranski in večstranski sporazumi ter/protokoli, sklenjeni o tujih
vlaganjih. 
Administrativno-organizacijski okvir za tuja vlaganja V tej
strategiji opredeljen dejaven in pozitiven pristop Republike Slovenije do tujih
vlaganj zahteva na administrativno-organizacijskem področju vzpostavitev
institucije tipa "one-stop" agencije. To pomeni najsodobnejši pristop
na tem področju, ki ga tuji vlagatelji od nas tudi pričakujejo. 
Vzpostavitev tipa "one-stop" agencije bo pokazala
resen namen Republike Slovenije za tuja vlaganja in je eden od ukrepov za
spodbujanje tujih vlaganj, hkrati pa pomeni usklajevalno telo, ki mu bo
naloženo predvsem: 
-       
uresničevanje zakona o tujih vlaganjih, 
-       
predlaganje politike do tujih vlaganj in analiziranje stanja na področju
tujih vlaganj ter spremljanje njihove učinkovitosti, 
-       
usklajevanje predlogov Vladi Republike Slovenije za odobravanje
konkretnih vlaganj, kot to predvidevajo posamezni predpisi, v skladu s
strategijo, 
-       
dajanje informacij tujim in domačim vlagateljem o zakonskih možnostih za
tuja vlaganja, 
-       
pomoč tujim vlagateljem pri usklajevanju med posameznimi organi zaradi
pridobitve vseh potrebnih dovoljenj, še posebej pri vlaganjih, ki bodo deležna
podpore, ker bodo prednostno zagotavljala cilje, navedene v tej strategiji, 
-       
oblikovanje strokovnih mnenj o vlaganju tujega kapitala, 
-       
predstavitvena funkcija z namenom privabiti tuja vlaganja, 
-       
predstavljanje zakonskih možnosti za vlaganje kapitala v tujini. 
Urad, zadolžen za gospodarsko promocijo in tuje investicije,
bo določen z zakonom o tujih vlaganjih pri Vladi Republike Slovenije oziroma
pri upravnem organu, pristojnem za ekonomske odnose s tujino. 
Način delovanja, pristojnosti in organizacijo bosta določala
zakon o tujih vlaganjih in njegov podzakonski akt. 
K h) Vloga tujih vlaganj pri lastninskem preoblikovanju' 
Tuja vlaganja pri lastninskem preoblikovanju Tuje vlaganje
pomeni hkrati tudi lastninjenje povsod tam, kjer je kot predmet nakupa ali kot
partner vključeno domače družbeno ali mešano podjetje (neposredno ali posredno)
v družbeni lasti. 
To je pri:
a)    
delnem ali celotnem odkupu družbenega podjetja, 
b)    
zvišanju kapitala družbenega podjetja, 
c)    
skupnem vlaganju z družbenim podjetjem. 
Glede na sedanje razmere bo večina prihodnjih neposrednih
tujih vlaganj v Slovenijo hkrati pomenila tudi lastninjenje, in sicer vse
dokler ne bo lastninjenje že bistveno spremenilo lastninske strukture
gospodarstva. Tuja vlaganja kot del procesa lastninjenja imajo tele oblike:
(celotni ali delni) odkup deleža ali sredstev družbenega ali mešanega podjetja
v družbeni lasti, skupno vlaganje z družbenim ali mešanim podjetjem ali
zvišanje kapitala. V Sloveniji prevladuje skupno vlaganje, ki daje domačemu,
predvsem pa tujemu vlagatelju, vrsto prednosti. 
Pri lastninjenju skozi skupna vlaganja tuji vlagatelj
običajno izloči najboljši del domačega podjetja, preostanku podjetja pa
ostanejo vse težave. Pri odkupu in dokapitalizaciji pa se mora tuji vlagatelj
ukvarjati s kupljenim podjetjem kot celoto. 
Vloga tujih vlaganj pri lastninskem preoblikovanju: 
a)    
Neposredna tuja vlaganja pri lastninskem preoblikovanju morajo poleg
zakonodaje o neposrednih tujih vlaganjih upoštevati tudi zakonodajo o
lastninjenju. 
b)    
Republika Slovenija ureja in nadzira lastninjenje s tujimi vlaganji v istih
dejavnostih kot tuja vlaganja nasploh. 
Republika Slovenija je pri tujem vlaganju pri lastninjenju
zainteresirana, da zadrži večinsko domače lastništvo ali "zlato
delnico" v podjetjih, ki: 
1.     
razpolagajo z uveljavljenimi mednarodnimi blagovnimi znamkami, 
2.     
intenzivno uporabljajo domače naravne vire in domača znanja ali 
3.     
imajo poseben položaj na trgu. 
Republika Slovenija je prednostno zainteresirana za
lastninjenje s tujimi vlaganji v tistih podjetjih, ki jim bo to omogočilo
dostop do tujih trgov in nove tehnologije, ohranjanje delovnih mest, ekološko
sanacijo, finančno prestrukturiranje in nasploh zagotavljanje kakovostnega
dolgoročnega razvoja podjetja.
Št. 440-17/93-1/5
Ljubljana, dne 15. aprila 1994.
Predsednik 
Državnega zbora 
Republike Slovenije 
mag. Herman Rigelnik l. r.