1. člen
Republika Slovenija izdaja zakladne zapise kot obveznice za
zagotovitev sredstev za izpolnjevanje obveznosti proračuna Republike Slovenije
za leto 1993.
2. člen
Zakladni zapisi se izdajo v več serijah. 
Skupna vrednost vseh serij zakladnih zapisov, izdanih v letu
1993, ne sme presegati višine, ki je enaka razliki med 30.787.7 milijona
tolarjev in že realizirano zadolžitvijo Republike Slovenije v letu 1993 za
kritje odhodkov proračuna za leto 1993 in odplačilo dolgov, tako doma kot v
tujini. 
Minister za finance predpiše višino in datum začetka prodaje
posamezne serije zakladnih zapisov.
3. člen
Zakladni zapis se glasi na prinosnika.
4. člen
Zakladni zapisi se izdajo 20. septembra 1993. Glavnica iz
zakladnega zapisa se izplača 20. septembra 1996.
5. člen
Zakladni zapisi se obrestujejo po 10-odstotni letni obrestni
meri. 
Obresti se obračunavajo proporcionalno in se izplačujejo
polletno in sicer bodo prvič izplačane 20. marca 1994 in zadnjič 20. septembra
1996.
6. člen
Zakladni zapisi so nominirani v ECU in se izdajo v apoenih po
1.000 ECU in 10.000 ECU. 
Obveznosti iz zakladnih zapisov se izplačujejo v tolarjih in
sicer po srednjem tečaju za ECU, kot ga na dan zapadlosti posamezne obveznosti
določi Banka Slovenije.
7. člen
Zakladni zapis je sestavljen iz dveh delov. Prvi del
zakladnega zapisa je plašč zakladnega zapisa. Drugi del zakladnega zapisa je
talon, ki je sestavljen iz šestih kuponov.
8. člen
Zakladni zapis podpiše minister za finance.
9. člen
Prihodki od prodaje zakladnih zapisov se vplačajo v proračun
Republike Slovenije. 
Sredstva za poravnavo obveznosti iz zakladnih zapisov se
zagotovijo v proračunu Republike Slovenije.
10. člen
Zakladni zapis se prodaja na primarnem trgu po ceni. ki jo
določi minister za finance. Cena se določi za en teden v naprej.
11. člen
Posle v zvezi s prodajo zakladnih zapisov opravljajo v imenu
in za račun Republike Slovenije banke in člani borze, s katerimi sklene
minister za finance posebno pogodbo. Znesek od tako prodanih zakladnih zapisov
se vplača na žiro račun Republike Slovenije naslednji dan od dneva, ko kupec
vplača zakladne zapise pri pooblaščenem prodajalcu. 
Za opravljanje poslov iz prejšnjega odstavka se lahko v breme
Republike Slovenije zaračuna provizija, in sicer 0,5% od prodajne cene
zakladnih zapisov. 
Banke lahko kupijo zakladne zapise neposredno pri Ministrstvu
za finance.
12. člen
Strokovne in tehnične posle v zvezi z izdajo zakladnega
zapisa opravlja v imenu in za račun Republike Slovenije Banka Slovenije. 
Minister za finance sklene pogodbo z Banko Slovenije o
opravljanju poslov iz prejšnjega odstavka.
13. člen
Posle vnovčevanja zakladnih zapisov opravlja v imenu in za
račun Republike Slovenije Služba družbenega knjigovodstva. 
Minister za finance sklene s Službo družbenega knjigovodstva
pogodbo o opravljanju poslov iz prejšnjega odstavka.
14. člen
Ta uredba začne veljati naslednji dan po objavi v Uradnem
listu Republike Slovenije.
Št. 440-11/93-9/1-8
Ljubljana, dne 2. septembra 1993.
Vlada Republike Slovenije
Predsednik 
dr. Janez Drnovšek l. r.