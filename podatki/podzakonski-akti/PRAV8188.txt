1. SPLOŠNI DOLOČBI
1. člen
(vsebina pravilnika)
Ta pravilnik v skladu z Direktivo
2006/126/ES z dne 20. decembra 2006 o vozniških dovoljenjih (prenovitev) (UL L
št. 403 z dne 30. 12. 2006, str. 18), zadnjič spremenjeno z Direktivo Komisije
(EU) 2015/653 z dne 24. aprila 2015 o spremembi Direktive 2006/126/ES
Evropskega parlamenta in Sveta o vozniških dovoljenjih (UL L št. 107 z dne 25.
4. 2015, str. 68) določa: 
-       
vrste in obseg zdravstvenih pregledov, ki jih morajo opraviti kandidati
za voznike in vozniki motornih vozil (v nadaljnjem besedilu: vozniki), 
-       
način, postopek izdaje ter obliko in vsebino zdravniških spričeval in
potrdil o opravljenem pregledu, 
-       
pogoje, ki jih morajo za izvajanje zdravstvenih pregledov kandidatov za
voznike in voznikov, izpolnjevati izvajalci zdravstvene dejavnosti, 
-       
pogoje, ki jih morajo za izvajanje kontrolnih zdravstvenih pregledov
izpolnjevati izvajalci zdravstvene dejavnosti, ki opravljajo dejavnost medicine
dela, prometa in športa (v nadaljnjem besedilu: pooblaščeni izvajalci
zdravstvene dejavnosti), 
-       
merila za oblikovanje cen zdravstvenih pregledov kandidatov za voznike
in voznikov. 
2. člen
(pomen izrazov)
Poleg izrazov, opredeljenih v 2. členu
Zakona o voznikih (Uradni list RS, št. 109/10; v nadaljnjem besedilu: zakon),
se v tem pravilniku uporabljata tudi naslednja izraza: 
-       
prva skupina je skupina, v katero so razvrščeni kandidati za voznike in
vozniki kategorij A, A1, A2, AM, B, B1 in BE, F, G; 
-       
druga skupina je skupina, v katero so razvrščeni kandidati za voznike in
vozniki kategorij C, CE, C1,C1E, DE, D1, D, D1E.
2. VRSTE, OBSEG IN POSTOPEK OPRAVLJANJA ZDRAVSTVENIH
PREGLEDOV, KI JIH MORAJO OPRAVITI KANDIDATI ZA VOZNIKE IN VOZNIKI
3. člen
(vrste zdravstvenih pregledov)
Vrste zdravstvenih pregledov kandidatov za
voznike in voznikov so: 
1.     
zdravstveni pregled, s katerim se ugotavlja, ali je kandidat za voznika
telesno in duševno zmožen za vožnjo in da lahko začne z vožnjo v cestnem
prometu; 
2.     
zdravstveni pregled, s katerim se ugotavlja ali je voznik telesno in
duševno zmožen za vožnjo motornega vozila, da se mu lahko podaljša veljavnost
vozniškega dovoljenja; 
3.     
zdravstveni pregled s svetovanjem, ki se ga v skladu z zakonom voznik
lahko udeleži; 
4.     
kontrolni zdravstveni pregled za voznike, ki so v skladu z zakonom nanj
napoteni.
4. člen
(obseg zdravstvenega pregleda, s katerim
se ugotavlja telesna in duševna zmožnost za vožnjo)
(1) Zdravstveni pregled iz 1. in 2. točke
prejšnjega člena, ki ga lahko izvajata izvajalec zdravstvene dejavnosti ali
pooblaščeni izvajalec, se opravi na način, ki omogoča oceno zdravstvene
zmožnosti kandidata za voznika oziroma voznika, v skladu s Prilogo I, ki je
sestavni del tega pravilnika in obsega: 
-       
pregled osnovne zdravstvene dokumentacije kandidata za voznika oziroma
voznika, ki jo vodi osebni zdravnik, 
-       
klinični pregled, ki vključuje tudi pregled ustreznih vidnih funkcij za
vožnjo motornih vozil. 
(2) Če na podlagi zdravstvenega pregleda iz
prejšnjega odstavka zdravnik specialist medicine dela, prometa in športa, ne
more sam ugotoviti telesne in duševne zmožnosti kandidata za voznika in voznika
ali če je to določeno v Prilogi I, lahko zahteva: 
-       
izvid zdravnika specialista oftalmologa, ki je v Prilogi VI, ki je
sestavni del tega pravilnika ali izvid zdravnika druge specialnosti oziroma
psihologa, usmerjen v ugotavljanje zdravstvene zmožnosti za vožnjo motornega
vozila (v nadaljnjem besedilu: usmerjen izvid), 
-       
dodatne diagnostične preiskave, 
-       
praktični preizkus vožnje pri organizaciji, ki izvaja programe
usposabljanja z ustrezno prilagojenimi vozili, v skladu z zakonom. 
(3) Psiholog iz prve alinee prejšnjega
odstavka mora biti univerzitetni diplomiran psiholog, ki ima opravljen
strokovni izpit v skladu s predpisi, ki urejajo zdravstveno dejavnost in ima
najmanj pet let delovnih izkušenj na področju medicine prometa (v nadaljnjem
besedilu: psiholog). 
(4) Pri oceni telesne in duševne zmožnosti
za vožnjo motornega vozila se upoštevajo zdravstveni izvidi, ki niso starejši
od treh mesecev. 
(5) Ne glede na določbo prvega odstavka
tega člena se za voznike iz prve skupine, ki jim je bilo na podlagi
zdravniškega spričevala, s katerim je ugotovljeno, da zdravstveno stanje le v
eni točki ni v skladu z merili iz Priloge I, opravi zdravstveni pregled iz 2.
točke prejšnjega člena predvsem v delu, ki se nanaša na oceno zdravstvenega
stanja iz navedene točke.
5. člen
(obseg zdravstvenega pregleda s
svetovanjem)
Zdravstveni pregled iz 3. točke 3. člena
tega pravilnika, ki ga izvaja izbrani osebni zdravnik, obsega: 
-       
oceno pitja alkohola s pogovorom in izpolnjevanjem vprašalnika AUDIT 10,
ki je objavljen na spletni strani Svetovne zdravstvene organizacije, s katerim
se opredeli, ali gre za tvegano pitje, škodljivo pitje ali zasvojenost z
alkoholom, 
-       
oceno zavedanja tveganega oziroma škodljivega pitja in 
-       
svetovanje v zvezi s pitjem alkoholnih pijač.
6. člen
(obseg kontrolnega zdravstvenega pregleda)
(1) Kontrolni zdravstveni pregled, ki ga
izvaja pooblaščeni izvajalec zdravstvene dejavnosti, se opravi v obsegu iz
prvega in drugega odstavka 4. člena tega pravilnika. 
(2) Pri osebah, ki so bile napotene na
kontrolni zdravstveni pregled zaradi uporabe, zlorabe ali odvisnosti od
alkohola, prepovedanih drog, psihoaktivnih zdravil ali drugih psihoaktivnih
snovi in njihovih presnovkov, se poleg pregleda iz prejšnjega odstavka opravita
še: 
-       
zdravstveni pregled, ki ga opravi zdravnik specialist s področja
zdravljenja odvisnosti in 
-       
pregled psihologa. 
(3) Pri osebah iz prejšnjega odstavka
pooblaščeni izvajalec zdravstvene dejavnosti predlaga za voznika enega od
rehabilitacijskih programov, določenih v zakonu.
7. člen
(identifikacija kandidata za voznika
oziroma voznika)
Pred vsakim zdravstvenim pregledom se
ugotovi identiteta kandidata za voznika oziroma voznika na podlagi njegovega
identifikacijskega osebnega dokumenta.
8. člen
(izjava o zdravstvenem stanju kandidata za
voznika in voznika)
Kandidat za voznika oziroma voznik pred
zdravstvenim pregledom iz 1., 2. in 4. točke 3. člena tega pravilnika izpolni
in podpiše Izjavo o zdravstvenem stanju kandidata za voznika in voznika na
obrazcu iz Priloge II, ki je sestavni del tega pravilnika.
3. NAČIN, POSTOPEK IZDAJE TER OBLIKA IN VSEBINA ZDRAVNIŠKIH
SPRIČEVAL IN POTRDIL O OPRAVLJENEM PREGLEDU
9. člen
(izdaja zdravniškega spričevala)
(1) Po opravljenem zdravstvenem pregledu iz
1., 2. in 4. točke 3. člena tega pravilnika izvajalec zdravstvene dejavnosti
oziroma pooblaščeni izvajalec izda računalniško izpisano zdravniško spričevalo
o telesni in duševni zmožnosti na obrazcu iz Priloge III, ki je sestavni del
tega pravilnika. 
(2) Z zdravstvenim pregledom ugotovljena
omejena zmožnost za vožnjo motornega vozila se v zdravniškem spričevalu označi
v skladu s kodami omejitev zaradi zdravstvenih razlogov, ki so določene v
predpisih, ki urejajo vozniška dovoljenja.
10. člen
(izročitev zdravniškega spričevala)
(1) Po opravljenem zdravstvenem pregledu
izvajalec zdravstvene dejavnosti oziroma pooblaščeni izvajalec zdravstvene
dejavnosti, ki je zdravstveni pregled opravil, izroči zdravniško spričevalo
kandidatu za voznika oziroma vozniku. 
(2) Zdravniško spričevalo, s katerim je
ugotovljena zdravstvena sposobnost ali nesposobnost kandidata za voznika
oziroma voznika, izvajalec zdravstvene dejavnosti oziroma pooblaščeni izvajalec
zdravstvene dejavnosti, ki je zdravstveni pregled opravil, pošlje v obliki
kopije zdravniškega spričevala v treh dneh po opravljenem zdravstvenem pregledu
tudi upravni enoti stalnega prebivališča kandidata za voznika oziroma voznika.
Upravna enota takšno zdravniško spričevalo nemudoma vnese v računalniško
evidenco voznikov motornih vozil.
11. člen
(zdravniško potrdilo)
Po opravljenem zdravstvenem pregledu s
svetovanjem iz 3. točke 3. člena tega pravilnika se vozniku izda zdravniško
potrdilo o opravljenem zdravstvenem pregledu na obrazcu iz Priloge IV, ki je
sestavni del tega pravilnika.
4. POGOJI, KI JIH MORAJO IZPOLNJEVATI IZVAJALCI ZDRAVSTVENE
DEJAVNOSTI IN POOBLAŠČENI IZVAJALCI ZDRAVSTVENE DEJAVNOSTI
12. člen
(pogoji za izvajalce zdravstvene
dejavnosti)
Zdravstvene preglede kandidatov za voznike
in voznikov motornih vozil iz 1. in 2. točke 3. člena tega pravilnika
opravljajo izvajalci zdravstvene dejavnosti: 
-       
ki so javni zdravstveni zavodi, ki imajo redno zaposlenega najmanj enega
zdravnika specialista medicine dela, prometa in športa in imajo diagnostično
opremo za oceno vidnih funkcij ali 
-       
druge pravne in fizične osebe, ki imajo dovoljenje ministrstva,
pristojnega za zdravje(v nadaljnjem besedilu: ministrstvo) za opravljanje
zdravstvene dejavnosti na področju medicine dela, prometa in športa, ki
priglasijo ministrstvu opravljanje zdravstvenih pregledov kandidatov za voznike
in voznike.
13. člen
(pogoji, ki jih morajo izpolnjevati
pooblaščeni izvajalci zdravstvene dejavnosti)
(1) Pooblaščeni izvajalec zdravstvene
dejavnosti poleg pogojev iz prejšnjega člena izpolnjuje še naslednje pogoje: 
-       
ima redno zaposlena najmanj dva specialista medicine dela, prometa in
športa z veljavno licenco in najmanj petimi leti delovnih izkušenj na področju
medicine prometa, 
-       
ima zaposlena najmanj dva psihologa, 
-       
ima sklenjeno pogodbo o sodelovanju z izvajalcem zdravstvene dejavnosti,
ki opravlja dejavnost zdravljenja odvisnosti od alkohola, 
-       
ima sklenjeno pogodbo o sodelovanju s Centrom za preprečevanje in
zdravljenje odvisnih od prepovedanih drog, 
-       
ima diagnostično opremo za medicino in psihologijo prometa, 
-       
ima zagotovljene laboratorijske storitve za opravljanje biokemičnih
preiskav in urinskih testov na prisotnost prepovedanih drog in njihovih
metabolitov. 
(2) Za vsako geografsko območje v državi,
ki ga pokriva posamezna območna enota Zavoda za zdravstveno zavarovanje
Slovenije, minister, pristojen za zdravje (v nadaljnjem besedilu: minister) za
opravljanje kontrolnih zdravstvenih pregledov voznikov na podlagi javnega
poziva določi enega pooblaščenega izvajalca zdravstvene dejavnosti s sedežem na
posameznem geografskem območju. 
(3) Če se na javni poziv prijavi več
izvajalcev zdravstvene dejavnosti, ki izpolnjujejo pogoje iz prvega odstavka
tega člena, minister pri določitvi pooblaščenega izvajalca upošteva: 
-       
delovne izkušnje izvajalca zdravstvene dejavnosti na področju medicine
prometa, 
-       
v preteklih dveh letih število opravljenih zdravstvenih pregledov
voznikov druge skupine na posameznega redno zaposlenega zdravnika iz prve
alinee prvega odstavka tega člena, 
-       
dokazila o kakovosti izvajanja medicine dela, prometa in športa. 
(4) Ne glede na določbo drugega odstavka
tega člena, za geografsko območje, ki ga pokriva Območna enota Ljubljana Zavoda
za zdravstveno zavarovanje Slovenije, minister določi dva pooblaščena izvajalca
zdravstvene dejavnosti s sedežem na tem geografskem območju. 
(5) Minister določi posameznega
pooblaščenega izvajalca za obdobje petih let.
14. člen
(pogoji za izvajanje zdravstvenih
pregledov oseb, ki potrebujejo prilagojeno vozilo)
Ne glede na določbe 12. in 13. člena tega
pravilnika za kandidate za voznike in za voznike, ki za vožnjo potrebujejo
prilagojeno vozilo, opravlja zdravstvene preglede iz 1., 2. in 4. točke 3.
člena tega pravilnika organizacija, ki je v skladu z zakonom pooblaščena za
določanje potrebne prilagojenosti vozil in: 
-       
izpolnjuje pogoje iz prvega odstavka prejšnjega člena ali ima sklenjeno
pogodbo o sodelovanju s pooblaščenim izvajalcem, 
-       
ima zaposlena najmanj dva zdravnika specialista z veljavno licenco in
petimi leti delovnih izkušenj, 
-       
ima sodoben avtomobilski simulator za merjenje psihofizičnih sposobnosti
invalidnih oseb, 
-       
ima sklenjeno pogodbo z inštruktorjem praktične vožnje za testiranje
vozniške sposobnosti invalidnih oseb, in 
-       
ima zaposlenega vsaj enega strokovnjaka tehničnih strok z vsaj eno leto
izkušenj na področju predelave in prilagoditve avtomobilov za invalidne osebe.
15. člen
(seznam izvajalcev zdravstvene dejavnosti
in pooblaščenih izvajalcev zdravstvene dejavnosti)
(1) Ministrstvo vodi seznam izvajalcev zdravstvene
dejavnosti iz 12. člena tega pravilnika in seznam pooblaščenih izvajalcev
zdravstvene dejavnosti iz 13. člena tega pravilnika. 
(2) Seznama iz prejšnjega odstavka in
organizacijo iz prejšnjega člena ministrstvo objavi na svoji spletni strani.
5. UGOVOR IN POSEBNA ZDRAVSTVENA KOMISIJA
16. člen
(ugovor zoper zdravniško spričevalo)
(1) Kandidat za voznika oziroma voznik
lahko pri izvajalcu zdravstvene dejavnosti oziroma pooblaščenem izvajalcu
zdravstvene dejavnosti, ki je zdravniško spričevalo izdal, vloži ugovor, s
katerim zahteva ponovni zdravstveni pregled pred posebno zdravstveno komisijo
(v nadaljnjem besedilu: komisija). Ugovor se vloži v pisni obliki v 15 dneh od
izročitve zdravniškega spričevala. 
(2) Izvajalec zdravstvene dejavnosti
oziroma pooblaščeni izvajalec iz prejšnjega odstavka ugovor z vso zdravstveno
dokumentacijo v treh dneh od prejema ugovora posreduje komisiji. 
(3) Komisija celovito oceni telesno in
duševno zmožnost kandidata za voznika oziroma voznika za vožnjo z zdravstvenim
pregledom v obsegu iz 4. člena tega pravilnika v 30 dneh od prejema ugovora in
izda zdravniško spričevalo na obrazcu iz Priloge V, ki je sestavni del tega
pravilnika. 
(4) Komisija pošlje zdravniško spričevalo
kandidatu za voznika oziroma vozniku, kopijo zdravniškega spričevala z vso
zdravstveno dokumentacijo pošlje izvajalcu zdravstvene dejavnosti oziroma
pooblaščenemu izvajalcu zdravstvene dejavnosti, ki je poslal ugovor, kopijo
zdravniškega spričevala pa tudi upravni enoti, v kateri ima kandidat za voznika
oziroma voznik stalno prebivališče. Upravna enota prejeto zdravniško spričevalo
nemudoma vnese v evidenco voznikov motornih vozil, ki jo vodi pristojno
ministrstvo.
17. člen
(imenovanje komisije)
(1) Komisijo iz prejšnjega člena imenuje
minister na predlog Razširjenega strokovnega kolegija za medicino dela, prometa
in športa. Komisijo sestavljajo predsednik in trije člani, ki so zdravniki
specialisti medicine dela, prometa in športa in imajo več kot deset let
delovnih izkušenj na področju izvajanja zdravstvenih pregledov kandidatov za
voznike in voznikov. 
(2) Sedež komisije je v Univerzitetnem
kliničnem centru Ljubljana, Kliničnem inštitutu za medicino dela, prometa in
športa. Komisija lahko opravlja zdravstvene preglede tudi izven sedeža
komisije. 
(3) Komisija opravlja zdravstvene preglede
v sestavi treh članov, ki jih za posamezen pregled določi predsednik komisije.
Predsednik komisije lahko povabi k sodelovanju pri zdravstvenem pregledu
zdravnika specialista druge specialnosti ali psihologa, ki pri prvem zdravstvenem
pregledu nista sodelovala, ter strokovnjaka za vožnjo iz organizacije iz 14.
člena tega pravilnika.
6. CENE ZDRAVSTVENIH PREGLEDOV
18. člen
(merila za oblikovanje cene zdravstvenih
pregledov)
(1) Cena zdravstvenega pregleda se določi
na podlagi: 
-       
števila točk, določenih za posamezen zdravstveni pregled in 
-       
vrednosti točke, ki je enaka vrednosti točke, ki jo za izvajanje
dejavnosti na področju medicine dela, prometa in športa določi Zavod za
zdravstveno zavarovanje Slovenije, ki je objavljena na njegovi spletni strani. 
(2) Število točk posameznega zdravstvenega
pregleda znaša: 
-       
za zdravstveni pregled iz prvega odstavka 3. člena tega pravilnika za
kandidate za voznike in za voznike iz prve skupine največ 15 točk, 
-       
za zdravstveni pregled iz prvega odstavka 3. člena tega pravilnika za
kandidate za voznike in za voznike iz druge skupine največ 21 točk, 
-       
za zdravstveni pregled iz drugega odstavka 3. člena tega pravilnika za
voznike iz prve skupine največ 11 točk, 
-       
za pregled s svetovanjem iz 5. člena tega pravilnika za voznike iz prve
in druge skupine največ 15 točk, 
-       
za kontrolni zdravstveni pregled iz prvega odstavka 6. člena tega
pravilnika za voznike iz prve skupine največ 18 točk, 
-       
za kontrolni zdravstveni pregled iz prvega odstavka 6. člena tega pravilnika
za voznike iz druge skupine največ 21 točk. 
(3) Ne glede na določbe prejšnjega
odstavka, se, kadar se opravijo dodatne diagnostične preiskave in dodatni
zdravstveni pregledi iz drugega odstavka 4. člena tega pravilnika in drugega
odstavka 6. člena tega pravilnika, se ti točkujejo in obračunajo v skladu z
Enotnim seznamom storitev, ki ga uporablja Zavod za zdravstveno zavarovanje
Slovenije pri določitvi cen za posamezne zdravstvene storitve. 
(4) V primeru obračuna zdravstvenega
pregleda na način iz prejšnjega odstavka izvajalec zdravstvene dejavnosti
oziroma pooblaščeni izvajalec zdravstvene dejavnosti v zdravstveni
dokumentaciji pisno obrazloži vzrok opravljenih dodatnih zdravstvenih pregledov
oziroma preiskav.
7. POSEBNA DOLOČBA
19. člen
(poklicni vozniki)
Vozniki iz prve skupine, ki opravljajo
vožnjo kot glavni poklic, morajo poleg pogojev iz Pravilnika o preventivnih
zdravstvenih pregledih delavcev (Uradni list RS, št. 87/02, 29/03 – popr. in
124/06), izpolnjevati tudi zdravstvene pogoje, ki so določeni za voznike druge
skupine po tem pravilniku.

Priloga
I: Merila za ugotavljanje telesne in duševne zmožnosti za kandidate za voznike
in voznike
Priloga
II: Izjava o zdravstvenem stanju kandidata/-ke za voznika/-co in voznika/-ce
Priloga
III: Zdravniško spričevalo o telesni in duševni zmožnosti kandidata za voznika
in voznika motornega vozila
Priloga
IV: Zdravniško potrdilo o opravljenem zdravstvenem pregledu s svetovanjem pri
izbranem osebnem zdravniku zaradi vožnje motornega vozila pod vplivom alkohola
Priloga
V: Zdravniško spričevalo posebne zdravstvene komisije o telesni in duševni
zmožnosti kandidata za voznika in voznika motornega vozila
Priloga
VI: Usmerjen izvid oftalmologa glede sposobnosti za vožnjo
Priloga
VII Vprašalnik za presejanje sindroma obstruktivne apneje v spanju 

Pravilnik o zdravstvenih pogojih voznikov
motornih vozil (Uradni list RS, št. 47/11) vsebuje naslednje prehodne in
končno določbo:
»8. PREHODNE IN KONČNA DOLOČBA
20. člen
(priglasitev
izvajanja zdravstvenih pregledov za kandidate za voznike in voznike)
(1) Izvajalci zdravstvene dejavnosti iz 12.
člena tega pravilnika v enem mesecu od uveljavitve tega pravilnika priglasijo
izvajanje zdravstvenih pregledov kandidatov za voznike in voznikov iz 1. in 2.
točke 3. člena tega pravilnika. 
(2) Javni poziv iz drugega odstavka 13.
člena tega pravilnika za določitev pooblaščenih izvajalcev minister v enem
mesecu od uveljavitve tega pravilnika objavi na spletni strani ministrstva.
21. člen
(imenovanje
komisije)
Minister imenuje predsednika in člane
komisije iz 17. člena tega pravilnika v enem mesecu od uveljavitve tega
pravilnika.
22. člen
(uporaba
pravilnikov)
Z dnem uveljavitve tega pravilnika se
prenehajo uporabljati Pravilnik o zdravstvenih pogojih, ki jih morajo
izpolnjevati vozniki motornih vozil (Uradni list SFRJ, št. 5/82 in Uradni list
RS, št. 30/98), Pravilnik o zdravstvenih pregledih voznikov motornih vozil in
traktorjev ter o izdajanju zdravniških spričeval (Uradni list SRS, št. 12/84)
in Pravilnik o zdravstvenih pregledih, ki jih morajo opraviti kandidati za
voznike in imetniki vozniškega dovoljenja za vožnjo motornih vozil za kategorije
G in H (Uradni list RS, št. 52/05).
23. člen
(uveljavitev
pravilnika)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o
zdravstvenih pogojih voznikov motornih vozil (Uradni list RS, št. 67/14) vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o zdravstvenih pogojih voznikov motornih vozil (Uradni list RS, št. 12/16) vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije.«.