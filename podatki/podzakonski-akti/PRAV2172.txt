1. člen
Ta pravilnik predpisuje:
-      
način opazovanja inducirane seizmičnosti, ki jo
povzroča voda v zbiralniku, zajezena z veliko pregrado,
-      
način opazovanja dinamičnega obnašanja telesa
in temelja velikih pregrad, zbiralnikov oziroma prostora za njimi, ter prostega
površja v njihovi neposredni bližini ob delovanju potresov,
-      
tehnične normative seizmoloških instrumentov in
normative za njihovo vzdrževanje in
-      
pogoje, ki jih mora izpolnjevati izvajalec
opazovanja vpliva seizmičnosti na velike pregrade (v nadaljnjem besedilu: seizmološko
opazovanje).
2. člen
Velika pregrada (v nadaljnjem besedilu:
pregrada) je pregrada z višino 15 m ali več in pregrada z višino med 5 m in 15
m z zadrževalnikom, katerega volumen je večji kot 3 milijone m3.
3. člen
V tem pravilniku uporabljeni izrazi imajo
naslednji pomen:
1.    
opazovanje inducirane seizmičnosti je
zaznavanje in zapisovanje sprememb potresne dejavnosti, ki nastajajo zaradi
vode v zbiralniku, zajezene v prostoru za veliko pregrado,
2.    
opazovanje dinamičnega obnašanja pregrade je
zaznavanje in zapisovanje odziva telesa in temelja pregrade ter prostega
površja okoli nje na potres,
3.    
utekočinjenje muljastih in trdnih snovi je
sprememba geomehanskih lastnosti teh snovi ob močnejših potresih kot posledica
naraščanja pornega pritiska in zmanjšanja napetosti,
4.    
prosto površje je območje v neposredni bližini
pregrade, na katerega obstoj in nihanje pregrade ne vplivata na odziv tal ob
potresu,
5.    
višina pregrade je višina merjena od najnižje
točke temeljenja do vrha pregrade,
6.    
vršni pospešek tal (ali maksimalni pospešek) je
največja amlituda nihanja tal.
4. člen
Zavezanec za zagotovitev opazovanja
inducirane seizmičnosti in opazovanja dinamičnega obnašanja pregrad po tem
pravilniku je lastnik pregrade.
Zavezanec za postavitev instrumenta oziroma
instrumentov za opazovanje inducirane seizmičnosti (v nadaljnjem besedilu:
seizmograf) in instrumentov za opazovanje dinamičnega obnašanja pregrade (v
nadaljnjem besedilu: akcelerograf), po tem pravilniku, je lastnik pregrade.
Zavezanec za zagotavljanje izvajanja obratovalnega
monitoringa je upravljalec pregrade.
5. člen
Opazovanje inducirane seizmičnosti se mora
izvesti na pregradah, katerih višina je večja od 40 metrov.
6. člen
Pregrada, katere višina je večja od 100
metrov, mora imeti na prostem površju v oddaljenosti do pet kilometrov od obale
zbiralnika lokalno mrežo najmanj treh seizmografov.
Pregrada, katere višina je med 40 in 100
metri, mora imeti na prostem površju v oddaljenosti do pet kilometrov od obale
zbiralnika najmanj en seizmograf.
7. člen
Za zagotovitev optimalnega zaznavanja in
zapisovanja ter določanja parametrov lokalnih potresov se izdela posebni
projekt, v katerem se določi lokacije seizmografov, vrsto opreme in način njene
postavitve.
Posebni projekt iz prejšnjega odstavka
odobri ministrstvo, pristojno za varstvo okolja (v nadaljnjem besedilu:
ministrstvo).
Posebni projekt iz prvega odstavka tega
člena je sestavni del projekta za pridobitev dovoljenja za poseg v prostor za
graditev pregrade.
8. člen
Lastnik pregrade mora zagotoviti začetek
opazovanja inducirane seizmičnosti najmanj tri leta pred začetkom polnjenja
zbiralnika oziroma prostora za pregrado ter zagotavljati to opazovanje najmanj
deset let po prvi zapolnitvi do kote polnitve, določene s projektom za
pridobitev dovoljenja za poseg v prostor za graditev pregrade.
Ministrstvo lahko po preteku dobe iz
prejšnjega odstavka na predlog zavezanca odloči, da opazovanje inducirane
seizmičnosti preneha, če iz analize z opazovanjem dobljenih podatkov izhaja, da
se seizmičnost ozemlja, na katerem stoji pregrada, zaradi pregrade ni
spremenila.
9. člen
V opremi seizmografa po tem pravilniku mora
biti senzor vektorja hitrosti gibanja prostega površja (v nadaljnjem besedilu:
senzor hitrosti), registrator časovnega poteka hitrosti gibanja podlage
senzorja za vse tri smeri v prostoru in seizmični sprožilec.
10. člen
Registrator časovnega poteka hitrosti iz
prejšnjega člena mora imeti naslednje sestavine oziroma lastnosti:
1.    
najmanj 5 sekund preddogodkovnega pomnilnika,
2.    
najmanj 5 sekund podogodkovnega pomnilnika,
3.    
najmanj 16-bitni analogno-digitalni pretvornik,
4.    
vzorčenje najmanj 200 vzorcev na sekundo,
5.    
vzorčenje najmanj treh kanalov,
6.    
istočasno vzorčenje vseh kanalov,
7.    
shranjevanje na trajni pomnilniški medij,
8.    
večopravilnost – zajemanje dogodkov med
prenosom in pregledom shranjenih dogodkov,
9.    
samodejno preverjanje delovanja,
10. 
možnost daljinske kalibracije (lastna nihajna
doba in dušenje senzorja),
11. 
možnost modemskega dostopa za nastavitve
parametrov in prenos podatkov,
12. 
najmanj 24 ur avtonomno delovanje brez omrežne
napetosti in
13. 
sinhronizacijo z mednarodnim standardom točnega
časa (zaželen GPS sprejemnik) ter točnost najmanj 1 milisekunde.
11. člen
Senzor vektorja hitrosti mora imeti
naslednje sestavine oziroma lastnosti:
1.    
dinamični obseg >120 dB pri 1 Hz,
2.    
frekvenčno območje od 1 do 30 Hz in
3.    
dušenje med 55% in 70% kritičnega dušenja.
12. člen
Seizmični sprožilec iz 9. člena tega
pravilnika mora imeti naslednje lastnosti:
1.    
da je nastavljiv za vsak kanal posebej in
2.    
da se proži s primerjavo trenutne vrednosti
glede na povprečno vrednost potresnega signala.
13. člen
Opazovanje dinamičnega obnašanja pregrade
na delovanje potresa se izvaja z več akcelerografi, ki so postavljeni v temelju
pregrade, v njenem telesu oziroma na prostem površju.
14. člen
Za pregrade z višino 60 ali več metrov mora
biti postavljena mreža najmanj štirih akcelerografov, od katerih je eden v
temelju, dva v telesu pregrade, eden pa na prostem površju.
Za pregrade z višino od 30 do 60 metrov
mora biti postavljena mreža najmanj treh akcelerografov, od katerih je eden v
temelju, eden v telesu pregrade, eden pa na prostem površju.
Za druge pregrade morata biti postavljena
najmanj dva akcelerografa, od katerih je eden v temelju pregrade, drugi pa na
prostem površju.
15. člen
Vsi akcelerografi, postavljeni za posamezno
pregrado iz prejšnjega člena, morajo biti povezani v enoten sistem merjenja in
zbiranja podatkov o opazovanju dinamičnega obnašanja pregrade.
16. člen
Za zagotovitev optimalnega zaznavanja in
zapisovanja dinamičnega opazovanja obnašanja pregrade se izdela posebni projekt
opazovanja inducirane seizmičnosti, v katerem se določi število in lokacije
akcelerografov, vrsto opreme ter način njene postavitve.
Posebni projekt iz prejšnjega odstavka
odobri ministrstvo.
Posebni projekt iz prvega odstavka tega
člena je sestavni del projekta za pridobitev dovoljenja za poseg v prostor za
graditev pregrade.
17. člen
V opremi akcelerografa po tem pravilniku
mora biti senzor vektorja pospeškov gibanja podlage, na katero je senzor
pritrjen (v nadaljnjem besedilu: senzor pospeškov), registrator časovnega
poteka vektorja pospeškov gibanja podlage senzorja za vse tri smeri v prostoru
in seizmični sprožilec.
18. člen
Registrator časovnega poteka vektorja
pospeškov iz prejšnjega člena mora imeti naslednje sestavine oziroma lastnosti:
1.    
najmanj 5 sekund preddogodkovnega pomnilnika,
2.    
najmanj 5 sekund podogodkovnega pomnilnika,
3.    
najmanj 16-bitni analogno-digitalni pretvornik,
4.    
vzorčenje najmanj 200 vzorcev na sekundo,
5.    
vzorčenje najmanj treh kanalov,
6.    
istočasno vzorčenje vseh kanalov,
7.    
zmogljivost trajnega shranjevanja najmanj 25
minut zveznega zapisa,
8.    
večopravilnost – zajemanje med prenosom in
pregledom dogodkov,
9.    
samodejno preverjanje delovanja,
10. 
možnost daljinske kalibracije (lastna nihajna
doba in dušenje senzorja),
11. 
možnost modemskega dostopa za nastavitve
parametrov in prenos podatkov,
12. 
najmanj 24 ur avtonomnega delovanja (brez
omrežne napetosti),
13. 
avtonomno napajanje pomnilnika zajetih
podatkov in
14. 
sinhronizacijo z mednarodnim standardom točnega
časa (zaželen GPS sprejemnik) ter točnost najmanj 1 milisekunde.
19. člen
Med akcelerografi na isti pregradi je treba
zagotoviti sinhronizacijo zajemanja podatkov o dinamičnem obnašanju pregrade.
20. člen
Senzor vektorja pospeškov mora imeti
naslednje sestavine oziroma lastnosti:
1.    
merilni doseg najmanj 100% težnostnega
pospeška,
2.    
dinamični obseg > 120 dB pri 10 Hz,
3.    
frekvenčno območje od 0 do 33 Hz in
4.    
dušenje med 55% in 70% kritičnega dušenja.
21. člen
Seizmični sprožilec iz 19. člena tega
pravilnika mora imeti naslednje lastnosti:
1.    
nastavljivost na vsak kanal posebej,
2.    
pasovno filtriranje najmanj v obsegu 0.1 Hz do
20 Hz,
3.    
postopek proženja s primerjavo trenutne
vrednosti glede na povprečno vrednost in
4.    
nastavljivost seizmičnega signala ali amplitude
proženja v območju od 0.01% do 100% največjega merskega obsega merilnega
instrumenta.
22. člen
Postavljanje seizmografov in akcelerografov
(v nadaljnjem besedilu: seizmološki instrumenti) mora biti izvedeno v skladu s
posebnim projektom za zagotovitev opazovanja inducirane seizmičnosti oziroma za
zagotovitev opazovanja dinamičnega obnašanja pregrade.
Pri neposredni montaži seizmoloških
instrumentov pa je treba zagotoviti zlasti:
-      
zavarovanje seizmoloških instrumentov pred
morebitnimi mehanskimi poškodbami,
-      
brezhibno in stalno delovanje seizmoloških
instrumentov,
-      
da imajo seizmološki instrumenti na istem
objektu enake lege smeri osi v prostoru,
-      
ustrezno sidranje seizmoloških instrumentov in
-      
stik senzorjev hitrosti in senzorjev pospeškov
s podlago tudi pri največjih pričakovanih hitrostih in pospeških.
23. člen
S postopkom vzdrževanja seizmoloških
instrumentov se mora zagotoviti stalno in brezhibno delovanje.
Postopek vzdrževanja obsega postopke
tehničnega vdrževanja ter postopke nadzora delovanja seizmoloških instrumentov.
24. člen
Postopek tehničnega vzdrževanja je odvisen
od vrste opreme seizmoloških instrumentov, obsega pa zbiranje podatkov rednih
in izrednih pregledov, zamenjavo nadomestnih delov, zbiranje kalibracijskih
podatkov in vodenje matične knjige seizmografov oziroma akcelerografov.
V postopku pregleda so zajeti vsi podatki,
ki so nujni za popolno preveritev funkcionalnosti in operativnosti seizmoloških
instrumentov.
Tehnično vzdrževanje seizmoloških
instrumentov iz prejšnjega člena je treba opravljati v skladu z navodili
proizvajalca opreme.
25. člen
Opazovanje inducirane seizmičnosti in
dinamičnega obnašanja pregrade (v nadaljnjem besedilu: seizmološko opazovanje)
lahko za zavezanca iz 4. člena tega pravilnika izvaja pravna ali fizična oseba,
ki ima pooblastilo ministrstva. Pooblastilo ministrstva lahko pridobi pravna
ali fizična oseba, ki ima registrirano geofizikalno ali drugo ustrezno
dejavnost opazovanja, meritev in kartiranja (v nadaljnjem besedilu: seizmološki
opazovalec).
Ministrstvo izda pooblastilo ob
izpolnjevanju pogojev iz tega pravilnika v obsegu, za katerega zavezanec
oziroma oseba iz prvega odstavka tega člena zaprosi, glede na vrsto in obseg
izvajanja opazovanja.
26. člen
Seizmološki opazovalec mora za pridobitev
pooblastila izpolnjevati še naslednje pogoje: 
-      
imeti zaposleno najmanj eno osebo z najmanj
visokošolsko izobrazbo elektrotehnične, računalniške, fizikalne ali geološke
smeri ter z znanji in izkušnjami s področja seizmologije, ali ima s tako osebo
sklenjeno ustrezno pogodbo; 
-      
razpolagati s strojno in programsko opremo za
izvajanje seizmološkega opazovanja: opremo za upravljanje seizmografov in
akcelerografov ter opremo za analizo seizmičnih dogodkov (v nadaljnjem
besedilu: oprema); 
-      
imeti varovane prostore, v katerih hrani dokumentacijo
in opremo, ter ognjevarne omare, kjer hrani dokumentacijo, dostop do katere
preprečuje z njihovim zaklepanjem; 
-      
imeti izdelana pravila za uporabo metod, meritev,
izračuna in vrednotenja seizmičnosti; 
-      
imeti izdelana navodila oziroma pravila za določitev
in dokumentiranje postopkov umerjanja, vzdrževanja in nadzora delovanja
seizmografov in akcelerografov; 
-      
imeti izdelana pravila ukrepanja v primeru okvare
seizmografov in akcelerografov; 
-      
imeti izdelan program dodatnega in stalnega
izobraževanja zaposlenih s področja opazovanja seizmičnosti; 
-      
imeti s strani pooblaščene institucije pridobljen
certifikat za sistem vodenja kakovosti ter 
-      
imeti s pisnimi pogodbami urejena razmerja s
pogodbenimi sodelavci, ki sodelujejo pri opazovanju seizmičnosti.
27. člen
Seizmološki opazovalec dobi pooblastilo na
podlagi vloge pri ministrstvu.
Vloga iz prejšnjega odstavka mora vsebovati
podatke o prosilcu ter navedbo vrste in obsega izvajanja seizmološkega
opazovanja, za katerega prosilec želi pooblastilo.
28. člen
(črtan)
29. člen
(črtan)
30. člen
Ministrstvo vodi seznam seizmoloških
opazovalcev.
Seznam iz prejšnjega odstavka vsebuje
naslednje podatke:
1.    
ime in sedež seizmološkega opazovalca in 
2.    
vrsto in obseg seizmološkega opazovanja.
31. člen
Upravljalec pregrade mora vsako leto
izdelati letno poročilo o opazovanju inducirane seizmičnosti in opazovanju
dinamičnega obnašanja pregrade med potresi. Iz letnega poročila morajo biti
razvidni tudi stalnost in brezhibnost delovanja seizmografov in akcelerografov
oziroma ukrepanje v skladu s pravili iz šeste alineje 26. člena tega pravilnika.
Poročilo iz prejšnjega odstavka mora
upravljalec pregrade na obrazcu iz priloge 1, ki je sestavni del tega
pravilnika, na elektronskem mediju posredovati ministrstvu najpozneje do 31.
marca tekočega leta za preteklo leto.
32. člen
Upravljalec pregrade mora ob vsakem
potresu, pri katerem vršni pospešek na prostem površju preseže vrednost 5
odstotkov zemeljskega pospeška, pripraviti poročilo o seizmičnem dogodku, ki
mora vsebovati vse izvirne zapise potresnega nihanja in pripadajočo obdelavo. 
Poročilo iz prejšnjega odstavka mora
upravljalec pregrade na obrazcu iz priloge 2, ki je sestavni del tega
pravilnika, na elektronskem mediju posredovati ministrstvu najpozneje v 30 dneh
po dogodku.
33. člen
Poročila iz 31. in 32. člena tega
pravilnika mora zavezanec hraniti deset let.
34. člen
Nadzor nad izvajanjem tega pravilnika
opravljajo inšpektorji, pristojni za varstvo okolja.
35. člen
Ne glede na določbe 26. člena tega
pravilnika lahko seizmološki opazovalec do 31. decembra 2006 dobi pooblastilo tudi, če izpolnjuje naslednje pogoje:
1.    
da je gospodarska družba, zavod ali samostojni
podjetnik,
2.    
da ima sedež v Republiki Sloveniji,
3.    
da ima ustrezno število tehnično in strokovno
usposobljenih delavcev z ustrezno izobrazbo in izkušnjami za opravljanje
seizmološkega opazovanja po tem pravilniku in
4.    
da razpolaga z ustrezno instrumentacijo ter
preizkusno in merilno opremo za izvajanje seizmološkega opazovanja ter za
vzdrževanje opreme v skladu s tem pravilnikom.
Izpolnjevanje pogojev iz 3. in 4. točke
prejšnjega odstavka preverja ministrstvo v
sodelovanju z nacionalno akreditacijsko službo.

Priloga
1: Seizmično opazovanje pregrade, Letno poročilo
Priloga
2: Seizmično opazovanje pregrade, Poročilo o seizmičnem dogodku

Pravilnik o opazovanju seizmičnosti na območju
velike pregrade (Uradni list RS, št. 92/99)
vsebuje naslednji prehodni in končni določbi:
»36. člen
Zavezanci za izvajanje seizmološkega
opazovanja morajo za obstoječe pregrade zagotoviti opazovanje v skladu s tem
pravilnikom najkasneje v enem letu po njegovi uveljavitvi.
V roku iz prejšnjega odstavka morajo
zavezanci uskladiti z določbami tega pravilnika tudi obstoječe sisteme
seizmološkega opazovanja, ki so bili postavljeni po pravilniku o tehničnih
normativih za seizmično opazovanje visokih vodnih pregrad (Uradni list SFRJ,
št. 6/88).
37. člen
Ne glede na določbe 8. člena tega
pravilnika morajo zavezanci najkasneje v enem letu po uveljavitvi tega
pravilnika zagotoviti tudi opazovanje inducirane seizmičnosti za pregrade iz 5.
člena pravilnika.
Opazovanje po prejšnjem odstavku mora
trajati najmanj tri leta, po preteku tega časa pa lahko preneha ob pogojih in
po postopku iz drugega odstavka 8. člena tega pravilnika.
38. člen
Z dnem uveljavitve tega pravilnika se v
Republiki Sloveniji preneha uporabljati pravilnik o tehničnih normativih za
seizmično opazovanje visokih pregrad (Uradni list SFRJ, št. 6/88).
39. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah pravilnika o opazovanju
seizmičnosti na območju velike pregrade (Uradni list RS, št. 44/03) črta 37. člen pravilnika:
»37. člen
(črtan)«;
ter vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o opazovanju seizmičnosti na območju velike pregrade (Uradni list
RS, št. 58/16)
vsebuje naslednjo končno določbo:
»8. člen
Ta pravilnik začne veljati petnajsti dan po
objavi v Uradnem listu Republike Slovenije.«.