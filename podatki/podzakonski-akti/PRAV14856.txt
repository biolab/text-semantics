1. člen
(namen pravilnika)
Ta pravilnik podrobneje ureja kriterije za določitev
normativne porabe goriva za kmetijstvo, način in postopek dodelitve ter obliko
enolične identifikacijske oznake ter postopek vzpostavitve dostopa do
informacijskega sistema davčnega organa.
2. člen
(kriteriji za določitev normativne porabe goriva)
Normativna poraba goriva za kmetijska in gozdna zemljišča iz
četrtega odstavka 94. člena Zakona o
trošarinah (Uradni list RS, št. 47/16,
92/21, 192/21 in 140/22; v nadaljnjem besedilu: zakon) znaša:
1.     
200 litrov na hektar njive, njive za rejo polžev, jagod na njivi,
trajnih rastlin na njivskih površinah, rastlinjaka, rastlinjaka s sadnimi
rastlinami, matičnjaka, trajnega travnika, hmeljišča v premeni, ekstenzivnega
sadovnjaka, travinj z razpršenimi neupravičenimi značilnostmi, začasnih travinj
in kmetijskega zemljišča v pripravi;
2.     
420 litrov na hektar vinograda, intenzivnega sadovnjaka, hmeljišča,
oljčnika ali ostalih trajnih nasadov;
3.     
50 litrov na hektar plantaže gozdnega drevja;
4.     
15 litrov na hektar gozda.
3. člen
(določanje normativne porabe goriva za kmetijska in gozdna
zemljišča)
(1) Normativno porabo
goriva za kmetijska zemljišča iz četrtega odstavka 94. člena
zakona za koledarsko leto določi davčni organ na podlagi površine kmetijskih
zemljišč v uporabi osebe, ki je nosilec kmetijskega gospodarstva ali član
agrarne skupnosti, tako da za kmetijsko zemljišče iz 1. in 2. točke prvega odstavka prejšnjega člena
upošteva največjo upravičeno površino, za kmetijsko zemljišče iz 3. točke
prvega odstavka prejšnjega člena pa površino, kot jo izkazujejo grafične enote
rabe zemljišč kmetijskega gospodarstva (v nadaljnjem besedilu: GERK) pod
posamezno vrsto dejanske rabe, kakor je za posamezno kmetijsko gospodarstvo na
dan 30. junija preteklega leta
evidentirana v registru kmetijskih gospodarstev pri ministrstvu, pristojnem za
kmetijstvo.
(2) Normativno porabo
goriva za gozdna zemljišča iz četrtega odstavka 94. člena
zakona za koledarsko leto določi davčni organ na podlagi površine gozdnih
zemljišč, ki je po dejanski rabi v zemljiškem katastru opredeljena kot gozd v
uporabi osebe na dan 30. junija
preteklega leta.
4. člen
(dodelitev enolične identifikacijske oznake)
(1) V skladu s petim
odstavkom 94. člena zakona davčni organ
do 1. januarja tekočega leta v
informacijskem sistemu davčnega organa določi seznam oseb, ki za tekoče leto
izpolnjujejo pogoje za nakup goriva za kmetijstvo.
(2) Fizične osebe
upravičenost do nakupa goriva za kmetijstvo za tekoče leto preverijo prek
odprtega portala eDavki z vnosom enolične identifikacijske oznake v strukturi,
ki je določena v 5. členu tega
pravilnika.
(3) Pravne osebe ali
samostojni podjetniki posamezniki upravičenost do nakupa goriva za kmetijstvo
za tekoče leto preverijo prek odprtega portala eDavki z vnosom davčne številke.
(4) Pravna oseba ali
samostojni podjetnik posameznik, ki za tekoče leto izpolnjuje pogoj za nakup
goriva za kmetijstvo, v informacijski sistem davčnega organa vnese ime, priimek
in davčno številko osebe, ki je odgovorna za nakup goriva za kmetijstvo, s
čimer se ji v informacijskem sistemu davčnega organa dodeli enolična
identifikacija oznaka v strukturi, kot je določena v 5. členu
tega pravilnika. Navodila in postopki za vnos podatkov iz tega odstavka so
objavljeni na spletnih straneh davčnega organa.
5. člen
(enolična identifikacijska oznaka)
Enolična identifikacijska oznaka iz petega odstavka
94. člena zakona je 11-mestna številčna oznaka v strukturi DDDDDDDDMMM.
Njeni sestavni deli so:
-       
DDDDDDDD: davčna številka osebe iz petega odstavka 94. člena
zakona;
-       
MMM: 11. do 13. številka enotne matične številke občana, fizične osebe
iz petega odstavka 94. člena zakona ali
fizične osebe, ki jo je oseba iz petega odstavka 94. člena
zakona, ki je pravna oseba ali samostojni podjetnik posameznik, določila za
nakup goriva za kmetijstvo.
6. člen
(dostop do informacijskega sistema davčnega organa)
(1) Trgovec, ki prodaja
gorivo za kmetijstvo, si za potrebe ugotavljanja upravičenosti do nakupa goriva
za kmetijstvo zagotovi dostop do informacijskega sistema davčnega organa v
skladu s postopkom, ki je objavljen na spletnih straneh davčnega organa.
(2) Če dostop do
informacijskega sistema davčnega organa ni na voljo, trgovec, ki prodaja gorivo
za kmetijstvo, preveri obstoj enolične identifikacijske oznake kupca goriva za
kmetijstvo pri davčnem organu. Davčni organ informacijo o nedelovanju
informacijskega sistema objavi na svoji spletni strani.
7. člen
(poročanje o količini prodanega goriva za kmetijstvo)
Trgovec, ki prodaja gorivo za
kmetijstvo, predloži poročilo iz osmega odstavka 94. člena v elektronski
obliki prek informacijskega sistema davčnega organa na obrazcu Poročilo o
prodaji goriva za kmetijstvo, ki je objavljen na spletni strani davčnega organa
in vsebuje naslednje podatke: identifikacijske podatke trgovca, ki prodaja
gorivo za kmetijstvo, obdobje poročanja in količino prodanega goriva za
kmetijstvo.
8. člen
(poraba goriva za vozila z vgrajenimi napravami)
Za vozila z vgrajenimi napravami, ki izpolnjujejo pogoje za
nakup goriva za kmetijstvo v skladu s 94. členom
zakona in pogoje za vračilo trošarine v skladu s 95. členom
zakona, in rezervoarja za pogon motorja in pogon kmetijske ali gozdarske
mehanizacije nista ločena, se za celotno količino porabljenega goriva
uveljavlja vračilo trošarine v skladu s 95. členom
zakona.
KONČNA DOLOČBA
9. člen
(začetek veljavnosti)
Ta pravilnik začne veljati 1. januarja
2023.
Št. 007-1014/2022/13
Ljubljana, dne 2. decembra 2022
EVA 2022-1611-0131
Klemen Boštjančič
minister 
za finance