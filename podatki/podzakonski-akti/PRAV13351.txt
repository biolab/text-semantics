1. člen
(vsebina)
(1) Ta pravilnik podrobneje določa način evidentiranja
državne meje z Republiko Hrvaško v evidenci državne meje.
(2) Za druga vprašanja, povezana z evidentiranjem
državne meje z Republiko Hrvaško v evidenci državne meje, ki niso posebej
urejena s tem pravilnikom, se smiselno uporabljajo določbe predpisa, ki ureja
evidenco državne meje.
2. člen
(način evidentiranja)
Državna meja z Republiko Hrvaško se evidentira v evidenci
državne meje na podlagi kartografskega prikaza poteka državne meje med
Republiko Slovenijo in Republiko Hrvaško v skladu z razsodbo arbitražnega
sodišča tako, da se evidentirajo podatki o točkah državne meje z Republiko
Hrvaško, ki določajo potek državne meje z Republiko Hrvaško.
3. člen
(vodenje koordinat točk državne meje z Republiko Hrvaško)
Koordinate točk državne meje z Republiko Hrvaško se vodijo v
evidenci državne meje tudi v državnem koordinatnem sistemu D48/GK.
4. člen
(javnost podatkov o državni meji z Republiko Hrvaško)
Podatki o državni meji z Republiko Hrvaško, evidentirani v
evidenci državne meje, postanejo javni z dnem uveljavitve sklepa iz tretjega
odstavka 2. člena Zakona o evidentiranju državne meje z Republiko Hrvaško
(Uradni list RS, št. 69/17).
5. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.
Št. 007-460/2017
Ljubljana, dne 14. decembra 2017
EVA 2017-2550-0099
Irena Majcen l.r.
Ministrica
za okolje in prostor