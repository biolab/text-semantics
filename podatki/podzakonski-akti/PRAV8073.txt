1. člen
Ta pravilnik določa način uvrstitve
geografskih označb na seznam geografskih označb za pridelovalna območja
Republike Slovenije (v nadaljnjem besedilu: geografska označba), vodenje
seznama geografskih označb, podatke o mejah in trsni izbor za posamezna pridelovalna
območja.
2. člen
Pridelovalna območja so vinorodne dežele,
vinorodni okoliši, vinorodni podokoliši, vinorodni ožji okoliši, vinorodni
kraji in vinorodne lege.
3. člen
(1) Seznam geografskih označb, meje
pridelovalnih območij in trsni izbor za posamezna pridelovalna območja je
določen na podlagi elaborata o pridelovalnih območjih, ki ga je pripravil
Kmetijski inštitut Slovenije, za to nalogo imenovan z odločbo ministra,
pristojnega za kmetijstvo (v nadaljnjem besedilu: minister).
(2) Kmetijski inštitut Slovenije je
upravičen do povrnitve stroškov za izdelavo, dopolnitve ali spremembe elaborata
o pridelovalnih območjih, če izdelavo, dopolnitve ali spremembe elaborata
naroči ministrstvo, pristojno za kmetijstvo, (v nadaljnjem besedilu:
ministrstvo).
(3) Stroški za izdelavo elaborata o
pridelovalnih območjih iz prejšnjega odstavka ne smejo presegati 12.500 eurov,
za dopolnitve ali spremembe elaborata pa 2.100 eurov. Sredstva za povrnitev
stroškov se izplačajo po prejemu ustreznega elaborata na podlagi prejetega
računa, ki ga izda Kmetijski inštitut Slovenije.
(4) Skupna višina sredstev v letu 2007,
namenjenih plačilu stroškov za izdelavo dopolnitve elaborata o pridelovalnih
območjih, znašajo do 2.086 eurov. Sredstva se zagotovijo iz proračuna Republike
Slovenije.
4. člen
Ne glede na določbo prvega odstavka
prejšnjega člena minister uvrsti geografsko označbo na seznam geografskih
označb in meje pridelovalnih območij za vinorodne kraje in vinorodne lege na
podlagi utemeljenega predloga pridelovalcev v skladu z zakonom, ki ureja vino.
5. člen
(1) Geografski označbi vinorodnih okolišev
na območju vinorodne dežele Podravje sta Štajerska Slovenija in Prekmurje.
(2) Geografske označbe vinorodnih okolišev
na območju vinorodne dežele Posavje so Bizeljsko Sremič, Dolenjska in Bela
krajina.
(3) Geografske označbe vinorodnih okolišev
na območju vinorodne dežele Primorska so Brda ali Goriška Brda, Vipavska dolina
ali Vipava, Kras in Slovenska Istra.
(4) Geografske označbe pridelovalnih
območij, manjših od vinorodnih okolišev so navedene v prilogi 1, ki je sestavni
del tega pravilnika.
6. člen
(1) Podatke o mejah pridelovalnih območij
vodi ministrstvo v grafični obliki. Podatki so javni in dostopni na spletnih
straneh ministrstva.
(2) Meje pridelovalnih območij so
geografsko zaokrožene in potekajo po v naravi določenih mejah (npr. potoki,
reke, ceste, poti, ipd.).
7. člen
(1) Ministrstvo po uradni dolžnosti
vinogradom, vpisanim v register pridelovalcev grozdja in vina v skladu s
predpisom, ki ureja register pridelovalcev grozdja in vina, pripiše podatek o
geografski označbi pridelovalnih območij, znotraj katerih leži vinograd (od
največjega do najmanjšega pridelovalnega območja, če za to izpolnjuje pogoje iz
tega člena). Podatek o geografski označbi pripiše ministrstvo na podlagi
preseka grafičnega prikaza vinograda iz registra kmetijskih gospodarstev, ki se
vodi v skladu s predpisom, ki ureja register kmetijskih gospodarstev, in
podatkov o mejah pridelovalnih območij iz prejšnjega člena.
(2) Ne glede na določbo prejšnjega odstavka
se vinogradu pripiše podatek o geografski označbi pridelovalnega območja, ki je
ožje od vinorodnega okoliša le, če v njem leži najmanj 80% površine vinograda.
Če v pridelovalnem območju, ki je ožje od vinorodnega okoliša, leži manj kot
80% površine vinograda, se vinogradu pripiše le podatek o geografski označbi
vinorodnega okoliša in vinorodne dežele.
8. člen
Navedba geografske označbe iz 5. člena in
priloge 1 tega pravilnika je pri označevanju vina lahko navedena v pridevniški
obliki, ki nastane iz naziva geografske označbe, navedenega v tem pravilniku,
razen v primerih, ko se pridevniška oblika geografske označbe uporablja za vino
s priznanim tradicionalnim poimenovanjem.
9. člen
(1) V določenem vinorodnem okolišu in v
vseh manjših pridelovalnih območjih znotraj tega vinorodnega okoliša se lahko
sadijo le tiste sorte vinske trte in podlag, ki so vključene v trsni izbor in
jih določa ta pravilnik. Glede na agrobiološke in tehnološke lastnosti so sorte
vinske trte razvrščene v priporočene in dovoljene sorte.
(2) V določenem vinorodnem okolišu se lahko
gojijo tudi sorte vinske trte in podlag, ki še niso vključene v trsni izbor za
ta vinorodni okoliš, če so te sorte vključene v postopek posebnega preizkušanja
sort v skladu s predpisi, ki urejajo semenski material kmetijskih rastlin. Vina
vinskih sort, ki so vključene v postopek posebnega preizkušanja sort, se ne
smejo posebej polniti in označevati z imenom teh sort, dokler postopek posebnega
preizkušanja sort ni končan in niso uradno vpisane v trsni izbor za posamezen
vinorodni okoliš.
(3) Za potrebe posebnega preizkušanja sort
iz prejšnjega odstavka se lahko posamezna sorta vinske trte posadi znotraj
posameznega vinorodnega okoliša na površino, ki skupaj ni večja od treh
hektarjev.
10. člen
(1) Priporočene sorte vinske trte so tiste,
ki na določenem pridelovalnem območju zagotavljajo pridelavo deželnih in
kakovostnih vin ter predstavljajo gospodarsko osnovo za razvoj vinogradništva
in vinarstva na določenem pridelovalnem območju.
(2) Dovoljene sorte vinske trte so tiste,
ki na določenem pridelovalnem območju niso širše uveljavljene kot samostojne
sorte, vendar pa lahko v določenih agroekoloških razmerah izboljšajo ali
dopolnijo kakovost vina tega pridelovalnega območja. Kot dovoljene sorte se
štejejo tudi stare lokalne sorte, ki so sorte vinske trte, ki so nekoč že rasle
v vinogradih na posameznem pridelovalnem območju, se gojijo v zelo omejenem
obsegu in na majhnih površinah ter so znane le kot lokalna posebnost, s katero
se popestri ponudba vina določenega pridelovalnega območja.
11. člen
(1) V določenem vinorodnem okolišu se smejo
saditi le sorte vinske trte, navedene v prilogi 2, ki je sestavni del tega
pravilnika.
(2) Imena posameznih sort vinske trte iz
priloge 2 se lahko pri označevanju vina ter proizvodov iz grozdja in vina
nadomestijo s sinonimi v skladu s prilogo 2.
12. člen
Na pridelovalnih območjih v Republiki
Sloveniji se smejo uporabljati naslednje podlage za vinsko trto:
-       
(Vitis berlandieri x Vitis riparia) – Kober 5BB,
-       
(Vitis berlandieri x Vitis riparia) – 125 AA,
-       
(Vitis berlandieri x Vitis riparia) – SO4,
-       
(Vitis berlandieri x Vitis riparia) – Binova,
-       
(Vitis berlandieri x Vitis riparia) – V-M,
-       
(Vitis berlandieri x Vitis riparia) – VI-M,
-       
(Vitis berlandieri x Vitis riparia) – 8 BČ,
-       
(Vitis berlandieri x Vitis riparia) – 5C,
-       
(Vitis berlandieri x Vitis riparia) – 420 A,
-       
(Vitis berlandieri x Vitis rupestris) – Paulsen 1103,
-       
(Vitis berlandieri x Vitis rupestris) – Richter 110,
-       
(Vitis berlandieri x Vitis rupestris) – Ruggeri 140,
-       
(Vitis riparia x Vitis rupestris) – 3309 Couderc,
-       
(Vitis riparia x Vitis cinerea) – Boerner,
-       
(Vitis rupestris) – Rupestris du Lot,
-       
(Vitis riparia) – Riparia portalis.

Priloga
1: Geografske označbe pridelovalnih območji, manjših od vinorodnih okolišev
Priloga
2: Sorte vinske trte, ki se smejo saditi v posameznih vinorodnih okoliših, in
njihovi sinonimi

Pravilnik o seznamu geografskih označb za vina
in trsnem izboru (Uradni list RS, št. 49/07) vsebuje naslednji končni določbi:
»13. člen
(1) Z dnem uveljavitve tega pravilnika
prenehata veljati Pravilnik o seznamu oznak geografskega porekla za vina in
druge proizvode iz grozdja in vina (Uradni list RS, št. 68/02 in 42/03) in
Pravilnik o razdelitvi vinogradniškega območja v Republiki Sloveniji,
absolutnih vinogradniških legah in o dovoljenih ter priporočenih sortah vinske
trte (Uradni list RS, št. 69/03, 31/04 in 117/04), razen določb prvega do
četrtega odstavka 6. člena in prvega odstavka 13. člena.
(2) Ne glede na določbe prejšnjega odstavka
se pri označevanju vina letnika 2006 in starejših, pridelanega iz grozdja,
pridelanega na pridelovalnih območjih Republike Slovenije, lahko uporabljajo
geografske označbe, določene s Pravilnikom o seznamu oznak geografskega porekla
za vina in druge proizvode iz grozdja in vina (Uradni list RS, št. 68/02 in
42/03).
14. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi in dopolnitvi Pravilnika
o seznamu geografskih označb za vina in trsnem izboru (Uradni list RS, št. 26/21) vsebuje naslednjo končno določbo:
»KONČNA DOLOČBA
3. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik
o dopolnitvi Pravilnika o seznamu geografskih označb za vina in trsnem izboru
(Uradni list RS, št. 15/22)
vsebuje naslednjo končno določbo:
»KONČNA DOLOČBA
2. člen
Ta pravilnik začne veljati petnajsti dan po
objavi v Uradnem listu Republike Slovenije.«.