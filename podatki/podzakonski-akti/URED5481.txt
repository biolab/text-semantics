1. člen
(vsebina)
Ta uredba določa najvišja razmerja za
osnovna plačila ter višino spremenljivih prejemkov predsednikov in članov
uprav, izvršnih direktorjev, poslovodij ter prokuristov (v nadaljnjem besedilu:
direktor) v gospodarskih družbah, v katerih je neposredno ali posredno imetnica
večinskega deleža Republika Slovenija oziroma samoupravne lokalne skupnosti (v
nadaljnjem besedilu: družba).
2. člen
(določitev osnovnega plačila)
(1) Osnovno plačilo se določi v višini
povprečne bruto plače, izplačane v družbah v skupini, ki imajo sedež na območju
Republike Slovenije, ali v družbi, če ni skupine, v preteklem poslovnem letu,
pomnožene z mnogokratnikom, ki ga glede na velikost in dejavnost družbe določa
ta člen.
(2) Mnogokratnik lahko znaša za male
družbe največ 3, za srednje družbe največ 4 in za velike družbe največ 5. Pri opredelitvi velikosti družbe se uporabljajo merila, kot jih določa zakon, ki ureja
gospodarske družbe.
(3) Ne glede na prejšnji odstavek
lahko znaša mnogokratnik v družbah, ki opravljajo dejavnosti oskrbe z električno
energijo, plinom in paro ter v rudarstvu, za male družbe največ 2, za srednje
družbe največ 3 in za velike družbe največ 4.
(4) Ne glede na prejšnji odstavek
veljajo za družbe – holdinge za oskrbo z električno energijo, plinom in paro mnogokratniki
iz drugega odstavka tega člena.
(5) Ne glede na drugi in tretji
odstavek tega člena lahko znaša mnogokratnik največ 3 v družbah, ki v
samoupravnih lokalnih skupnostih kot gospodarsko javno službo opravljajo eno
ali več teh dejavnosti:
-      
oskrba s pitno vodo in požarno vodo,
-      
odvajanje in čiščenje komunalne in padavinske odpadne vode,
-      
zbiranje in prevoz komunalnih odpadkov,
-      
odlaganje ostankov predelave ali odstranjevanja komunalnih odpadkov,
-      
vzdrževanje javnih tržnic,
-      
vzdrževanje pokopališč ter pokopališka in pogrebna dejavnost,
-      
vzdrževanje občinskih cest, ulic, trgov, poti, kolesarskih stez,
pločnikov, javnih zelenih površin in javnih sanitarij,
-      
vzdrževanje javnih parkirnih površin ter odvoz nepravilno parkiranih
vozil,
-      
urejanje javne razsvetljave, prometne in neprometne signalizacije,
-      
gospodarjenje z javnimi objekti in stavbnimi zemljišči,
-      
plakatiranje, obveščanje in oglaševanje,
-      
urejanje in vzdrževanje javnih kopališč,
-      
kabelskoinformacijski sistem,
-      
organiziranje razstav, sejmov, srečanj,
-      
medkrajevni in mestni prevoz potnikov,
-      
obratovanje žičniških naprav in tirnih vzpenjač,
-      
redno vzdrževanje pristaniške infrastrukture, namenjene za javni promet,
-      
redno zbiranje odpadkov s plovil,
-      
redno vzdrževanje objektov za varnost plovbe in plovnih poti v marinah
in športnih pristaniščih ter
-      
druge dejavnosti varstva okolja, ki so v pristojnosti občine.
(6) Ne glede na
drugi, tretji in peti odstavek tega člena znaša mnogokratnik največ 4 v malih
družbah in največ 5 v srednjih družbah, če gre za družbe, ki poslujejo kot
invalidska podjetja in niso družbe v skupini ter opravljajo eno ali več
dejavnosti, ki so po standardni klasifikaciji dejavnosti uvrščene v:
-      
področje A (Kmetijstvo in lov, gozdarstvo, ribištvo),
-      
področje C (Predelovalne dejavnosti),
-      
področje H (Promet in skladiščenje),
-      
področje M (Strokovne, znanstvene in tehnične dejavnosti),
-      
področje N (Druge raznovrstne in poslovne dejavnosti),
-      
področje P (Izobraževanje).
3. člen
(omejitev spremenljivega prejemka)
(1) V družbah, ki opravljajo
dejavnosti iz tretjega in četrtega odstavka prejšnjega člena, lahko znaša
spremenljivi prejemek največ 15 odstotkov izplačanih osnovnih plačil direktorja
v poslovnem letu.
(2) V družbah, ki opravljajo
dejavnosti iz petega odstavka prejšnjega člena, lahko znaša spremenljivi
prejemek največ deset odstotkov izplačanih osnovnih plačil direktorja v
poslovnem letu.

Uredba o določitvi najvišjih razmerij za
osnovna plačila ter višine spremenljivih prejemkov direktorjev (Uradni list RS,
št. 34/10) vsebuje naslednjo končno določbo:
»4. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o dopolnitvi Uredbe o določitvi
najvišjih razmerij za osnovna plačila ter višine spremenljivih prejemkov
direktorjev (Uradni list RS, št. 52/11) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.