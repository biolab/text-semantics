1. člen
(vsebina)
Ta pravilnik določa tehnične zahteve, ki jih v postopku
izdaje soglasja za priključitev ali spremembe soglasja za priključitev
proizvodne naprave na distribucijsko omrežje presoja distribucijski operater.
2. člen
(uporaba)
Ta pravilnik se uporablja v postopku izdaje soglasja za
priključitev ali spremembe soglasja za priključitev proizvodne naprave iz
obnovljivih virov na distribucijsko omrežje električne energije v skladu s
predpisom, ki ureja obratovanje distribucijskega omrežja električne energije.
3. člen
(presoja tehničnih zahtev)
Če v postopku izdaje soglasja ali spremembe soglasja za
priključitve proizvodne naprave iz obnovljivih virov na omrežje distribucijski
operater ugotovi, da priključitev proizvodne naprave želene delovne moči na
distribucijsko omrežje zaradi neugodnih napetostnih razmer v omrežju ni mogoča,
v okviru presoje posebnih pogojev za priključitev proizvodne naprave na omrežje
iz poglavja V.6 Priloge 5 Sistemskih obratovalnih navodil za distribucijski
sistem električne energije (Uradni list RS, št. 7/21 in 41/22) predlaga tudi
možnost uporabe hranilnika električne energije v kombinaciji z zmanjšano
delovno močjo proizvodne naprave ali uporabe drugih tehnoloških rešitev, ki
omogočajo komunikacijo med sistemom omrežja in sistemom uporabnika na način, da
se oddaja delovne moči proizvodne naprave v omrežje prilagaja napetostnim
razmeram v omrežju, z namenom, da se zagotovi stabilno in varno obratovanje
omrežja.
PREHODNA IN KONČNA DOLOČBA
4. člen
(postopku v teku)
Postopki priključevanja proizvodnih naprav na distribucijsko
omrežje, ki so se začeli pred uveljavitvijo tega pravilnika, se končajo v
skladu s tem pravilnikom.
5. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-492/2022
Ljubljana, dne 19. decembra 2022
EVA 2022-2430-0106
Mag. Bojan Kumer
minister
za infrastrukturo