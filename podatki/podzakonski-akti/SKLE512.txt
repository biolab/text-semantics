1. člen
Pravne osebe, ki jih določa ta sklep, morajo prijaviti svoje
terjatve in obveznosti do dolžnikov in upnikov s področja Republike Hrvaške,
Bosne in Hercegovine ter Republike Makedonije na način, pod pogoji in v roku,
ki so določeni s tem sklepom.
2. člen
Pravne osebe iz prejšnjega člena so pravne osebe s sedežem v
Republiki Sloveniji, razen poslovnih bank.
3. člen
Če prijavlja terjatev ali obveznost pravna oseba, katere
firma se razlikuje od firme, navedene v listini, ki izkazuje terjatev ali
obveznost, se ta pravna oseba izkaže z aktom o pravnem nasledstvu, z izpiskom
iz sodnega registra ali s pogodbo, s katero je prevzela od prvotnega upnika ali
dolžnika terjatev ali obveznost, ki jo prijavlja.
4. člen
Pravne osebe prijavljajo terjatve in obveznosti, nastale pred
25. junijem 1991: 
-       
terjatve in obveznosti iz poslovnih in odškodninskih razmerij, pri čemer
so mišljene vse vrste terjatev in obveznosti: bilančne in izvenbilančne, sporne
in nesporne, zapadle in nezapadle. Terjatve ne smejo biti zastarane, razen, če
je bilo zastaranje pretrgano ali ni teklo, skladno z določili 371. do 393.
člena zakona o obligacijskih razmerjih, 
-       
terjatve in obveznosti iz družbeniških (kapitalskih) ali vlagateljskih
lastniških razmerij, pri čemer so mišljene vse vrste terjatev in obveznosti, ki
so nastale z vlaganjem slovenskih pravnih oseb v pravne osebe na območju
Republike Hrvaške, Bosne in Hercegovine ter Republike Makedonije ali pravnih
oseb s področja Republike Hrvaške, Bosne in Hercegovine ter Makedonije v
slovenske pravne osebe.
5. člen
Pravne osebe pošiljajo prijave na Gospodarsko zbornico
Slovenije, Slovenska c. 41, 1000 Ljubljana (061/1250-122), ki daje tudi vsa
pojasnila za prijavo terjatev oziroma obveznosti, skladno s tem sklepom. 
Pravne osebe prijavljajo terjatve in obveznosti po vrednosti
na dan 31. 12. 1991 in 31. 12. 1996, v tolarjih brez stotinov.
6. člen
Na zahtevo Gospodarske zbornice Slovenije mora pravna oseba
predložiti vse listine, ki izkazujejo prijavljeno terjatev ali obveznost.
7. člen
Terjatve in obveznosti prijavljajo pravne osebe specificirano
za vsakega posameznega dolžnika oziroma upnika iz Republike Hrvaške, Bosne in
Hercegovine ter Makedonije na obrazcih, ki so priloga številka 1, 2, 3 in 4 ter
so sestavni del tega sklepa. Prijave morajo poslati posebej za stanje na dan
31. 12. 1991 in 31. 12. 1996 in za vsako državo posebej.
8. člen
Pravne osebe morajo poslati prijave po priloženih obrazcih
najkasneje v tridesetih dneh po objavi v Uradnem listu Republike Slovenije.
Prijave se pošiljajo na predpisanih obrazcih priporočeno po pošti ali na
disketi, prav tako priporočeno po pošti, po poprejšnjem kontaktiranju Gospodarske
zbornice Slovenije.
9. člen
Ta sklep prične veljati naslednji dan po objavi v Uradnem
listu Republike Slovenije.
Št. 430-08/97-1
Ljubljana, dne 9. oktobra 1997.
Vlada Republike Slovenije
dr. Janez Drnovšek l. r. 
Predsednik

Obrazec
št. 1: Terjatve - bilančne
Obrazec
št. 2: Obveznosti - bilančne
Obrazec
št.3: Terjatve - izvenbilančne
Obrazec
št. 4: Obveznosti - izvenbilančne