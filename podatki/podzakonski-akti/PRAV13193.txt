1. člen
(vsebina)
Ta pravilnik določa način in postopek izvajanja
subvencioniranega prevoza, način obračunavanja in plačevanja subvencije,
poročanje ter način vračila subvencije.
2. člen
(subvencionirana vozovnica)
Subvencionirana vozovnica je lahko mesečna vozovnica ali
vozovnica za deset voženj na mesec.
3. člen
(vloga za izdajo subvencionirane vozovnice)
(1) Vloga za izdajo subvencionirane vozovnice je lahko pisna
ali elektronska. Upravičenec mora pred prvim nakupom subvencionirane vozovnice
v šolskem ali študijskem letu izvajalcu subvencioniranih prevozov (v nadaljnjem
besedilu: izvajalec) predložiti popolno pisno vlogo za izdajo subvencionirane
vozovnice (v nadaljnjem besedilu: vloga) na obrazcu, ki je kot Priloga 1 sestavni
del tega pravilnika ali vlogo odda elektronsko. Obrazec in povezava do
elektronske vloge se objavita na spletnih straneh ministrstva, pristojnega za
promet (v nadaljnjem besedilu: ministrstvo), ministrstva, pristojnega za
izobraževanje, ministrstva, pristojnega za javno upravo, na spletnem portalu
subvencioniranih prevozov ter na prodajnih mestih in spletnih straneh
izvajalcev.
(2) Vloga vsebuje podatke o upravičencu, zakonitem
zastopniku, če gre za mladoletnega upravičenca, statusu upravičenca v obdobju
koriščenja subvencije prevoza ter relaciji. V primeru, da se upravičenec
izobražuje v tujini, k vlogi predloži potrdilo o vpisu v vzgojno-izobraževalni
oziroma študijski program.
(3) Za vsako spremembo podatkov, ki vpliva na uveljavljanje
pravice do subvencioniranega prevoza, upravičenec v roku pet delovnih dni od
nastanka spremembe vloži novo pisno vlogo pri izvajalcu oziroma elektronsko
spremembo vloge, ki nadomesti predhodno vlogo. Nova vloga se vloži v primeru
spremembe naslova bivanja, statusa, izobraževalnega programa ali izobraževalne
ustanove upravičenca in vrste vloge.
(4) Upravičenec v šolskem oziroma študijskem letu lahko vloži
več vlog, in sicer:
-       
kadar je v skladu s tretjim in četrtim odstavkom 114.b člena Zakona o
prevozih v cestnem prometu (Uradni list RS, št. 6/16 – uradno prečiščeno
besedilo; v nadaljnjem besedilu: zakon) upravičen do subvencionirane mesečne
vozovnice in subvencionirane vozovnice za deset voženj na mesec;
-       
v primeru opravljanja praktičnega izobraževanja, ki je del izobraževalnega
procesa, pod pogojem, da upravičenec predloži s strani vzgojno-izobraževalnega
ali visokošolskega zavoda potrjen obrazec »Potrdilo o opravljanju praktičnega
izobraževanja« iz Priloge 2, ki je sestavni del tega pravilnika;
-       
v primeru, ko upravičenec biva na različnih naslovih, pod pogojem, da
predloži sklep sodišča o bivanju na različnih naslovih.
Za primera iz druge in tretje alineje, se
vloži pisna vloga pri izvajalcu.
(5) Izvajalec originale pisnih vlog arhivira in jih v fizični
obliki hrani dve leti od vnosa vloge v evidenco subvencije prevoza. Po preteku
tega obdobja jih uniči.
(6) Izvajalec elektronske vloge arhivira in hrani v
elektronski obliki dve leti od vnosa vloge v evidenco subvencije prevoza. Po
preteku tega obdobja jih uniči oziroma izbriše.
4. člen
(nakup subvencionirane vozovnice)
(1) Izvajalec prične postopek izdaje subvencionirane
vozovnice na podlagi predložene popolne pisne vloge ali šifre elektronske vloge
iz evidence subvencije prevoza. Če upravičenec ne predloži popolne pisne vloge,
se le-ta zavrže že pred vnosom v evidenco subvencije prevoza.
(2) Izvajalec iz pisne ali elektronske vloge razbere
relacijo, na kateri upravičenec potuje.
(3) Upravičenec izvede nakup subvencionirane vozovnice preko
spleta pri izvajalcih, ki omogočajo spletni nakup subvencionirane vozovnice na
podlagi šifre elektronske vloge iz evidence subvencije prevoza.
(4) Izvajalec izda upravičencu subvencionirano vozovnico za
relacijo, ki se izvaja z medkrajevnim avtobusnim prevozom potnikov oziroma
železniškim prevozom potnikov v 2. razredu potniškega vlaka.
(5) Ne glede na prejšnji odstavek izvajalec lahko izda
subvencionirano vozovnico za mestni potniški promet na način, kot je to
določeno s pogodbo med ministrstvom in upravljavcem mestnega prevoza potnikov.
5. člen
(enkratni nakup subvencionirane vozovnice)
(1) Upravičenec lahko v enem mesecu za relacijo med vstopnim
postajališčem, ki je najbližje stalnemu oziroma začasnemu prebivališču oziroma
bivališču v času izobraževanja upravičenca in izstopnim postajališčem, ki je
najbližje izobraževalni ustanovi upravičenca, kupi eno subvencionirano
vozovnico (v nadaljnjem besedilu: enkratni nakup vozovnice).
(2) V primeru, da je upravičenec v skladu s četrtim odstavkom
114.b člena zakona upravičen do subvencionirane vozovnice za deset voženj na
mesec, lahko v enem mesecu za relacijo med vstopnim postajališčem, ki je
najbližje stalnemu oziroma začasnemu prebivališču upravičenca in izstopnim
postajališčem, ki je najbližje bivališču v času izobraževanja, kupi eno
subvencionirano vozovnico.
(3) V primeru, da se relacije iz prvega in drugega odstavka
tega člena prekrivajo, upravičenec relacijo na vlogi med stalnim oziroma
začasnim prebivališčem in bivališčem v času izobraževanja prilagodi tako, da se
relacija ne prekriva z relacijo med bivališčem v času izobraževanja in lokacijo
izobraževanja.
(4) Upravičenec ima v okviru ponudbe medkrajevnega
avtobusnega in železniškega prevoza potnikov ter v primeru iz drugega odstavka
114.c člena zakona mestnega prevoza potnikov, ob upoštevanju enkratnega nakupa
subvencionirane vozovnice, pravico do izbora zanj najugodnejše povezave za
relaciji iz prvega in drugega ostavka tega člena.
(5) V postopku izdaje subvencioniranih vozovnic izvajalec
upošteva enkratni nakup subvencionirane vozovnice in v primeru obstoja
različnih poti med istima vstopnima in izstopnima postajališčema obračuna
najkrajšo pot.
6. člen
(poročanje)
(1) Izvajalec v evidenco subvencije prevoza sproti poroča
podatke o prejetih pisnih vlogah, izdanih subvencioniranih vozovnicah ter
preklicih in spremembah vlog ali izdanih subvencioniranih vozovnic.
(2) Izvajalec podatke iz prejšnjega odstavka poroča s
pošiljanjem podatkov preko spletnih storitev.
(3) Podatke o izdanih polletnih in letnih subvencioniranih
vozovnicah izvajalec mesečno poroča v evidenco subvencije prevoza. Podatke o
plačilu poroča ob prejemu plačila upravičenca v celoti, podatke o polni ceni in
subvenciji pa vsak mesec poroča v višini, ki predstavlja sorazmerni mesečni
delež polne cene polletne oziroma letne subvencionirane vozovnice.
(4) Podrobnejši način poročanja ter vsebina in oblika
podatkov za poročanje se podrobneje določijo v tehnični dokumentaciji evidence
subvencije prevoza.
7. člen
(plačilo subvencionirane vozovnice)
(1) Plačilo subvencionirane vozovnice upravičenec izvede pri
kateremkoli izvajalcu.
(2) Upravičenec plača subvencionirano vozovnico za
medkrajevni avtobusni ali železniški prevoz pri izvajalcu, ki mu izda
subvencionirano vozovnico. Upravičenec lahko pri izvajalcu medkrajevnega
avtobusnega ali železniškega prevoza izvede tudi doplačilo in prevzem
subvencionirane vozovnice za mestni promet. Doplačilo za mestno subvencionirano
vozovnico se izvede za isto obdobje, kot je bilo izvedeno plačilo za
medkrajevno subvencionirano vozovnico ali pa za posamezni mesec.
(3) Kadar ima upravičenec več vlog, izvede plačilo
subvencioniranih vozovnic za vsako vlogo posebej.
8. člen
(subvencija)
(1) Subvencija za izdano subvencionirano vozovnico se
izračuna kot razlika med polno ceno subvencionirane vozovnice, ki jo ureja
pravilnik, ki določa cene subvencioniranega prevoza, in ceno subvencionirane
vozovnice, ki jo plača upravičenec.
(2) Višina polne cene subvencionirane vozovnice iz prejšnjega
odstavka se za prvi mesec veljavnosti določi glede na datum prodaje subvencionirane
vozovnice, in sicer:
-       
za subvencionirane vozovnice, prodane v predprodaji in do vključno
desetega dne tekočega meseca, predstavlja višina polne cene subvencionirane
vozovnice iz prejšnjega odstavka 100 % delež mesečne polne cene prodane
subvencionirane vozovnice;
-       
za subvencionirane vozovnice, prodane od 11. do vključno 20. dne
tekočega meseca, predstavlja višina polne cene subvencionirane vozovnice iz
prejšnjega odstavka 60 % delež mesečne polne cene prodane subvencionirane
vozovnice;
-       
za subvencionirane vozovnice, prodane od 21. do vključno zadnjega dne
tekočega meseca, predstavlja višina polne cene subvencionirane vozovnice iz
prejšnjega odstavka 40 % delež mesečne polne cene prodane subvencionirane
vozovnice.
(3) Ne glede na prejšnji odstavek za subvencionirane
vozovnice za deset voženj na mesec velja 100 % delež mesečne polne cene, ne
glede na datum prodaje subvencionirane vozovnice.
9. člen
(vračilo plačila subvencionirane mesečne vozovnice)
(1) Izvajalec na zahtevo upravičenca prekliče neuporabljeno subvencionirano
mesečno vozovnico pred začetkom veljavnosti oziroma na dan prodaje. Upravičencu
se vrne celotni znesek plačila.
(2) Vračilo subvencionirane mesečne vozovnice v času
veljavnosti subvencionirane vozovnice ni možno.
(3) Preklicana subvencionirana mesečna vozovnica se ne
subvencionira.
10. člen
(vračilo plačila subvencionirane polletne ali letne
vozovnice)
(1) Izvajalec na zahtevo upravičenca prekliče subvencionirano
polletno ali letno vozovnico.
(2) V kolikor se preklic neuporabljene subvencionirane
vozovnice izvede pred začetkom veljavnosti subvencionirane vozovnice oziroma na
dan nakupa, se upravičencu vrne celotni znesek plačila na način, kot je to
določeno v splošnih pogojih za uporabo produktov enotne subvencionirane
vozovnice.
(3) Izvajalec v primeru vračila neuporabljene subvencionirane
vozovnice in vračila celotnega zneska plačila upravičenca, poroča o preklicu
vseh že poročanih subvencioniranih vozovnic.
(4) Preklic subvencionirane vozovnice v času veljavnosti se
izvede z zadnjim dnem tekočega meseca, upravičencu se vrne plačilo v
sorazmernem deležu za neizkoriščene mesece. Upravičencu se vrne znesek plačila
v višini razlike med zneskom plačila upravičenca za subvencionirano polletno
ali letno vozovnico in ceno subvencionirane mesečne vozovnice oziroma
subvencionirane mesečne vozovnice za deset voženj na mesec, ki jo plača
upravičenec in je določena v 10. in 13. členu pravilnika, ki določa cene
subvencioniranega prevoza za mesece dejanske uporabe subvencionirane vozovnice.
(5) Izvajalec v primeru vračila subvencionirane vozovnice v
obdobju veljavnosti in vračila sorazmernega zneska plačila upravičenca poroča o
preklicu vseh že poročanih subvencioniranih mesečnih vozovnic za mesece po
preklicu. Ob preklicu izvajalec poroča tudi o vračilu razlike pri plačilu
upravičenca, ki se izračuna po naslednji formuli:
V = Mv * (Cmv – Cpv) oziroma V = Mv * (Cmv – Clv)
pri čemer je:
-       
V: vračilo razlike pri plačilu upravičenca;
-       
Mv: število mesecev uporabe subvencionirane polletne oziroma letne
vozovnice;
-       
Cmv: cena subvencionirane mesečne vozovnice;
-       
Cpv: mesečna osnova za izračun cene subvencionirane polletne vozovnice;
-       
Clv: mesečna osnova za izračun cene subvencionirane letne vozovnice.
11. člen
(sprememba subvencionirane vozovnice)
(1) Izvajalec izvede spremembo subvencionirane vozovnice na
podlagi vložitve nove vloge s strani upravičenca. Izvajalec pred izdajo nove
subvencionirane vozovnice prekliče obstoječo subvencionirano vozovnico.
(2) Pri spremembi subvencionirane vozovnice v času njene
veljavnosti se višina mesečne polne cene subvencionirane vozovnice določi tudi
glede na datum spremembe subvencionirane vozovnice. Če je bila subvencionirana
vozovnica spremenjena:
-       
do vključno 10. dne v tekočem mesecu, predstavlja višina polne cene
subvencionirane vozovnice 40 % polne cene prve prodane subvencionirane
vozovnice, izračunane na način iz prejšnjega odstavka, in 60 % polne cene druge
prodane subvencionirane vozovnice, izračunane na način iz prejšnjega odstavka;
-       
od 11. do vključno 20. dne v tekočem mesecu, predstavlja višina polne
cene subvencionirane vozovnice 50 % polne cene prve prodane subvencionirane
vozovnice, izračunane na način iz prejšnjega odstavka, in 50 % polne cene druge
prodane subvencionirane vozovnice, izračunane na način iz prejšnjega odstavka;
-       
od 21. do vključno zadnjega dne v tekočem mesecu, predstavlja višina
polne cene subvencionirane vozovnice 60 % polne cene prve prodane
subvencionirane vozovnice, izračunane na način iz prejšnjega odstavka, in 40 %
polne cene druge prodane subvencionirane vozovnice, izračunane na način iz
prejšnjega odstavka.
(3) Če upravičenec prekliče vlogo, na podlagi katere so že
izdane subvencionirane vozovnice in izvedeno plačilo upravičenca, in vloži novo
vlogo, se plačilo subvencioniranih vozovnic na podlagi preklicane vloge
upošteva na novi vlogi.
(4) Pri poročanju mora izvajalec na novi vlogi navesti šifro
preklicane vloge, na podlagi katere je bilo izvedeno plačilo upravičenca.
12. člen
(izguba in kraja subvencionirane vozovnice)
(1) Izvajalec ministrstvu posreduje podatke o izgubljenih in
ukradenih subvencioniranih vozovnicah.
(2) V primeru izgube ali kraje subvencionirane vozovnice
izvajalec izda upravičencu nadomestno subvencionirano vozovnico, za katero
izvajalec ni upravičen do subvencije.
13. člen
(zloraba subvencionirane vozovnice)
(1) Izvajalec ministrstvu posreduje podatke o zlorabljenih
subvencioniranih vozovnicah.
(2) Če je prišlo do zlorabe pravice iz šestega ostavka 114.b
člena, upravičenec to pravico izgubi, zlorabo pa ministrstvo ustrezno označi v
evidenci subvencij prevoza.
(3) Izvajalec upravičencem, ki so izgubili pravico do
subvencioniranega prevoza, v obdobju, v katerem so pravico izgubili,
subvencionirane vozovnice ne izda, za že izdane subvencionirane vozovnice pa
onemogoči njihovo uporabo.
(4) Upravičenec je v primeru ugotovljene zlorabe dolžan
ministrstvu vrniti neupravičeno pridobljeno korist in sicer v višini zneska
subvencije na mesečni ravni, za vsak posamezni mesec kršitve in za vse izdane
subvencionirane vozovnice, za katere je ugotovljena zloraba.
(5) Znesek vračila iz prejšnjega odstavka se preračuna od
dneva vložitve popolne vloge do dneva izdaje odločbe. Ob izdaji odločbe se
določi tudi rok vračila, ki ne sme biti krajši od 30 in ne daljši od 60 dni od
vročitve odločbe.
(6) Če upravičenec neupravičeno pridobljene koristi v
določenem roku ne vrne, se znesek izterja z upravno izvršbo.
14. člen
(plačilo subvencije)
Ministrstvo izvajalcu na podlagi prejetih mesečnih računov in
obveznih prilog, kot je to določeno v pogodbi med ministrstvom in izvajalcem,
nakaže sredstva za poravnavo subvencije, in sicer na transakcijski račun
izvajalca v roku največ 30 dni po prejemu računa.

Priloga
1: Vloga za izdajo subvencionirane vozovnice 
Priloga
2: Potrdilo o opravljanju praktičnega izobraževanja 

Pravilnik o izvajanju subvencioniranega
prevoza (Uradni list RS, št. 44/17) vsebuje naslednje prehodne in
končne določbe:
»PREHODNE IN KONČNE DOLOČBE
16. člen
(vložitev vloge v prehodnem
obdobju)
Do 31. oktobra 2017 se vlogo za izdajo subvencionirane
vozovnice lahko vloži tudi na obrazcu, določenem v Prilogi 1 Pravilnika o
izvajanju subvencioniranega prevoza (Uradni list RS, št. 56/16).
17. člen
(način določitve subvencije
v šolskem oziroma študijskem letu 2017/2018)
(1) Za izvajalce, ki so v šolskem oziroma študijskem letu
2016/2017 imeli z ministrstvom sklenjeno pogodbo o poravnavi subvencije za
izvajanje subvencioniranega prevoza dijakov in študentov, se od 1. septembra
2017 do uvedbe poravnave višine subvencije glede na uporabo vozovnic pri
posameznem izvajalcu, najkasneje pa do 31. avgusta 2018, mesečna višina
subvencije določi v višini razlike med polno ceno subvencioniranih vozovnic v
posameznem mesecu za šolsko oziroma študijsko leto 2015/2016 in plačilom
upravičencev v istem mesecu v šolskem oziroma študijskem letu 2017/2018.
(2) Za izvajalce, ki v šolskem oziroma študijskem letu
2015/2016 niso izvajali subvencioniranih prevozov, se v obdobju iz prejšnjega
odstavka višina subvencije določi v višini razlike med polno ceno
subvencioniranih vozovnic v posameznem mesecu za šolsko oziroma študijsko leto
2016/2017 in plačilom upravičencev v istem mesecu v šolskem oziroma študijskem
letu 2017/2018.
18. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o izvajanju subvencioniranega prevoza (Uradni list RS, št. 56/16).
19. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«. 

Pravilnik o spremembi Pravilnika o izvajanju
subvencioniranega prevoza (Uradni list RS, št. 57/18) spreminja 17. člen pravilnika
tako, da se glasi:
»17. člen
(način določitve subvencije
v prehodnem obdobju)
(1) Za izvajalce, ki so v šolskem oziroma študijskem
letu 2016/2017 imeli z ministrstvom sklenjeno pogodbo o poravnavi subvencije za
izvajanje subvencioniranega prevoza dijakov in študentov, se od
1. septembra 2018 do uvedbe poravnave višine subvencije glede na uporabo
vozovnic pri posameznem izvajalcu, mesečna višina subvencije določi v višini
razlike med polno ceno subvencioniranih vozovnic v posameznem mesecu za šolsko
oziroma študijsko leto 2015/2016 in plačilom upravičencev v istem mesecu v
tekočem šolskem oziroma študijskem letu. 
(2) Za izvajalce, ki v šolskem oziroma študijskem letu
2015/2016 niso izvajali subvencioniranih prevozov, se v obdobju iz prejšnjega
odstavka višina subvencije določi v višini razlike med polno ceno
subvencioniranih vozovnic v posameznem mesecu za šolsko oziroma študijsko leto
2016/2017 in plačilom upravičencev v istem mesecu v tekočem šolskem oziroma
študijskem letu.«;
ter vsebuje naslednjo končno določbo:
»2. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah Pravilnika o izvajanju
subvencioniranega prevoza (Uradni list RS, št. 53/19) vsebuje naslednjo prehodno in
končno določbo:
»PREHODNA IN KONČNA DOLOČBA
4. člen
(vložitev vloge v prehodnem
obdobju)
Do 31. oktobra 2019 se vlogo za izdajo subvencionirane
vozovnice lahko vloži tudi na obrazcu, določenem v Prilogi 1 Pravilnika o
izvajanju subvencioniranega prevoza (Uradni list RS, št. 44/17 in 57/18).
5. člen
Ta pravilnik začne veljati naslednji dan po objavi v Uradnem
listu Republike Slovenije.«.