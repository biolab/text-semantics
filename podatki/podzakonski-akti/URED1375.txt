1. člen
Na podlagi tretjega odstavka I. točke temeljne ustavne
listine o samostojnosti in neodvisnosti Republike Slovenije ter 1. člena,
prvega odstavka 6. člena in 9. člena ustavnega zakona za izvedbo temeljne
ustavne listine o samostojnosti in neodvisnosti Republike Slovenije v skladu z
načeli mednarodnega prava o nasledstvu držav glede državnega premoženja,
vsebovanimi v 18. členu dunajske konvencije o nasledstvu držav glede državnega
premoženja, arhivov in dolgov iz leta 1983, je nepremično državno premoženje
bivše SFRJ na ozemlju Republike Slovenije prešlo dne 25. junija 1991 v državno
premoženje Republike Slovenije in se v zemljiški knjigi vknjiži na Republiko
Slovenijo po določbah te uredbe.
2. člen
V zemljiškoknjižnih vložkih, v katerih je kot imetnik pravice
uporabe na nepremičninah vknjižena država SFRJ oziroma njen organ ali
organizacija, še vknjiži pravica na Republiko Slovenijo in vpiše organ oziroma
organizacija Republike Slovenije, ki z nepremičnino upravlja.
3. člen
Organi in organizacije, ki so prevzeli v upravljanje
nepremičnine iz 2. člena te uredbe, v šestih mesecih od dneva uveljavitve te
uredbe pripravijo, zemljiškoknjižni predlog in ga dostavijo Javnemu
pravobranilstvu Republike Slovenije, ki vloži zemljiškoknjižni predlog pri
pristojnem sodišču.
4. člen
Zemljiškoknjižni sklep, izdan po tej uredbi, vroči sodišče
Javnemu pravobranilstvu Republike Slovenije in pristojni geodetski upravi.
5. člen
Minister, pristojen za pravosodje, izda natančnejša navodila
za izvajanje te uredbe.
6. člen
Ta uredba začne veljati petnajsti dan po objavi v Uradnem
listu Republike Slovenije.
Št. 464-01/91-I/2-8
Ljubljana, dne 17. decembra 1992.
Vlada Republike Slovenije
dr. Janez Drnovšek l. r. 
Predsednik