1. člen
(vsebina pravilnika)
Ta pravilnik določa bistvene elemente in način sestavljanja
patentne prijave ter postopek v zvezi z deljenimi patenti.
2. člen
(vsebina patentne prijave)
(1) Patentna prijava mora vsebovati: 
a)    
zahtevo za podelitev patenta; 
b)    
opis izuma; 
c)    
patentni zahtevek ali zahtevke; 
d)    
kratko vsebino izuma (v nadaljnjem besedilu: povzetek); 
e)    
skico ali skice, če je to potrebno. 
(2) Patentna prijava mora vsebovati tudi: 
a)    
pooblastilo zastopniku, če je prijava vložena po zastopniku; 
b)    
besedilo prijave v slovenskem jeziku, če je bila prijava vložena po drugem
odstavku 81. člena zakona o industrijski lastnini (v nadaljnjem besedilu:
zakon) v tujem jeziku; 
c)    
potrdilo o plačilu celotnega zneska prijavne pristojbine; 
d)    
pisno potrdilo iz drugega odstavka 62. člena zakona, če se zahteva
razstavna prednostna pravica; 
e)    
potrdilo o deponiranju biološkega materiala iz tretjega odstavka 87.
člena zakona, če gre za izum, ki ga ni mogoče drugače opisati. 
(3) Sestavine patentne prijave iz prvega odstavka tega člena,
razen zahteve za podelitev patenta pod točko a), se vložijo v dveh izvodih.
3. člen
(zahteva za podelitev patenta)
(1) Zahteva za podelitev patenta iz točke a) prvega odstavka
prejšnjega člena tega pravilnika mora vsebovati: 
a)    
navedbo, da se zahteva podelitev patenta; 
b)    
naslov za obveščanje, kamor Urad Republike Slovenije za intelektualno
lastnino (v nadaljnjem besedilu: urad) pošilja pisanja ter telefon, telefaks in
morebitno šifro akta; 
c)    
podatke o prijavitelju: priimek, ime in naslov, če gre za fizično osebo,
oziroma firma in sedež, če gre za pravno osebo; 
d)    
podatke o morebitnem zastopniku, ki mora biti vpisan v register
zastopnikov pri uradu: priimek in ime oziroma firmo ter registrsko številko
zastopnika; 
e)    
podatke o izumitelju: priimek, ime in naslov, pri katerem zadostuje
navedba kraja; 
f)     
naziv izuma v slovenskem jeziku, ki mora informativno in stvarno
izraziti tehnično bistvo izuma, in ne sme vsebovati izmišljenih ali
komercialnih nazivov, znamk, imen, šifer, kratic, ki so v navadi za posamezne
proizvode, in podobno; 
g)    
podatke o zahtevani prednostni pravici in podlagi zanjo: če se zahteva
unijska prednostna pravica po 61. členu zakona, se navedejo datum, številka in
država oziroma mednarodni urad vložitve prve prijave; če se zahteva razstavna
prednostna pravica po 62. člena zakona, se navedejo datum prve razstavitve
oziroma uporabe izuma, država, kraj in navedba uradne ali uradno priznane
mednarodne razstave ter datum njenega odprtja in zaprtja; 
h)    
dodatne zahteve: 
- 
označbo, ali je prijava za patent s skrajšanim trajanjem (16. člen
zakona), 
- 
navedbo roka, po katerem se zahteva predhodna objava patentne prijave,
če se želi objava prej kot v rednem roku osemnajst mesecev (drugi odstavek 89.
člena zakona), pri čemer rok ne more biti krajši od treh mesecev; 
- 
označbo, ali se zahteva izločitev iz prejšnje prijave in navedba
številke prejšnje prijave; 
i)      
označbo o izjavi o skupnem predstavniku, kadar je več prijaviteljev in
se odločijo za skupnega predstavnika; 
j)      
podatke o prilogah: 
- 
število strani opisa izuma; 
- 
število strani patentnih zahtevkov in številko patentnih zahtevkov; 
- 
število listov skic, če so te zaradi opisa izuma potrebne; 
- 
označbo, ali je priložen povzetek; 
- 
označbo, ali je priloženo potrdilo o plačilu prijavne pristojbine; 
- 
označbo, ali je priloženo potrdilo o deponiranju biološkega materiala,
če gre za izum, ki ga ni mogoče drugače opisati; 
- 
označbo, ali je priloženo pooblastilo zastopniku, če se prijava vloži po
zastopniku; 
- 
označbo, ali je priloženo potrdilo o razstavni prednostni pravici; 
- 
označbo, ali so priloženi podatki o drugih prijaviteljih, če je več prijaviteljev;
- 
označbo, ali so priloženi podatki o drugih izumiteljih, če je več
izumiteljev; 
- 
označbo o prikazu zaporedja nukleotidov ali aminokislin v opisu; 
- 
označbo, ali je bila prijava posredovana po faksu ali v elektronski
obliki; 
- 
označbo o drugih prilogah, ki se navedejo; 
- 
priimek in ime ter podpis prijavitelja ali njegovega zastopnika oziroma
če je več prijaviteljev, ki imajo skupnega predstavnika, se podpiše skupni
predstavnik, če pa je več prijaviteljev, ki nimajo skupnega predstavnika, se
podpišejo vsi prijavitelji; če je prijavitelj pravna oseba, je priporočljivo,
da se pri podpisu navedeta tudi priimek in ime osebe, ki je za pravno osebo
podpisala obrazec. 
(2) Naslov za obveščanje iz točke b) prejšnjega odstavka tega
člena mora biti v Republiki Sloveniji in je praviloma: 
a)    
naslov prijavitelja ali njegovega zastopnika; 
b)    
naslov skupnega predstavnika, če je prijaviteljev več in imajo skupnega
predstavnika, nimajo pa zastopnika; 
c)    
če je prijaviteljev več in nimajo niti skupnega predstavnika niti zastopnika,
je naslov za obveščanje naslov prvonavedenega prijavitelja; 
d)    
če je zastopnikov več, je naslov za obveščanje naslov prvonavedenega
zastopnika. 
(3) Zahteva za podelitev patenta se praviloma vloži na
obrazcu SIPO-P1, ki je sestavni del tega pravilnika. 
(4) Če predvideni prostor v posamezni rubriki obrazca SIPO-P1
ne zadošča, se zahtevani podatek z označbo rubrike in njeno polno vsebino
priloži kot posebna priloga k obrazcu SIPO-P1.
4. člen
(opis izuma)
(1) Opis izuma iz točke b) prvega odstavka 2. člena tega
pravilnika mora vsebovati: 
a)    
področje tehnike, na katerega se izum nanaša; 
b)    
prikaz problema, ki ga rešuje izum, za katerega se zahteva patentno
varstvo; 
c)    
podatke o stanju tehnike oziroma dosedanjih znanih rešitev in njihovih
pomanjkljivostih v obsegu, ki je znan prijavitelju, pri čemer je zaželena
navedba patentnih listin in drugih virov, ki se nanašajo na opisano stanje
tehnike; 
d)    
opis skic izuma, če obstajajo; 
e)    
opis nove rešitve ali rešitev, ki predstavljajo bistvo izuma in morajo
biti sestavljeni tako, da sta tehnični problem in njegova rešitev razumljiva; 
f)     
način industrijske ali druge uporabe izuma, če ni ta očiten iz opisa ali
same narave izuma. 
(2) Opis izuma mora biti sestavljen na način in po vrstnem
redu razlage iz prejšnjega odstavka tega člena, razen če zaradi narave samega
izuma drugačen način in vrstni red omogočata boljše razumevanje izuma. 
(3) Opis izuma mora biti v celoti sestavljen tako, da je
razumljiv povprečnemu strokovnjaku z zadevnega področja do te mere, da ga lahko
uporabi. 
(4) Če prijava vsebuje predstavitev zaporedja nukleotidov
in/ali aminokislin, mora biti v opisu le-to predstavljeno v skladu s 13. členom
tega pravilnika. Kasneje vložene predstavitve se ne upoštevajo kot sestavni del
prijave. 
(5) Rešitev tehničnega problema, razložena v opisu izuma,
mora biti nedvoumna. Vse bistvene značilnosti izuma morajo biti podane tako, da
izključujejo poljubnost in domneve. Uporabljeni komercialni in novi izrazi
morajo biti pojasnjeni. 
(6) Če se izum nanaša na postopek, je treba navesti vse
njegove bistvene značilnosti, tako da je v celoti razvidna izvedljivost
postopka, ki se doseže s primeri izvedbe. 
(7) Če se izum nanaša na konstrukcijo in je prikazan na
skici, se po podrobnem opisu konstrukcijske rešitve s sklicevanjem na skico kot
dokaz izvedljivosti opiše tudi način delovanja bistvenih elementov in celotne
konstrukcije. 
(8) Če je več načinov za izvedbo istega izuma (inačic), jih
je treba opisati z izvedbenimi primeri.
5. člen
(patentni zahtevki)
(1) Patentni zahtevek oziroma zahtevki iz točke c) prvega
odstavka 2. člena tega pravilnika morajo biti sestavljeni tako, da določijo
izum izključno z njegovimi tehničnimi značilnostmi. Patentni zahtevek mora biti
jasen, jedrnat in podprt z opisom. 
(2) Če je to primerno, je zahtevek v enem stavku in vsebuje: 
a)    
uvodni del, v katerem se navede naziv izuma in tiste njegove tehnične
značilnosti, ki so znane iz stanja tehnike in so nujne za opredelitev predmeta
varstva; 
b)    
karakteristični del zahtevka, pred katerim so izrazi “značilen po tem”,
“označen s tem” ali katerikoli drugi izraz, ki nedvoumno ločuje oba dela
zahtevka, v katerem so navedene tehnične značilnosti izuma, za katere se skupaj
s tehničnimi značilnostmi uvodnega dela zahteva patentno varstvo. Zahtevek je
lahko sestavljen tudi samo iz karakterističnega dela. 
(3) Če je izpolnjen pogoj iz šestega odstavka 87. člena
zakona (enotnost izuma), sme prijava vsebovati več neodvisnih zahtevkov iste
kategorije (proizvod, postopek, naprava, uporaba), če predmeta izuma ni mogoče
zajeti z enim neodvisnim zahtevkom. 
(4) Skupaj z vsakim patentnim zahtevkom, v katerem so
navedene značilnosti izuma, se lahko postavi eden ali več odvisnih zahtevkov,
ki se nanašajo na dodatne značilnosti izuma. 
(5) Odvisni zahtevek obsega vse značilnosti kakšnega drugega
(neodvisnega ali odvisnega) patentnega zahtevka in se, če je to mogoče, na
začetku sklicuje na drug ali druge patentne zahtevke, nato pa so navedene
dodatne značilnosti, za katere se zahteva varstvo. Vsi odvisni patentni
zahtevki, ki se sklicujejo na enega ali več prejšnjih patentnih zahtevkov,
morajo biti razvrščeni tako, da se lahko določi njihova medsebojna povezava in
da se lahko njihov pomen v tej povezavi jasno razloži. 
(6) Če je zahtevkov več, jih je treba oštevilčiti po vrstnem
redu z arabskimi številkami. 
(7) Zahtevki se glede tehničnih značilnosti izuma ne smejo,
razen kadar je to nujno, sklicevati na dele opisa ali skice (na primer: “kot je
opisano v delu...opisa” ali “kot je to prikazano na sliki...skice”) in na
komercialne nazive ali oznake. 
(8) Če vsebuje patentna prijava skico, se tehnične
značilnosti izuma, navedene v zahtevkih, označijo s sklicevalnimi oznakami, ki
so identične z oznakami na skici, navedejo se v okroglem oklepaju, če se s tem
poveča njihova razumljivost. Sklicevalnih oznak ni mogoče razlagati kot
omejitev zahtevka.
6. člen
(enotnost izuma)
(1) Če vsebuje patentna prijava več izumov, se šteje, da so
ti med seboj tako povezani, da pomenijo enotno izumiteljsko zamisel, če med
njimi obstaja tehnična povezava, ki obsega eno ali več enakih ali ustreznih
posebnih tehničnih značilnosti (v nadaljnjem besedilu: enotnost izuma). 
(2) Izraz “posebne tehnične značilnosti” označujejo tiste
tehnične značilnosti, ki določajo prispevek, s katerim vsak izmed navedenih
izumov kot celota spreminja obstoječe stanje tehnike. 
(3) Ocena, ali je več izumov medsebojno tako povezanih, da
pomenijo enotno izumiteljsko zamisel, ni odvisna od tega, ali so izumi
opredeljeni z ločenimi zahtevki ali kot alternative v okviru enega zahtevka.
7. člen
(povzetek)
(1) Povzetek iz točke d) prvega odstavka 2. člena tega
pravilnika vsebuje naziv izuma in kratko vsebino bistva izuma, prikazanega v
opisu, zahtevkih in na skici. Kratek pregled mora opozoriti na področje
tehnike, na katero se nanaša izum, in mora biti sestavljen tako, da omogoči
jasno razumevanje tehničnega problema, bistva rešitve ali rešitev problema in
glavni način ali načine uporabe izuma. 
(2) Če je potrebno, se lahko v povzetku navede kemična
formula, ki med vsemi formulami v prijavi najbolje označuje izum. 
(3) Povzetek ne sme vsebovati navedb v zvezi s poljubnimi
lastnostmi in vrednostmi izuma in tudi ne navedb v zvezi s teoretičnimi
možnostmi uporabe. 
(4) Če vsebuje patentna prijava skico, lahko prijavitelj
navede skico ali izjemoma več skic, ki jih predlaga za objavo skupaj s
povzetkom. Urad lahko sklene, da objavi eno ali več drugih skic, če meni, da
bolje označujejo izum. Vse glavne značilnosti izuma, ki so navedene v povzetku
in ilustrirane s skico, morajo spremljati sklicevalne oznake v okroglem
oklepaju. 
(5) Povzetek mora biti sestavljen tako, da lahko učinkovito
rabi kot instrument za preiskovanje na določenem področju tehnike, zlasti pa,
da se lahko na njegovi podlagi oceni, ali je potreben vpogled v kompletno
patentno prijavo. 
(6) Povzetek naj ima največ stopetdeset besed. 
(7) Dokončno besedilo in obliko povzetka lahko določi urad
sam, o čemer obvesti prijavitelja.
8. člen
(skice)
(1) Delovna površina listov s skico ali skicami iz točke e)
prvega odstavka 2. člena tega pravilnika ne sme biti večja od 26,2 × 17 cm.
Listi ne smejo imeti narisanih okvirov, ki bi omejevali delovno površino risbe.
Širina robov na zgornji strani lista je najmanj 2,5 cm, na levi strani 2,5 cm,
na desni 1,5 cm in na spodnji strani lista najmanj 1 cm. 
(2) Listi s skicami morajo biti oštevilčeni z naraščajočimi
številkami, sestavljeni iz dveh s poševno črto ločenih arabskih številk, od
katerih pomeni prva zaporedno številko strani, druga pa številko vseh strani s
skicami (na primer 1/3, 2/3, 3/3). 
(3) Na enem listu skice je lahko več slik. Če je ena slika
kot celota izdelana na dveh ali več listih, morajo biti deli slik na različnih
listih izdelano tako, da se lahko celotna slika sestavi, ne da bi se posamezni
deli slike z različnih listov prekrivali. Slike na enem listu morajo biti
razporejene druga pod drugo, med seboj jasno ločene, vendar brez večjega
vmesnega prostora. Če slike niso tako razporejene, jih je treba prikazati drugo
poleg druge, in sicer s prvo sliko na levi strani lista. Elementi, prikazani na
sliki, morajo biti sorazmerni, razen če so nesorazmerja nujna za večjo jasnost
slike. Slike je treba oštevilčiti z rastočimi arabskimi številkami, začenši z
ena, ne glede na oštevilčenje listov s skicami. 
(4) Skica mora biti izdelana s priborom za tehnično risanje,
in sicer: 
a)    
črte morajo biti debelejše, črne, dobro vidne in neizbrisne, površine
med črtami pa se ne sme barvati ali tonirati; 
b)    
prečni prerezi se šrafirajo, kar ne sme zmanjšati vidnosti glavnih črt
in sklicevalnih oznak; 
c)    
merilo in jasnost slike morata biti takšna, da se lahko pri fotografski
reprodukciji z zmanjšanjem za 2/3 brez težav razpoznavajo vse podrobnosti; 
d)    
višina črk in številk ne sme biti manjša od 0,32 cm; 
e)    
vse številke, črke in sklicevalne oznake, ki so na slikah, morajo biti
enostavne in jasne, ne smejo biti v oklepajih, podčrtane, obkrožene ipd; 
f)     
sklicevalne oznake, ki niso v opisu in zahtevkih, ne smejo biti na skici
in obratno. Enake značilnosti izuma, označene s sklicevalnimi oznakami, morajo
biti v celotni patentni prijavi označene z istimi oznakami; 
g)    
skice ne smejo vsebovati tekstualnih delov, razen kadar je to nujno,
kratkih besed, kot so “voda”, “para”, “odprto”, “zaprto” in prerez A-B” ali v
primeru blokovnega diagrama in diagrama poteka kratkih ključnih besed, nujnih
za razumevanje slik. 
(5) Grafikoni in diagrami poteka se štejejo za slike.
9. člen
(tehnične zahteve za prijavo)
(1) Sestavine patentne prijave iz točk b) do e) prvega
odstavka 2. člena tega pravilnika morajo biti primerne za neposredno
fotografsko razmnoževanje, za razmnoževanje z elektrostatičnim postopkom in za
ofsetni tisk v neomejenem številu izvodov. 
(2) Posamezne sestavine patentne prijave (zahteva za
podelitev patenta, opis izuma, patentni zahtevek, povzetek in skica) se morajo
začeti na novem listu. Listi morajo biti spojeni tako, da se zlahka listajo,
izločajo in znova spajajo. 
(3) Listi so formata A-4 (29,7x21 cm), in sicer iz papirja,
ki je bele barve, gladek, brez sijaja, močan, upogiben in dolgotrajen. Listi
morajo biti odporni proti trganju, mečkanju in gubanju. Uporabljati se sme samo
ena stran lista. Vsak list se uporablja tako, da sta zgornji in spodjni rob
lista krajši strani formata (t.i. “visoki format”). 
(4) Najmanjše dovoljene širine robov na listih brez skice so
na zgornji strani lista 2 cm, na levi strani 2,5 cm, na desni strani 2 cm in na
spodnji strani lista 2 cm. 
(5) Priporočene največje širine robov na listih brez skice so
na zgornji strani lista 4 cm, na levi strani 4 cm, na desni strani 3 cm in na
spodnji strani 3 cm. 
(6) Ob vložitvi patentne prijave morajo biti robovi na listih
popolnoma prazni (čisti). 
(7) Opis izuma, patentni zahtevki in povzetek morajo biti
oštevilčeni z rastočimi arabskimi številkami, ki se napišejo na zgornjo stran
lista na sredini, vendar ne na zgornjem robu. 
(8) Zahteva za podelitev patenta mora biti izpolnjena s
tiskalnikom, pisalnim strojem ali tiskanimi črkami, opis izuma, patentni
zahtevek in povzetek pa morajo biti izpolnjeni s tiskalnikom ali pisalnim
strojem. Le grafični simboli in oznake ter kemične in matematične formule se
lahko, če je to nujno, vpišejo z roko. Višina velikih črk v besedilu ne sme
biti manjša od 0,21 cm, odtis črk na listu pa mora biti temne in neizbrisne
barve. Presledek med vrsticami natipkanega besedila je 1,5 višine velike črke. 
(9) Zahteva za podelitev patenta, opis izuma, patentni
zahtevek in povzetek ne smejo vsebovati risb. V opisu izuma, patentnem zahtevku
in izvlečku so lahko kemične in matematične formule, v opisu izuma in izvlečku
pa tudi tabele. V patentnem zahtevku so lahko tabele le, če je bistvo samega
zahtevka tako, da je zaželena uporaba tabel. Tabele in kemične ali matematične
formule so lahko prikazane v “podolžnem formatu”, če jih v “visokem formatu” ni
mogoče prikazati na zadovoljiv način. Listi, na katerih so tabele in kemične
ali matematične formule prikazane v “podolžnem formatu”, se postavijo tako, da
je glava tabel ali formul na levi strani lista. 
(10) Vrednost fizikalnih veličin se obvezno izkazuje v enotah
mednarodnega sistema enot (SI). Za matematične, kemične in molekulske formule
in atomske mase se uporabljajo simboli in tehnični izrazi in znaki, ki so
sprejeti in običajni na zadevnem področju tehnike. 
(11) Izrazi, znaki in simboli se morajo dosledno uporabljati
v celotnem besedilu patentne prijave. 
(12) V celotni patentni prijavi ne sme biti nič dopolnjeno,
prečrtano ali dopisano med vrstami.
10. člen
(izum, ki se nanaša na biološki material)
Če se izum nanaša na biološki material po tretjem odstavku
87. člena zakona se šteje, da je izum opisan dovolj jasno in popolno po drugem
odstavku 87. člena zakona, če so izpolnjeni naslednji pogoji: 
a)    
da je bil vzorec biološkega materiala deponiran pri priznanem
mednarodnem depozitarnem organu, določenim z Budimpeštansko pogodbo o
mednarodnem priznanju depozita mikroorganizmov za postopek (Uradni list RS –
MP, št. 21/97) najpozneje na datum vložitve patentne prijave; 
b)    
da vsebuje patentna prijava vse podatke o biološkem materialu, ki so
znani prijavitelju; 
c)    
da so v patentni prijavi navedeni naziv in naslov mednarodnega
depozitarnega organa, uradna številka, pod katero je depozit vpisan, in datum
deponiranja.
11. člen
(dostopnost biološkega materiala)
(1) Od dneva objave patentne prijave je deponirani vzorec
biološkega materiala na zahtevo dostopen vsakomur, ki izpolnjuje pogoje za delo
z biološkim materialom. 
(2) Biološki material je dostopen vsakomur pod naslednjimi
pogoji: 
a)    
da je prošnja poslana uradu v dveh izvodih; 
b)    
da je urad na prošnji potrdil, da je objavljena patentna prijava, v
kateri se je prijavitelj skliceval na depozit biološkega materiala, in da ima
vložnik pravico zahtevati, da se mu izda vzorec biološkega materiala; 
c)    
da je vložnik prevzel obveznost do imetnika patenta, da ne bo omogočil,
da bi zahtevani vzorec deponiranega biološkega materiala postal dostopen
tretjim osebam in da bo ta vzorec pred iztekom veljavnosti patenta uporabil le
v eksperimentalne namene. 
(3) Urad pošlje mednarodnemu depozitarnemu organu in imetniku
patenta kopijo zahteve vložnika s potrdilom, da je patentna prijava, ki se
nanaša na deponirani biološki material, objavljena in da ima vložnik zahteve
pravico dobiti vzorec biološkega materiala.
12. člen
(nedostopnost biološkega materiala)
(1) Če vzorec biološkega materiala ni več dostopen pri
mednarodnemu depozitarnemu organu, v katerem je bil deponiran, in ni prenesen v
kakšen drugi priznani mednarodni depozitarni organ, pri katerem bi bil
dostopen, se šteje, da izum v patentni prijavi ni opisan po drugem odstavku 87.
člena zakona, razen če so izpolnjeni pogoji: 
a)    
da deponent v treh mesecih od dneva, ko je prejel obvestilo depozitne
ustanove, da je postal prvotno deponirani biološki material nedostopen, znova
deponira vzorec tega biološkega materiala; 
b)    
da deponent pri ponovnem deponiranju priloži podpisano izjavo, da je
ponovno deponirani biološki material enak tistemu, ki je bil prej deponiran; 
c)    
da urad v štirih mesecih po ponovnem deponiranju prejme izvod potrdila o
deponiranju vzorca biološkega materiala, ki ga izda depozitna ustanova in ki
vsebuje številko patentne prijave oziroma patenta, na katerega se nanaša
depozit. 
(2) Če je razlog nedostopnosti biološkega materiala njegova
nevitalnost, ga je treba znova deponirati pri istem mednarodnem depozitarnem
organu, pri katerem je bil prej deponiran, če pa je razlog drugačen, se sme
biološki material deponirati tudi pri kakšnem drugem mednarodnem depozitarnem
organu. 
(3) Če je mednarodni depozitarni organ, pri katerem je bil
biološki material prvotno deponiran, izgubil status mednarodnega depozitarnega
organa, ali če kot mednarodni depozitarni organ neha delovati na področju
konkretne vrste biološkega materiala ali popolnoma, deponent pa v šestih
mesecih ni bil obveščen o nastali spremembi, se trimesečni rok iz točke a)
prvega odstavka tega člena šteje od dneva objave te spremembe v uradnem glasilu
urada.
13. člen
(zaporedje nukleotidov in/ali aminokislin)
(1) Če urad ugotovi, da prikaz zaporedja nukleotidov in/ali
aminokislin ni v skladu z administrativnimi navodili, ki jih za vlaganje
mednarodnih prijav po Pogodbi o sodelovanju na področju patentov (Uradni list
RS – MP, št. 19/93, v nadaljnjem besedilu: PCT) predpiše Mednarodni urad
Svetovne organizacije za intelektualno lastnino, in ni v elektronski obliki,
pozove prijavitelja, naj mu v roku treh mesecev dostavi ustrezen prikaz
zaporedja. 
(2) Vsakemu prikazu zaporedja mora biti priložena izjava
prijavitelja o tem, da prikaz ne vsebuje sestavin, ki bi presegale predstavitev
v prijavi, kakršna je bila vložena.
14. člen
(nedovoljene sestavine patentne prijave)
Patentna prijava ne sme vsebovati: 
a)    
navedb ali risb v nasprotju z zakonom in moralo; 
b)    
navedb, ki omalovažujejo proizvode ali postopke katerekoli tretje osebe
ali kakovost in pomen prijave oziroma patenta te osebe; primerjava s prejšnjim
stanjem tehnike sama po sebi ne šteje za omalovaževanje; 
c)    
navedb, ki očitno niso pomembne in potrebne.
15. člen
(dopolnitve prijave)
(1) Določbe 4., 5., 6., 7., 8., 9. in 14. člena tega
pravilnika se uporabljajo tudi za dopolnitve prijave, s katerimi se nadomestijo
prej vložene sestavine patentne prijave. Te dopolnitve se pošljejo uradu v enem
izvodu. 
(2) Vse vloge, ki spremljajo dopolnitve prijave, morajo biti
podpisane in označene s številko patentne prijave.
16. člen
(objava patentne prijave in podelitve patenta)
Urad v uradnem glasilu urada objavi patentno prijavo in
podelitev patenta, in sicer: 
a)    
navedbo, ali gre za patent ali za patent s skrajšanim trajanjem; 
b)    
številko patenta; 
c)    
številko prijave; 
d)    
datum vložitve prijave; 
e)    
podatke o imetniku patenta: priimek, ime in naslov, če gre za fizično
osebo, oziroma firma in sedež, če gre za pravno osebo; 
f)     
podatke o morebitnem zastopniku: priimek in ime oziroma firma; 
g)    
podatke o izumitelju: priimek, ime in naslov; 
h)    
naziv izuma; 
i)      
razvrstitev izuma po mednarodni klasifikaciji patentov, sprejeti s
Strasbourškim sporazumom o mednarodni klasifikaciji patentov (Uradni list RS -
MP, št. 7/01); 
j)      
podatke o zahtevani prednostni pravici: datum, številka in država
oziroma mednarodni urad vložitve prve prijave, če se zahteva unijska prednostna
pravica po 61. členu zakona, oziroma datum prve razstavitve oziroma uporabe
izuma, država, kraj in navedba uradne ali uradno priznane mednarodne razstave
ter datum njenega odprtja in zaprtja, če se zahteva razstavna prednostna
pravica po 62. člena zakona; 
k)    
datum vložitve prijave in navedbo urada, če je bila prijava vložena pri
kakšnem drugem uradu na podlagi PCT, ter datum in številko objave prijave na
podlagi PCT; 
l)      
številka prvotne prijave, če je bila prijava izločena; 
m)   
povzetek; 
n)    
skico ali skice, ki pojasnjujejo bistvo izuma.
17. člen
(deljeni patent)
Če urad na podlagi predloženih dokazil po prvem odstavku 92.
člena zakona ugotovi, da podeljeni patent ne ustreza zahtevi po enotnosti
izuma, izda ločene odločbe po točki b) prvega odstavka 93. člena zakona za
tiste skupine patentnih zahtevkov, za katere na podlagi posameznih dokazil
lahko ugotovi, da ustrezajo zahtevam iz 10., 12., 14. in 15. člena zakona in za
katere je bila plačana pristojbina po drugem odstavku 91. člena zakona.
18. člen
(prehodna določba)
Z dnem uveljavitve tega pravilnika preneha veljati pravilnik
o postopku za podelitev patenta (Uradni list RS, št. 49/93), razen določbe 39.
člena, ki se naprej uporablja za dopolnilne prijave, vložene pred uveljavitvijo
zakona.
19. člen
(končna določba)
Ta pravilnik začne veljati petnajsti dan po objavi v Uradnem
listu Republike Slovenije.
Št. 004-5/1
Ljubljana, dne 10. decembra 2001.
Ministrica 
za gospodarstvo 
dr. Tea Petrin l. r.

Priloga:
Zahteva za podelitev patenta