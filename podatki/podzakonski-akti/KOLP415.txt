I. SPLOŠNE DOLOČBE
1. člen
Krajevna in stvarna veljavnost kolektivne
pogodbe
Kolektivna pogodba velja za območje
Republike Slovenije.
Ta kolektivna pogodba velja za podpisnike
in delodajalce, ki opravljajo dejavnost vodenja in kontrole zračnega prometa, ki
je po standardni klasifikaciji dejavnosti navedena kot ena od dejavnosti pod
šifro 52.230 – Druge pomožne
dejavnosti v zračnem prometu.
2. člen
Osebna veljavnost kolektivne pogodbe
Ta kolektivna pogodba velja za vse delavce,
zaposlene pri delodajalcih iz predhodnega člena, ki imajo sedež na območju
Republike Slovenije, ter tudi za pripravnike in prostovoljce pripravnike ter
vajence, učence, dijake in študente na praktičnem usposabljanju.
Ta kolektivna pogodba ne velja za
poslovodne osebe, razen če je s pogodbo o zaposlitvi poslovodne osebe drugače
dogovorjeno.
Ta kolektivna pogodba ne velja za delavce,
ki so v internih aktih delodajalca opredeljeni kot delavci s posebnimi
pooblastili in odgovornostmi, razen če je s pogodbo o zaposlitvi drugače
dogovorjeno.
3. člen
Časovna veljavnost kolektivne pogodbe
Ta kolektivna pogodba se sklepa za eno leto.
Če nobena od strank tri mesece pred
vsakokratnim iztekom roka veljavnosti te kolektivne pogodbe ne predlaga
sprememb oziroma dopolnitev, se njena veljavnost podaljša za eno leto.
Če ena od strank pravočasno predlaga
spremembe oziroma dopolnitve te kolektivne pogodbe in če do uskladitve ne pride
do izteka roka veljavnosti, se kolektivna pogodba avtomatično podaljša do
sklenitve spremenjene oziroma dopolnjene kolektivne pogodbe.
4. člen
Vsebina kolektivne pogodbe
Kolektivna pogodba obsega splošne določbe,
normativni del, arbitražno reševanje delovnih sporov, obligacijski del, določbe
o plačah in drugih prejemkih iz delovnega razmerja ter prehodne in končne
določbe.
Splošne določbe se nanašajo na veljavnost
kolektivne pogodbe.
V normativnem delu kolektivna pogodba ureja
sklenitev delovnega razmerja in pogodbe o zaposlitvi, pripravništvo, posebnosti
glede začetnikov in učencev, izvajalce funkcionalnega usposabljanja, druge
primere pogodbenih obveznosti delavcev, zavarovanje delavcev, posebne pravice
delavcev iz naslova dovoljenj za delo, pravice, izobraževanje, disciplinsko in
odškodninsko odgovornost ter druge pravice in obveznosti, ki izhajajo iz
razmerij med delavci in delodajalci.
S to kolektivno pogodbo se ureja arbitražno
reševanje individualnih delovnih sporov in način reševanja kolektivnih delovnih
sporov.
Obligacijski del ureja status sindikata,
stavko, pravice in obveznosti strank, ki so sklenile to pogodbo, ter način
spremembe oziroma dopolnitve te pogodbe, odpoved, sklenitev nove kolektivne
pogodbe in razlago kolektivne pogodbe.
Z določbami o plačah in drugih prejemkih iz
delovnega razmerja se urejajo plače, nadomestila plače, dodatki k plači in
drugi prejemki delavcev iz naslova delovnega razmerja.
V prehodnih in končnih določbah je
dogovorjen nominalni dodatek k plači, izhodiščna plača, roki za sprejem aktov,
določenih v tej kolektivni pogodbi, uporaba plačilnih razredov, urejanje
nekaterih vprašanj v kolektivni pogodbi na ravni podjetja, prenehanje
veljavnosti posameznih členov Pravilnika o notranji organizaciji in
sistemizaciji delovnih mest in uveljavitev te kolektivne pogodbe
Za pravice, obveznosti in odgovornosti
delavcev in delodajalca, ki niso urejene s to kolektivno pogodbo, se neposredno
uporabljajo določbe Zakona o delovnih razmerjih in drugih predpisov ter aktov,
ki urejajo pravice in odgovornosti delavcev in delodajalcev iz dela in na
podlagi dela.
II. NORMATIVNI DEL
5. člen
Razvrstitev del
Dela so razvrščena o okviru sistemiziranih
delovnih mest v skladu s Pravilnikom o notranji organiziranosti in
sistemizaciji delovnih mest.
Zaradi specifičnih zahtev za zasedbo
delovnih mest, kjer se izvajajo naloge, vezane na izvajanje navigacijskih služb
zračnega prometa, se opredelitev vrste del po tarifnih razredih ne izvede, ker
zahtevnost dela ni vezana na izobrazbo.
Splošna opredelitev zahtevnosti dela po
tarifnih razredih se upošteva za tista delovna mesta, na katerih se ne izvajajo
naloge v zvezi z izvajanjem navigacijskih služb zračnega prometa. Te naloge so
razvrščene v tarifne razrede od IV–VII, kot sledi:
IV. tarifni razred: zahtevna dela (delovna
mesta, za katera se zahteva 3 leta javno priznanega poklicnega ali strokovnega
izobraževanja);
V. tarifni razred: zahtevnejša dela (delovna
mesta, za katera se zahteva 3 leta javno priznanega poklicnega ali strokovnega
izobraževanja in mojstrski, delovodski ali poslovodski izpit ali delovna mesta,
za katera se zahteva 4 ali 5 let javno priznanega strokovnega izobraževanja);
VI. tarifni razred: zelo zahtevna dela
(delovna mesta, za katera se zahteva višja strokovna izobrazba);
VII. tarifni razred: visoko zahtevna dela
(delovna mesta, za katera se zahteva visoka strokovna (VII/1) ali visoka
univerzitetna izobrazba (VII/2).
V Pravilniku o notranji organizaciji in
sistemizaciji delovnih mest so lahko določene alternativne zahteve za zasedbo
posameznega delovnega mesta.
Delodajalec je dolžan pred sprejemom
Pravilnika o notranji organizaciji in sistemizaciji delovnih mest oziroma
njegovih spremembah in dopolnitvah opraviti skupno posvetovanje s Svetom
delavcev in pridobiti mnenje sindikatov.
6. člen
Sklenitev delovnega razmerja
Delovno razmerje se sklene na podlagi javne
objave prostega delovnega mesta. Izjeme od obveznosti javne objave prostega
delovnega mesta so določene v ZDR.
Pred objavo prostega delovnega mesta mora delodajalec preveriti, ali je mogoče
delovno mesto zasesti z že zaposlenim delavcem, ki mora z zasedbo prostega delovnega
mesta soglašati.
Delodajalec je pri izbiri kandidata za
sklenitev delovnega razmerja samostojen. Pri svoji odločitvi je dolžan
spoštovati:
-       
prepoved diskriminacije, kakor to določa ZDR,
-       
rezultate preizkusa znanja oziroma sposobnosti kandidatov, če se po
analizi vlog in opravljenih razgovorih odloči tudi za tak preizkus,
-       
specifične osebnostne lastnosti kandidatov,
-       
predhodno ugotovljeno zdravstveno sposobnost,
-       
rezultate testiranja za delovna mesta, za katera je to predvideno v
opisu delovnega mesta,
-       
pri delavcih s posebnimi pooblastili in odgovornostmi in pri delavcih,
ki vodijo organizacijske enote, poznavanje delovnega področja in obvladovanje
znanj, potrebnih za vodenje.
Odločitev glede izbire kandidatov, ki bodo
sklenili delovno razmerje kot začetniki in se usposabljali za delo na delovnih
mestih, za katere je predpisana licenca, dovoljenje za delo, pooblastilo ali
rating, sprejme direktor na podlagi mnenja komisije, ki vodi postopek objave,
preverja rezultate zdravstvene sposobnosti, psihofizične sposobnosti in
rezultate opravljenega testa. Ne glede na mnenje komisije lahko direktor
sprejme drugačno odločitev.
Komisijo iz prejšnjega odstavka imenuje
direktor. V komisiji morajo biti:
-       
vodja sektorja, za katerega se objavlja prosto delovno mesto, ali drug
delavec, ki ga določi vodja sektorja,
-       
predstavnik s kadrovskega področja,
-       
inštruktor z dovoljenjem za delo za objavljeno delovno mesto,
-       
predstavnik Sveta delavcev iz sektorja, kjer bo delavec delal.
7. člen
Pogodba o zaposlitvi
Delovno razmerje se sklene s pogodbo o
zaposlitvi. Pogodba o zaposlitvi je sklenjena, ko jo podpišeta delavec in
delodajalec.
Pogodba o zaposlitvi mora upoštevati zakone
in druge predpise, ki urejajo to področje tako kot to kolektivno pogodbo in
podjetniško kolektivno pogodbo.
Delovno razmerje se sklepa za nedoločen
čas, za določen čas pa v primerih, ki jih dovoljujeta ZDR in ta kolektivna
pogodba.
Delodajalec je dolžan delavcu prijaviti
obvezno pokojninsko, invalidsko in zdravstveno zavarovanje ter zavarovanje za
primer brezposelnosti v skladu s posebnimi predpisi glede navedenih zavarovanj
in mu izročiti kopijo prijave v 15 dneh od nastopa dela. Delavec mora potrditi
prejem fotokopije prijave s svojim podpisom.
Ob podpisu pogodbe o zaposlitvi mora
delodajalec seznaniti delavca z vsebino te kolektivne pogodbe in z izjavo o
varnosti z oceno tveganja delovnega mesta, za katerega se sklepa pogodba o
zaposlitvi, tako da mu ob podpisu pogodbe o zaposlitvi izroči kopijo obeh
dokumentov.
V pogodbi o zaposlitvi delavec in
delodajalec določita pravice in obveznosti v skladu z ZDR, to kolektivno
pogodbo in drugimi veljavnimi splošnimi akti.
8. člen
Sprememba delovnega mesta
Pogodba o zaposlitvi se sklene na novo v
naslednjih primerih:
-       
kadar se med trajanjem delovnega razmerja spremeni delovno mesto,
-       
kadar se spremeni določilo o času trajanja delovnega razmerja,
-       
kadar se spremeni določilo glede polnega ali krajšega delovnega časa,
-       
ob odpovedi delovnega razmerja s ponudbo nove pogodbe o zaposlitvi.
V vseh drugih primerih sprememb in
dopolnitev pogodbe o zaposlitvi se sklene dodatek k pogodbi o zaposlitvi.
9. člen
Drugi primeri sklepanja pogodbe o
zaposlitvi za določen čas
Drugi primeri sklepanja pogodbe o
zaposlitvi za določen čas so:
-       
sklenitev pogodbe o zaposlitvi pripravnika za največ 1 leto;
-       
sklenitev pogodbe o zaposlitvi z začetniki in učenci, za čas, ko se
delavec usposablja za pridobitev ustreznega dovoljenja, ki ne more biti daljši
od 18 mesecev; po pridobitvi ustreznega dovoljenja se s tem delavcem sklene
pogodba o zaposlitvi za nedoločen čas;
-       
sklenitev pogodbe o zaposlitvi za največ dve leti, če delavec prevzame
naloge drugega delovnega mesta. Taka pogodba o zaposlitvi mora vsebovati
klavzulo, da ima delavec po preteku dveh let oziroma po poteku pogodbe o
zaposlitvi, če z njim ni sklenjena pogodba o zaposlitvi za tako delovno mesto
za nedoločen čas, pravico delati na delovnem mestu, na katerem je delal prej,
pod enakimi pogoji.
Če delavec, ki je sklenil pogodbo o
zaposlitvi iz druge alinee prvega odstavka tega člena, ne pridobi ustreznega
dovoljenja v roku, za katerega je sklenjena pogodba o zaposlitvi, mu delovno
razmerje preneha z dnem prenehanja veljavnosti pogodbe o zaposlitvi za določen
čas.
10. člen
Poskusno delo
1)    
Določitev poskusnega dela
V pogodbi o zaposlitvi se delavec in
delodajalec lahko dogovorita o poskusnem delu, določita trajanje poskusnega
dela in način spremljanja.
Trajanje poskusnega dela za posamezno
delovno mesto:
-       
za delovna mesta do vključno V. stopnje strokovne izobrazbe do štiri
mesece,
-       
za delovna mesta VI. stopnje strokovne izobrazbe do pet mesecev,
-       
za delovna mesta VII. stopnje strokovne izobrazbe do šest mesecev.
Pripravništvo in poskusno delo se med seboj
izključujeta.
Začetniki in učenci nimajo poskusnega dela.
Poskusno delo se lahko podaljša zaradi
daljše začasne odsotnosti z dela.
2)    
Način spremljanja poskusnega dela
Poskusno delo spremlja tričlanska komisija,
ki jo imenuje direktor. Člani komisije morajo imeti najmanj tako stopnjo
izobrazbe, kakor jo ima delavec, čigar delo spremljajo med poskusnim delom. Če
je poskusno delo dogovorjeno za delovno mesto na področju kontrole zračnega
prometa, za člane komisije ni pogoj stopnja izobrazbe, ampak ustrezno
dovoljenje za delo.
Komisija spremlja delo delavca med poskusno
dobo in najmanj 5 dni pred njegovim potekom pripravi oceno poskusnega dela
delavca. Ocena je lahko uspešno ali neuspešno opravljeno poskusno delo.
Če je delavec ni uspešno opravil poskusnega
dela, je to razlog za izredno odpoved pogodbe o zaposlitvi s strani
delodajalca.
Če delavec po svoji volji odpove pogodbo o
zaposlitvi med trajanjem poskusnega dela, velja sedemdnevni odpovedni rok.
11. člen
Pripravništvo
Pripravništvo pri delodajalcu ni obvezno.
Delodajalec lahko na podlagi posebnega
sklepa zaposli osebo, ki prvič začne opravljati delo, ustrezno vrsti in stopnji
svoje strokovne izobrazbe, ter z namenom, da se usposobi za samostojno
opravljanje dela v delovnem razmerju za določen čas, kot pripravnika, skladno z
določili zakona o delovnih razmerjih.
Pogodba o zaposlitvi pripravnika se ne more
skleniti za tista delovna mesta, za katera je potrebno ustrezno dovoljenje za
delo.
Pripravništvo se glede na stopnjo strokovne
izobrazbe določi v naslednjem trajanju:
-       
za dela do vključno V. stopnje strokovne izobrazbe – 6 mesecev,
-       
za dela VI. stopnje strokovne izobrazbe – 9 mesecev,
-       
za dela VII. stopnje strokovne izobrazbe – 12 mesecev.
Pripravništvo se lahko na predlog mentorja
skrajša, vendar največ za polovico.
Pripravništvo poteka po programu, ki ga
pripravi mentor. Mentor mora imeti najmanj enako stopnjo strokovne izobrazbe
kakor pripravnik in najmanj pet let delovnih izkušenj. Mentorja imenuje
direktor.
Mentor usmerja delo pripravnika, mu daje
pojasnila in obrazložitve ter ga seznanja z načini in postopki dela. V okviru
pripravništva je mentor dolžan pripravnika seznaniti tudi z dejavnostjo javnega
podjetja, veljavno zakonodajo, ki se nanaša na javno podjetje, to kolektivno
pogodbo in drugimi splošnimi akti ter pričakovanji delodajalca glede njegovega
ravnanja in obnašanja med trajanjem delovnega razmerja.
Med pripravništvom pripravnik vodi dnevnik
pripravništva.
Mentor izdela poročilo o pripravnikovem
delu, ki ga zaključi z oceno dela pripravnika. Pripravnik je lahko ocenjen z
oceno uspešno ali neuspešno, glede na to, kako uspešno je opravil
pripravništvo. Mentor pripravi ceno najmanj 10 dni pred potekom pripravniške
dobe. Na podlagi ocene mentorja, da je pripravnik uspešno opravil
pripravništvo, direktor imenuje komisijo, ki preveri znanje pripravnika in
oceni strokovno usposobljenost pripravnika.
Pogodba o zaposlitvi se z delavcem, ki
prvič začne opravljati delo, ustrezno vrsti in stopnji njegove strokovne
izobrazbe, lahko sklene tudi brez opravljanja pripravništva, glede na
usposobljenost delavca in zahteve delovnega mesta, če se njegova usposobljenost
lahko ugotovi na podlagi dela pri delodajalcu, ki ga je delavec opravljal kot
dijak ali študent ali na podlagi podjemne pogodbe.
Pripravništva ni treba opravljati delavcu,
ki je na podlagi izobraževanja med trajanjem delovnega razmerja dosegel višjo
stopnjo strokovne izobrazbe v okviru svojega poklica ali stroke.
12. člen
Začetniki in učenci
Pogodba o zaposlitvi z delavcem začetnikom
oziroma učencem se sklene z delavcem, ki sklene delovno razmerje za delovno
mesto na področju kontrole zračnega prometa, za katerega je predpisano ustrezno
dovoljenje za delo, delavec pa takega dovoljenja še nima.
Začetnik je delavec, ki se usposablja za
delovno mesto po predpisanem programu usposabljanja od dneva sklenitve
delovnega razmerja do zaključka teoretičnega dela usposabljanja.
Učenec je delavec, ki se usposablja za
delovno mesto po predpisanem programu usposabljanja od dneva začetka
praktičnega dela usposabljanja na delovnem mestu do pridobitve ustreznega
dovoljenja za delo. V
primeru, da učenec pridobi dovoljenje za delo ali certifikat za drugo delovno
mesto kot se usposablja po pogodbi o zaposlitvi in za tako delovno mesto sklene
pogodbo o zaposlitvi, nadaljuje usposabljanje za delovno mesto za katerega je
bil sprejet v delovno razmerje, v okviru tako sklenjene pogodbe o zaposlitvi.
Pogodba o zaposlitvi z začetnikom in
učencem vključuje tudi določbe glede usposabljanja ter obveznosti delodajalca
in delavca glede usposabljanja in sklenitve delovnega razmerja po pridobitvi
ustreznega dovoljenja v skladu s to kolektivno pogodbo.
13. člen
Predavatelji, inštruktorji, mentorji
Predavatelji, trenerji in inštruktorji po
tej kolektivni pogodbi so tisti delavci, ki izvajajo funkcionalno usposabljanje
osebja kontrole zračnega prometa.
Predavatelj je delavec, ki izvaja
predavanja v okviru teoretičnega dela usposabljanja delavcev, po predpisanem
programu usposabljanja za posamezna delovna mesta.
Inštruktor je delavec, ki ima dovoljenje za
delo inštruktorja in izvaja strokovno usposabljanje delavcev na delovnem mestu,
po predpisanem programu usposabljanja za posamezno delovno mesto ali na podlagi
drugih aktov, ki predpisujejo usposabljanje delavca na delovnem mestu.
Delodajalec mora določiti pravila za
izvajanje funkcionalnega usposabljanja, s katerimi določi merila za izvajanje
predavanj in treningov.
Mentor je delavec, ki usmerja delo
pripravnika, ki opravlja pripravništvo v skladu z 11. členom te kolektivne
pogodbe.
14. člen
Primeri in pogoji za opravljanje drugega
dela
Delavec mora opravljati tudi drugo delo, ki
ni predmet pogodbe o zaposlitvi, v naslednjih primerih:
-       
če operativnemu delavcu s področja kontrole zračnega prometa poteče
dovoljenje in ga do roka veljavnosti ne podaljša, največ do treh mesecev; po
preteku treh mesecev delodajalec ponudi delavcu novo pogodbo o zaposlitvi za
delovno mesto, ki ustreza njegovi izobrazbi in usposobljenosti,
-       
v primeru uvajanja novih delovnih procesov, naprav in sistemov ter
izboljšav, in sicer v trajanju največ 30 dni v obdobju treh mesecev.
Delavec in delodajalec se lahko dogovorita,
da delavec opravlja tudi drugo delo, ki ni predmet pogodbe o zaposlitvi, v
naslednjih primerih:
-       
kadar je treba nadomestiti začasno odsotne delavce v okviru
organizacijske enote, kjer je razporejen, v obsegu, kakor je usposobljen,
največ do 1 leta,
-       
zaradi začasno povečanega obsega dela v okviru organizacijske enote,
kjer je razporejen, v obsegu, kakor je usposobljen, in sicer v trajanju največ
30 dni v obdobju treh mesecev.
Delavec ne more opravljati drugega dela, če
nima ustreznega dovoljenja za tako delo.
15. člen
Napotitev na delo v drug kraj
Kraj opravljanja dela v pogodbi o
zaposlitvi je širše določen in vključuje vse lokacije delodajalca, ki so
določene v internem Pravilniku o notranji organizaciji in sistemizaciji
delovnih mest.
Napotitev na delo v drug kraj je pisna.
Delavec mora pisno obvestilo o napotitvi na delo v drug kraj prejeti najmanj 5
dni pred napotitvijo.
Napotitev delavca na delo v drug kraj od
njegove stalne lokacija dela, je mogoča le za opravljanje tistih del, ki so
določena v pogodbi o zaposlitvi in ne zahtevajo dodatnega izobraževanja, in
velja za pravilno in zakonito, če je delavcu omogočen prihod in odhod na delo v
skupnem trajanju do treh ur z javnim prevoznim sredstvom ali v soglasju z zaposlenim,
če za prevoz uporablja lastni avtomobil.
Kadar pogoji iz drugega odstavka tega člena
niso izpolnjeni, je napotitev delavca v drug kraj od njegove stalne lokacije
dela mogoča le s soglasjem delavca.
Napotitev na delo v drug kraj v skladu s
tem členom lahko traja največ do 10 dni v enem mesecu in največ 6 zaporednih
mesecev.
Napotitev na delo v drug kraj v skladu s
tem členom ne velja za službeno pot. Delavec je upravičen do povračila stroškov
prevoza na delo in z dela ter prehrane.
Če delavcu ni omogočen prihod in odhod na
delo oziroma z dela po določbah tega člena v skupnem trajanju treh ur ali če
delodajalec ugotovi, da je ustrezneje delavcu zagotoviti prenočišče, zagotovi
delavcu prenočišče in plača dnevnico za odsotnost od 8 do 12 ur.
16. člen
Dolžina odpovednega roka, če odpoveduje
pogodbo o zaposlitvi delavec
Če odpoveduje pogodbo o zaposlitvi delavec,
je odpovedni rok 30 dni.
Daljši odpovedni rok, kadar pogodbo o
zaposlitvi odpoveduje delavec, je lahko dogovorjen s pogodbo o zaposlitvi.
17. člen
Odpoved pogodbe o zaposlitvi iz poslovnih
razlogov 
Merila za določitev večjega števila presežnih delavcev
Poleg obveznosti, ki jih določa zakon, mora
delodajalec v postopku odpovedi pogodbe o zaposlitvi večjemu številu delavcev
iz poslovnih razlogov obvestiti sindikate pri delodajalcu o analizi stanja z
obrazložitvijo razlogov za prenehanje potreb po delu večjega števila delavcev.
Po posvetovanju med delodajalcem in
sindikati se določijo merila in druge okoliščine za določitev delavcev, ki jim
preneha delovno razmerje iz poslovnih razlogov.
18. člen
Licence, dovoljenja za delo, pooblastila
ali ratingi 
(dovoljenje za delo)
Delavec, ki za izvajanje svojih nalog
potrebuje predpisano dovoljenje za delo, je osebno odgovoren, da pravočasno
vloži potrebne dokumente za pridobitev dovoljenja in vzdrževanje njegove
veljavnosti. Stroški za izdajo, obnovo in dopolnitev dovoljenj gredo v breme
delodajalca.
Delodajalec je dolžan pisno opozoriti
delavca o poteku veljavnosti njegovega zdravniškega spričevala, ratinga ali
pooblastila najmanj 2 meseca pred potekom. Ne glede na obveznost delodajalca je
delavec sam odgovoren za pravočasno podaljšanje veljavnosti naštetega.
19. člen
Zdravniški pregledi
Delodajalec plača stroške predhodnega
preventivnega zdravniškega pregleda, ko delavec prvič sklene delovno razmerje,
med trajanjem delovnega razmerja pa obdobne preventivne zdravniške preglede v
skladu z izjavo o varnosti z oceno tveganja delovnih mest.
Delodajalec plača predhodne, obdobne in
specialne zdravniške preglede delavcem s področja kontrole zračnega prometa, ki
so pogoj za pridobitev in vzdrževanje dovoljenj za delo.
Zdravniške preglede iz prvega odstavka tega
člena mora delavec opraviti pri pooblaščenem zdravniku medicine dela, ki ga je
izbral delodajalec. 
Zdravniške preglede iz drugega odstavka
tega člena delavec opravi pri zdravnikih, ki imajo pooblastilo za izvajanje
zdravniških pregledov za osebje navigacijskih služb zračnega prometa.
Delodajalec je dolžan objaviti seznam teh pooblaščenih zdravnikov. Delavec je
odgovoren, da pravočasno opravi zdravniški pregled in da takoj po opravljenem
zdravniškem pregledu dostavi kopijo zdravniškega spričevala delodajalcu..
Zdravniški pregled mora biti organiziran,
tako, da ne vpliva na izpolnjevanje delavčevih obveznosti, ki jih ima v zvezi z
delom. Zdravniški pregled ne velja za službeno pot. Čas, ki ga delavec porabi
za zdravniški pregled, se šteje delavcu v delovni čas.
Če delavec opravi zdravniški pregled pred
prihodom na delo, delodajalec plača delavcu prevozne stroške v višini stroškov
za prevoz na delo in z dela od kraja, od koder se delavec vozi dnevno na delo,
do sedeža izvajalca, ki opravlja zdravniški pregled, in na delovno mesto. Če
delavec opravi zdravniški pregled med delovnim časom, mu delodajalec plača
stroške prevoza od sedeža delodajalca, kjer ima delavec stalno lokacijo
delovnega mesta po pogodbi o zaposlitvi, do sedeža izvajalca in nazaj, v višini kilometrine za prevoz na delo in z dela. (črtan)
Če je izvajalec zdravniškega pregleda v
Ljubljani, delavci, ki delajo na sedežu delodajalca v Ljubljani, za pot na
zdravniški pregled med delovnim časom dobijo dva žetona za mestni potniški
promet. (črtan)
Prvi odstavek tega člena velja tudi za
delavca na delovnem mestu pomočnik direktorja. (črtan)
20. člen
Prostovoljno dodatno pokojninsko
zavarovanje delavcev
Delodajalec bo za delavce plačeval mesečno
premijo za prostovoljno dodatno pokojninsko zavarovanje v skladu in pod pogoji,
kakor so določeni v pogodbi o oblikovanju pokojninskega načrta, sklenjeni med
delodajalcem in Svetom delavcev.
Ta člen velja tudi za delavca na delovnem
mestu pomočnik direktorja. (črtan)
21. člen
Trajna izguba zdravstvene sposobnosti za
opravljanje del
Delodajalec mora delavcu, ki zaradi
zdravstvene nesposobnosti ne more podaljšati dovoljenja za delo in zato ne more
več opravljati dela na delovnem mestu, za katerega ima sklenjeno pogodbo o
zaposlitvi, ponuditi pogodbo o zaposlitvi za delo na delovnem mestu, ki ustreza
njegovi izobrazbi in usposobljenosti. Delodajalec mora v postopku sklenitve
nove pogodbe o zaposlitvi delavcu zagotoviti usposabljanje za novo delovno
mesto, delavec pa se usposabljanja mora udeležiti. Delodajalec mora prav tako
storiti vse, da se delavec usposobi za drugo delovno mesto, ki je sistemizirano
pri delodajalcu.
22. člen
Profesionalna nesposobnost za opravljanje
del
Profesionalno nesposoben za opravljanje del
na delovnem mestu, za katerega je potrebno dovoljenje, je delavec kontrolor
zračnega prometa,
-       
ki je zdravstveno nesposoben in
-       
za katerega komisija za upravljanje s sistemom varnosti (v nadaljevanju
komisija SMS) ugotovi po posebnem postopku razloge za nesposobnost ter izda
posebej utemeljen sklep delodajalcu o ugotovljeni profesionalni nesposobnosti
delavca.
Če se pri delavcu kontrolorju zračnega
prometa z najmanj 15 let veljavno licenco ugotovi profesionalna nesposobnost za
opravljanje dela, delodajalec takemu delavcu ponudi sklenitev nove pogodbe o
zaposlitvi za delo na drugem delovnem mestu, kjer bo delavec lahko uporabil
znanja, ki si jih je pridobil kot kontrolor zračnega prometa in naslednjo
osnovno plačo:
-       
delavcu s 15-letno licenco 90 %,
-       
delavcu s 16-letno licenco 92 %,
-       
delavcu s 17-letno licenco 94 %,
-       
delavcu z 18-letno licenco 96 %,
-       
delavcu z 19-letno licenco 98 %,
-       
delavcu z več kakor 20-letno licenco 100 %
osnovne plače, kakor jo je prejemal pred nastankom novih
okoliščin.
Če se za druge operativne delavce iz sektorja zračnega prometa (operaterje podatkov o letih
zrakoplovov) ter za operativne delavce iz sektorja letalskih informacij in sektorja letalskih
telekomunikacij, starejše več kakor 45 let z najmanj 15 let veljavnim
dovoljenjem za delo, ugotovi profesionalna nesposobnost za opravljanje dela,
delodajalec takemu delavcu ponudi sklenitev nove pogodbe o zaposlitvi za delo
na delovnem mestu, kjer bo delavec lahko uporabil znanja, ki si jih je pridobil
na svojem delovnem mestu in naslednjo osnovno plačo:
-       
delavcu s 15-letno licenco 90 %,
-       
delavcu s 16-letno licenco 92 %,
-       
delavcu s 17-letno licenco 94 %,
-       
delavcu z 18-letno licenco 96 %,
-       
delavcu z 19-letno licenco 98 %,
-       
delavcu z več kakor 20-letno licenco 100 %
osnovne plače, kakor jo je prejemal pred nastankom novih
okoliščin.
Pravica iz tega člena ne pripada delavcu,
ki je izpolnil pogoje za upokojitev.
23. člen
Dosegljivost izven delovnega mesta
Operativnim delavcem se lahko odredi dosegljivost izven
delovnega mesta z obveznostjo, da je dosegljiv po telefonu ves čas odrejene dosegljivosti,
to je 24 ur, in mora biti v primeru poziva na delovnem mestu v roku dveh ur. Delavci letalskih informacij, služb
letalskih telekomunikacij, delavci, ki posredujejo podatke o letih zrakoplovov
ter izvajajo storitve informacij za letenje z dosegljivostjo izven delovnega
mesta zagotavljajo 24-urno izvajanje teh storitev.
Dosegljivost izven delovnega mesta se lahko
odredi v času, ko ima delavec načrtovane delovne obveznosti v skladu z mesečnim
načrtom dela. Delavcu se za 24 ur odrejene dosegljivosti izven delovnega mesta
šteje 4 ure delovnega časa.
Navzočnost na delovnem mestu po pozivu v
času dosegljivosti po tem členu velja kot delovni čas in se vrednoti kot delo
na prosti dan po zakonu.
Zaradi dejanskega dela po tem členu kontrolor zračnega prometa ne sme preseči
polnega delovnega časa, ki je zanj predpisan.
Delodajalec lahko delavca razreši
dosegljivosti izven delovnega mesta pred potekom 24 ur, če ugotovi, da dosegljivost
ni več potrebna. Če je delavec dosegljivosti razrešen v prvih dvanajstih urah,
se mu kot delovni čas štejeta dve uri.
Dosegljivost izven delovnega mesta se
posameznemu delavcu lahko odredi največ enkrat na mesec.
Za prihod na delo in odhod z dela v primeru
poziva v času dosegljivosti pripada delavcu povračilo stroškov prevoza v višini
kilometrine za službeno potovanje.
24. člen
Pripravljenost na domu
Pripravljenost na domu ne sme trajati
dnevno več kakor 12 ur na dan od ponedeljka do petka in ne več kakor 24 ur na dan ob sobotah, nedeljah in praznikih.
Od ponedeljka do petka je delavec lahko
razporejen na stalno pripravljenost na domu do 10 dni
v mesecu, razen v posebej utemeljenih primerih.
Ob sobotah, nedeljah in praznikih je lahko
delavec razporejen v stalno pripravljenost le trikrat mesečno v povprečju treh
mesecev.
Drugi in tretji odstavek tega člena se
izključujeta.
Izjemoma lahko v posebej utemeljenih
primerih traja pripravljenost na domu več kakor 12 ur, vendar največ 16 ur.
Izjemoma lahko v posebej utemeljenih
primerih traja pripravljenost na domu več kot je določeno v drugem, tretjem in
petem odstavku, če s tem soglaša delavec, ki bi opravljal tako pripravljenost
na domu.
Stalna pripravljenost se lahko odredi v
naslednjih primerih:
-       
za zagotovitev 24-urnega delovanje služb s področja zračnega prometa,
-       
za zagotovitev odprave napak na sistemih in napravah, pomembnih za varen
promet,
-       
zaradi nadomestitve nenadne odsotnosti delavca.
Če delavec v času stalne pripravljenosti
zagotavlja izvajanje služb s področja zračnega prometa preko telekomunikacijskih
sredstev kakor svetovanje, to velja kot posebna oblika dela, delo na daljavo.
Delo na daljavo lahko traja največ do 1 ure v posameznem primeru.
Za efektivno delo v času pripravljenosti
velja delo, ko delavec pride na delovno mesto oziroma lokacijo, kjer bo
opravljal svoje delo. Za prihod na delo v času stalne pripravljenosti delavcu
pripada povračilo stroškov prevoza v višini kilometrine za službena potovanja.
25. člen
Intervencija
Za delo v času intervencije velja delo, ko
je delavec poklican na delo v času svojega dnevnega ali tedenskega počitka. Čas
dejanskega dela v intervenciji velja kot delo preko polnega delovnega časa, ki
pa v tem primeru ni vnaprej napovedano in ni enako kakor nadurno delo. Za
prihod na delo in odhod z dela ob intervenciji delavcu pripada povračilo
stroškov za prevoz v višini kilometrine za službeno potovanje.
Če intervencija povzroči delavcu tudi druge
stroške, delodajalec delavcu povrne vse stroške na podlagi pisnih dokazil, ki
jih ima delodajalec pred povrnitvijo pravico preveriti.
26. člen
Izmensko delo
Izmensko delo je delo, ki je organizirano
na tak način, da se v enakomernem ritmu razporedi delo delavcev, dnevno,
tedensko ali v drugem časovnem obdobju.
Izmensko delo je delo, ki se izmenoma
opravlja v dopoldanski, popoldanski ali nočni izmeni.
V okviru treh izmen se lahko določi
različno trajanje delovnega časa, ki se lahko prične v eni izmeni in traja še v
drugo izmeno. Tako določen delovni čas lahko traja od najmanj 5 ur na dan do
največ 10 ur na dan. Za tako uvedene izmene oziroma razporeditve za delo v popoldanski
izmeni velja delo po 14.00 uri.
Če je delo organizirano v dveh izmenah, za
delo v 2. izmeni velja delo po končani 1. izmeni.
Če delo ni organizirano v več izmenah, se
pa posamezni časovni interval dela začne v okviru dopoldanskega dela, pripada
delavcu dodatek za delo izven rednega dopoldanskega dela po končanem obdobju
dopoldanskega dela, enako kakor da bi delal v izmeni.
Delodajalec razporeja delavca izmenično
tako, da dela vse leto izmenično v vseh izmenah oziroma razporeditvah.
Delodajalec mora delavcu zagotoviti prosti
tedenski počitek vsaj en konec tedna na mesec.
Razporeditev delavca v posamezno izmeno
traja največ 6 dni.
27. člen
Delo v turnusu
Za delo v turnusu velja delo, ki se
opravlja po razporedu 12 ur.
Za turnus velja, da se šteje kot izmensko
delo po 14. uri, če je govora o 1. turnusu (dnevni turnus) oziroma kot izmensko
od 20. ure do 8. ure, če je govora o 2. turnusu (nočni turnus).
Določbe tega člena ne veljajo za
kontrolorje zračnega prometa.
28. člen
Nočno delo
Nočno delo v javnem podjetju je delo med
22. in 7. uro naslednjega dne. Če delavec v tem času dela 8 nepretrganih ur, se
šteje, da dela v nočni izmeni.
Delavcu pripada dodatek za nočno delo, ko
dela v izmeni, ki ni nočna izmena, in sicer od 22. ure dalje, do ure, ko traja njegova
izmena.
Če delavec v nočni izmeni dela v celotnem
obdobju med 22. in 7. uro naslednjega dne, mu pripada dodatek za 9 ur dela.
Delavec sme v nočni izmeni delati ponoči
najdlje sedem dni na mesec, razen če izrecno soglaša, da dela več dni, vendar
ne more soglašati za več kot deset dni.
29. člen
Deljeni delovni čas
Za delo v deljenem delovnem času velja
delo, ki ga delavec opravlja s prekinitvijo med dvema deloma dnevnega delovnega
časa, prekinitev pa traja 1 uro ali več.
Če dela v deljenem delovnem času delavec
kontrolor zračnega prometa, ne sme biti med prvim in drugim delom delovnega
časa prekinitev krajša od 2 ur.
30. člen
Plačana odsotnost z dela
Delavec ima pravico do plačane odsotnosti z
dela zaradi osebnih razlogov do 7 dni v koledarskem letu zaradi:

-       
  lastne poroke

2 dni,


-       
  poroke otroka, posvojenca ali pastorka

1 dan,


-       
  rojstva otroka

2 dni,


-       
  smrti zakonca, zunajzakonskega partnerja, otrok ali posvojencev

3 dni,


-       
  smrti staršev: oče, mati, očim, mačeha, posvojitelj

3 dni 


-       
  smrt bratov in sester

2 dni


-       
  smrti starih staršev in zakončevih staršev

1 dan,


-       
  selitve

2 dni,


-       
  ob elementarnih nesrečah

3 dni,


-       
  ob darovanju krvi

1 dan,


-       
  težke nesreče ali hude bolezni ožjega družinskega člana

3 dni.

Odsotnost z dela v zgornjih primerih je
treba izkoristiti ob dogodku. Delavec mora delodajalca obvestiti o plačani
odsotnosti z dela najmanj 3 dni pred odsotnostjo, če je to mogoče oziroma ob
nastanku dogodka.
Omejitev sedmih dni ne velja v primeru v
prvem odstavku tega člena navedenih primerov smrti.
Za primer smrti lahko delodajalec odobri
dodatno število plačane odsotnosti z dela (do 7 dni), če je delavec ob dogodku
že izrabil redni letni dopust za preteklo in tekoče leto.
Ta člen velja tudi za delavca na delovnem
mestu pomočnik direktorja. (črtan)
30.a člen 
Prepoved diskriminacije 
Med trajanjem delovnega razmerja
delodajalec ne sme postavljati v neenakopraven položaj:
-       
delavca, ki je uveljavljal ali uveljavlja kršitve svojih pravic ali
pravic drugih delavcev pri organih delodajalca ali pri pristojnem sodišču;
-       
delavca, ki se glede uveljavljanja svojih pravic ali pravic drugih
delavcev posvetuje s sindikalnimi organizacijami, njihovimi člani, zunanjimi
strokovnjaki ali drugimi strokovnimi delavci.
Če je z dokončno odločbo pristojnega organa
delodajalca ali s pravnomočno sodbo sodišča ugotovljeno, da je delodajalec v
razmerju do delavca ravnal diskriminatorno, je dolžan delodajalec
diskriminatorno ravnanje odpraviti.
Delodajalec je odgovoren za zagotavljanje
normalnih psihosocialnih pogojev dela in za preprečitev psihičnega, fizičnega
ali spolnega nasilja ("mobbing") nad delavcem ali skupino delavcev
ter zaščititi žrtev pred takšnim ravnanjem. Delodajalec je dolžan delovati tudi
preventivno in seznanjati zaposlene o njihovi pravici do dostojanstva pri delu,
o pravici varovanja njihove zasebnosti in osebne integritete.
Delavčevo osebnost in njegovo dostojanstvo
je dolžan spoštovati vsak delavec, zlasti pa vodja delovnega procesa in uprava
delodajalca.
Če delodajalec kljub pisnemu opozorilu
delavca, skupine delavcev, sindikata ali pristojnega inšpektorja za delo ne
prepreči nadaljevanja žaljenja ali nasilnega vedenja do delavca na delovnem
mestu, njegovega neenakega obravnavanja glede na spol, ali varstva pred spolnim
nadlegovanjem, lahko delavec po postopku, ki ga določa zakon, izredno odpove
pogodbo o zaposlitvi. V tem primeru pripada delavcu odpravnina in odškodnina v
višini, kot jo določa ta kolektivna pogodba.
31. člen
Neplačana odsotnost z dela
Delavec ima pravico do odsotnosti brez
nadomestila plače v naslednjih primerih:
-       
neodložljivih osebnih opravkov,
-       
zasebnega potovanja,
-       
zdravljenja na lastne stroške ob priporočilu zdravnika,
-       
izobraževanja v lastnem interesu.
Delavec mora pred odsotnostjo iz prvega
odstavka tega člena podpisati Izjavo, da pri prvem izplačilu plače dovoli
odtegljaje za plačane prispevke za socialno varnost iz naslova delodajalca in
delavca. Delodajalec in delavec se lahko dogovorita tudi o drugačnem načinu
kritja prispevkov glede na posamezni primer.
Delavec ima pravico do odsotnosti z dela
brez nadomestila plače do največ 30 delovnih dni v koledarskem letu.
Delodajalec lahko delavčevo zahtevo po
neplačani odsotnosti z dela zavrne, če oceni, da bi bilo zaradi njegove
odsotnosti ovirano poslovanje in delovni proces.
Ta člen velja tudi za delavca na delovnem
mestu pomočnik direktorja. (črtan)
32. člen
Izobraževanje
Delavec ima pravico in dolžnost, da se
izobražuje v interesu delodajalca ali v lastnem interesu, delodajalec pa ima
pravico delavca napotiti na izobraževanje, če si delavec z izobraževanjem ohranja
in širi sposobnosti za delo na delovnem mestu in ohranitev zaposlitve.
Delavec se mora izobraževati, če ga
delodajalec napoti na izobraževanje v skladu z zahtevami delovnega procesa ali
če se je z izobraževanjem mogoče izogniti odpovedi pogodbe o zaposlitvi iz
poslovnega razloga ali zaradi nesposobnosti.
V primeru, če delodajalec napoti delavca na
izobraževanje v skladu s potrebami delovnega procesa in delavec navaja, da se
izobraževanja iz utemeljenih razlogov ne bi udeležil, delodajalec presoja
upravičenost odklonitve izobraževanja za posameznega delavca na podlagi pisne
prošnje in obrazložitve razlogov. V kolikor so podani utemeljeni razlogi za
zavrnitev izobraževanja, delodajalec pisni prošnji ugodi in zavrnitev
izobraževanja v tem primeru ne predstavlja kršitve obveznosti iz delovnega
razmerja. Delavec ne more zavrniti izobraževanja, če se je z izobraževanjem
mogoče izogniti odpovedi pogodbe o zaposlitvi.
Velja, da je izobraževanje v interesu
delodajalca, če delavca na izobraževanje napoti delodajalec.
Za izobraževanje v interesu delodajalca
velja tudi izobraževanje sindikalnih zaupnikov o kolektivnem dogovarjanju in
delovnopravni zakonodaji.
33. člen
Vrste izobraževanja
Izobraževanje je:
1.     
funkcionalno usposabljanje,
2.     
izpopolnjevanje,
3.     
pridobivanje strokovne izobrazbe.
1.     
Funkcionalno usposabljanje
S funkcionalnim usposabljanjem delavec
pridobiva potrebna znanja in sposobnosti za opravljanje dela. Funkcionalno
usposabljanje poteka po verificiranih programih za usposabljanje delavcev s
področja kontrole zračnega prometa in je sestavljeno iz teoretičnega in
praktičnega dela. Uspešno zaključeno funkcionalno usposabljanje je podlaga za
pridobitev, vzdrževanje in podaljševanje dovoljenj za delo.
Za funkcionalno usposabljanje velja:
-       
usposabljanje začetnikov oziroma učencev, ki prvič sklenejo delovno
razmerje pri delodajalcu,
-       
usposabljanje delavcev, ki se usposabljajo za potrebe delovnega mesta,
za katerega imajo sklenjeno pogodbo o zaposlitvi, kamor sodi tudi usposabljanje
za vzdrževanje in podaljševanje dovoljenj za delo in
-       
usposabljanje delavcev, ki se usposabljajo za novo delovno mesto, na
katerem potrebujejo druga dovoljenja za delo, kakor jih že imajo.
Neopravičena odklonitev funkcionalnega
usposabljanja, ki je potrebno za opravljanje dela na delovnem mestu, za katerega
ima delavec sklenjeno pogodbo o zaposlitvi, predstavlja kršitev delovnih
obveznosti, za katero se lahko redno odpove pogodbo o zaposlitvi iz krivdnih
razlogov.
O funkcionalnem usposabljanju iz tretje
alinee tretjega odstavka tega člena se delavec in delodajalec sporazumno
dogovorita.
2.     
Izpopolnjevanje
Z izpopolnjevanjem delavec obnavlja,
nadgrajuje, poglablja in razširja znanje za uspešno opravljanje del. Izpopolnjevanje
poteka na delovnem mestu ali v obliki predavanj, delavnic, seminarjev in
tečajev, ki jih organizira delodajalec ali druge organizacije in institucije.
3.     
Pridobivanje strokovne izobrazbe
Delavec pridobiva strokovno izobrazbo
oziroma se izobražuje za strokovni poklic v okviru verificiranih javno
priznanih programov izobraževanja.
34. člen
Izobraževanje v interesu delodajalca
Funkcionalno usposabljanje in
izpopolnjevanje vedno velja kot izobraževanje v interesu delodajalca.
Pridobivanje strokovne izobrazbe je lahko v
interesu delodajalca ali pa v lastnem interesu delavca.
Če je izobraževanje v interesu delodajalca
in je organizirano med delovnim časom, čas izobraževanja velja kot redni
delovni čas, delavec pa ima enake pravice, kakor če bi delal.
Če je izobraževanje v interesu delodajalca
in organizirano izven delovnega časa, velja kot delovni čas število ur v obsegu
dejanskega trajanja izobraževanja.
Pri večdnevnem oziroma večtedenskem
funkcionalnem usposabljanju se kot delovni čas štejejo dnevi dejanskega
izvajanja tudi, če se usposabljanje izvaja ob sobotah, nedeljah ali praznikih.
Delavcem, ki se funkcionalno usposabljajo
in izpopolnjujejo, krije delodajalec naslednje stroške:
-       
prevozne stroške,
-       
stroške usposabljanja,
-       
stroške bivanja (dnevnice in prenočišče).
Delavcem, ki si pridobivajo strokovno
izobrazbo v interesu delodajalca, delodajalec krije naslednje stroške izobraževanja:
-       
šolnino,
-       
nadomestilo plače za odsotnost z dela zaradi opravljanja izpitov in
diplome.
Delodajalec je dolžan delavcu priskrbeti
finančna sredstva za plačilo najmanj 80 % vrednosti vseh predvidenih
stroškov, o katerih je govora v tem členu, pred delavčevim odhodom na
izobraževanje oziroma službeno pot, v primeru, da bo imel delavec zaradi
izobraževanja dve ali več nočitev.
35. člen
Študijski dopust
Delavcu, ki si pridobiva strokovno
izobrazbo v interesu delodajalca, pripada študijski dopust, če je ta dogovorjen
s pogodbo o izobraževanju.
Delavec lahko koristi pravico do odsotnosti
v obdobju pred izpitom, in sicer ne več kakor 8 dni pred izpitom. Delavec je
dolžan svojo odsotnost najaviti 5 delovnih dni pred prvim dnem koriščenja
odsotnosti z dela.
Odsotnost na dan, ko delavec opravlja
izpit, se prišteva k dnevom iz prvega odstavka tega člena. Delodajalec mora
delavcu omogočiti odsotnost na dan opravljanja izpita.
Delavec, ki je za izpit iz posameznega
predmeta že izkoristil pravico do odsotnosti, ne more koristiti odsotnosti za
isti izpit, če je bil prvič na izpitu neuspešen.
Če delavec za izpit iz posameznega predmeta
ni izkoristil pravice do odsotnosti in je izpit že opravil, te pravice ne more
prenesti na izpit iz drugega predmeta.
36. člen
Obveznosti delavca, ki se funkcionalno
usposablja
Delavec, ki se funkcionalno usposablja kot
začetnik oziroma učenec, ima poleg obveznosti iz pogodbe o zaposlitvi še
naslednje obveznosti:
-       
se usposabljati v skladu s programom usposabljanja,
-       
v roku, ki je določen s pogodbo o zaposlitvi, pridobiti ustrezno
dovoljenje za delo, ali certifikat, ki ga izda Letalska šola, če je ta pogoj za
opravljanje dela,
-       
v primeru prekinitve usposabljanja na lastno željo in s tem odpovedi
pogodbe o zaposlitvi ali neuspešno zaključenega usposabljanja mora delavec
povrniti delodajalcu dejanske stroške usposabljanja (plačo in ostale prejemke
iz delovnega razmerja in plačane stroške usposabljanja v tujini), ki so nastali
do dneva prenehanja delovnega razmerja, razen če delodajalec ugotovi, da
obstajajo za neuspeh usposabljanja razlogi, ki lahko opravičijo delavca, da ni
uspešno zaključil usposabljanja,
-       
skleniti delovno razmerje z delodajalcem in ostati v delovnem razmerju
po pridobitvi dovoljenja za delo najmanj pet let, v primeru pridobitve
certifikata, ki ga izda Letalska šola, pa najmanj 3 leta,
-       
v primeru prekinitve delovnega razmerja po lastni volji ali krivdi po
pridobitvi dovoljenja, ko bi še moral ostati v delovnem razmerju pri
delodajalcu, povrne delodajalcu stroške izobraževanja v sorazmernem deležu.
Delavec, ki se usposablja za potrebe
delovnega mesta, za katerega ima sklenjeno pogodbo, ima naslednje obveznosti:
-       
se usposabljati v skladu s programom usposabljanja,
-       
v času usposabljanja opravljati delo, za katerega je usposobljen in v
obsegu, kakor to zahtevajo potrebe dela.
Delodajalec ne more zahtevati od delavca,
ki se funkcionalno usposablja za potrebe delovnega mesta, povračila stroškov
takega izobraževanja zaradi prenehanja delovnega razmerja, razen če je bila
delavcu izredno odpovedana pogodbo o zaposlitvi.
Delavec, ki se usposablja za drugo delovno
mesto, na katerem potrebuje druga dovoljenja za delo, ima naslednje obveznosti:
-       
se usposabljati v skladu s programom usposabljanja,
-       
ostati v delovnem razmerju po pridobitvi dovoljenja (raitinga) še
najmanj tri leta, po pridobitvi certifikata, ki ga izda Letalska šola ali samo
pooblastila pa najmanj leto dni,
-       
v primeru prekinitve delovnega razmerja po lastni volji ali krivdi po
pridobitvi dovoljenja, ko bi še moral ostati v delovnem razmerju pri
delodajalcu, povrniti delodajalcu stroške izobraževanja v sorazmernem deležu;
kot stroški izobraževanja ne veljajo stroški plače in nadomestil plače, ki jih
delavec prejema v času takega izobraževanja,
-       
druge obveznosti, dogovorjene s pogodbo o izobraževanju, če je ta
sklenjena.
Obveznosti delavca, določene v tem členu,
da ostane v delovnem razmerju še določen čas po zaključku usposabljanja, se
seštevajo, vendar to ne more trajati dlje kakor pet let od pridobitve zadnjega
dovoljenja, oziroma dlje kot pet let od pridobitve
zadnjega ratinga, pooblastila ali certifikata, ki ga je izdala Letalska šola.
Ta pogoj se ne uveljavlja, če nastopijo pogoji za upokojitev.
Morebitne druge pravice in obveznosti
delavca ter delodajalca se določijo s pogodbo o izobraževanju, če je ta sklenjena,
ali pa z dodatkom k pogodbi o zaposlitvi.
Ob sporazumni prekinitvi pogodbe o
zaposlitvi lahko delodajalec oprosti delavca povrnitve stroškov, nastalih z
izobraževanjem, v katerem koli primeru navedenem v tem členu. (črtan)
36.a člen 
Posebna vrsta usposabljanja s področja dejavnosti
podjetja 
Delavci imajo pravico do posebnih oblik
usposabljanja s področja dejavnosti podjetja, ki so organizirana v mednarodnih
organizacijah (npr. Eurocontrol) in so kotizacije vključene v članarino, ki jo
plačuje delodajalec kot član take mednarodne organizacije. Za tovrstno
usposabljanje bo delavcu delodajalec plačal naslednje stroške, ki bodo nastali
v zvezi z udeležbo na tečaju:
-       
dejanske nočitve v hotelu, na podlagi predložitve računa,
-       
dejanske dnevnice,
-       
letalsko vozovnico ali kilometrino v višini kilometrine za službeno pot,
-       
prevoz od stalnega prebivališča do letališča Jožeta Pučnika Ljubljana in
z letališča Jožeta Pučnika Ljubljana do stalnega prebivališča v višini
kilometrine za uporabo lastnega avtomobila,
-       
prevoz z letališča do hotela in iz hotela do letališča v višini stroškov
za taksi.
Stroški se plačajo na podlagi pravilno
obračunanega potnega naloga z vsemi prilogami, razen letalske vozovnice in
letaliških pristojbin, ki se plačajo po računu letalskega prevoznika.
Delavec se obvezuje:
-       
da se bo udeležil tečaja v polni prisotnosti po predvidenem programu,
-       
da bo v roku 10. dni od zaključka tečaja delodajalcu predložil potrdilo
o udeležbi na tečaju, ki ga izda izvajalec tečaja,
-       
da bo pripravil povzetek pridobljenega znanja in na zahtevo delodajalca
o vsebini tečaja seznanil tudi druge delavce
-       
da bo ostal v delovnem razmerju pri delodajalcu še najmanj 6 mesecev od
zaključka tečaja, v nasprotnem primeru pa povrniti stroške usposabljanja v
celoti.
V primeru, da bo delavec na lastno željo
ali po lastni krivdi predčasno prekinil usposabljanje, je dolžan vrniti
delodajalcu vse že plačane stroške v roku 15 dni od prekinitve usposabljanja in
sam pokriti že nastale stroške, ki jih delodajalec še ni plačal. Po preteku
tega roka je delavec dolžan plačati zamudne obresti po zakonsko določeni
zamudni obrestni meri od dneva zapadlosti v plačilo do plačila.
Za dneve odsotnosti zaradi usposabljanja bo
v primeru prekinitve usposabljanja na lastno željo ali po lastni krivdi delavec
koristil svoj redni letni dopust, če le-tega ne bo imel več, pa bo delodajalec
delavcu odobril izredni neplačani dopust.
Morebitne druge pravice in obveznosti
delavca ter delodajalca se določijo s pogodbo o izobraževanju, če je ta
sklenjena, ali pa z dodatkom k pogodbi o zaposlitvi.
36.b člen 
Oprostitev plačila v primeru sporazumne
prekinitve pogodbe o zaposlitvi 
Ob sporazumni prekinitvi pogodbe o
zaposlitvi lahko delodajalec oprosti delavca povrnitve stroškov, nastalih z
izobraževanjem iz 36. člena in 36.a člena.
37. člen
Obveznosti delavca, ki se izpopolnjuje
Obveznosti delavca, ki se izpopolnjuje, se
določijo s pogodbo o izobraževanju.
Delodajalec lahko zahteva sklenitev pogodbe
o izobraževanju za vsako obliko izpopolnjevanja, če oceni, da stroški
izpopolnjevanja ali vsebina izpopolnjevanja terjajo napisane obveznosti
delavca, ki se izpopolnjuje.
38. člen
Obveznosti delavca, ki pridobiva strokovno
izobrazbo v interesu delodajalca
Obveznosti delavca, ki pridobiva strokovno
izobrazbo v interesu delodajalca, so:
-       
vključitev v izobraževalni program, o katerem se dogovorita delavec in
delodajalec s pogodbo o izobraževanju,
-       
da med izobraževanjem ne spreminja programa brez soglasja delodajalca,
-       
izpolnjevanje obveznosti, dogovorjenih s pogodbo o izobraževanju,
-       
zaključek izobraževanje v roku, ki je dogovorjen s pogodbo o
izobraževanju,
-       
da po končanem izobraževanju ostane v delovnem razmerju pri delodajalcu
v skladu s to kolektivno pogodbo,
-       
v primeru prekinitve izobraževanja ali neuspešnega izobraževanja
povrnitev stroškov izobraževanja delodajalcu v skladu s pogodbo o
izobraževanju,
-       
v primeru prekinitve delovnega razmerja po lastni volji ali krivdi v
času trajanja izobraževanja povrnitev delodajalcu stroškov v celoti,
-       
v primeru prekinitve delovnega razmerja po lastni volji ali krivdi po
končanem izobraževanju, ko bi še moral ostati v delovnem razmerju pri
delodajalcu, povrnitev delodajalcu stroškov izobraževanja v sorazmernem deležu
glede na čas trajanja delovnega razmerja po končanem izobraževanju,
-       
izpolnjevanje drugih določil pogodbe o izobraževanju.
Delavec mora ostati v delovnem razmerju po
končanem izobraževanju še dvakrat toliko časa, kolikor je trajalo izobraževanje
po sklenjeni pogodbi o izobraževanju.
Obveznost delavca, ostati v delovnem
razmerju po predhodnem odstavku tega člena, se izključuje z obveznostjo, ostati
v delovnem razmerju na podlagi 36. člena te kolektivne pogodbe. Če ima delavec
obveznost ostati v delovnem razmerju tako po 36. členu kakor po tem členu,
velja daljša obveznost.
Delavec nima obveznosti do delodajalca, če
delodajalec ne izpolni svojih obveznosti po pogodbi o izobraževanju.
39. člen
Izobraževanje v interesu delavca
Delodajalec delavcu, ki se izobražuje v
lastnem interesu, zagotavlja odsotnost z nadomestilom plače za dneve, ko prvič
opravlja izpite.
Delodajalec delavcu odobri dopust na
podlagi predložitve prijave na izpit. Delavec mora prijavo dopusta, ki je
podlaga za odobritev dopusta po tem členu, predložiti najmanj 5 dni pred
izpitom.
40. člen
Disciplinska in materialna odgovornost
delavcev
1.     
Disciplinska odgovornost
Delavec mora izpolnjevati pogodbene in
druge obveznosti iz delovnega razmerja. Obveznosti delavca so poleg obveznosti,
navedenih v pogodbi o zaposlitvi, zlasti še naslednje:
-       
opravljanje del, ki so povezana z delovnim mestom,
-       
vestno izpolnjevanje nalog,
-       
izpolnjevanje pogojev za opravljanje dela (vzdrževanje potrebnih
dovoljenj za delo),
-       
spoštovanje predpisov s področja varnosti in zdravja pri delu,
-       
upoštevanje delodajalčevih pravil vedenja in ravnanja ter navodil,
-       
obveznost obveščanja delodajalca o vseh zadevah, ki vplivajo na
uresničevanje pravic in obveznosti delavca,
-       
obveznost posredovanja resničnih podatkov,
-       
prepoved takega ravnanja delavca, ki bi delodajalcu povzročilo škodo,
-       
obveznost varovanja poslovne skrivnosti,
-       
prepoved zlorabe položaja delavca,
-       
prepoved konkurence.
Za kršitev obveznosti iz prejšnjega
odstavka je delavec disciplinsko odgovoren.
Disciplinska odgovornost v primeru napake
pri delu, povezane z varnostjo v zračnem prometu, se lahko ugotavlja le na
podlagi ugotovitve komisije SMS, da delavec ni vestno izpolnjeval nalog.
41. člen
Disciplinski postopek
Disciplinsko odgovornost delavca ugotavlja
direktor oziroma od njega pisno pooblaščena oseba.
Začetek postopka
1.     
Direktor oziroma pisno pooblaščena oseba začne postopek ugotavljanja
disciplinske odgovornosti delavca takoj, ko izve za kršitev.
2.     
Direktor oziroma pisno pooblaščena oseba lahko opravi pripravljalna
dejanja, zaslišanje delavca, zbere dokaze, zasliši priče in opravi druga
dejanja, potrebna za razjasnitev vseh okoliščin, v katerih je delavec kršil
svoje pogodbene in druge obveznosti.
3.     
Po končanih pripravljalnih dejanjih direktor oziroma pisno pooblaščena
oseba na podlagi zbrane dokumentacije in poročila o opravljenih pripravljalnih
dejanjih lahko ustavi ali pa nadaljuje ugotavljanje disciplinske odgovornosti.
4.     
Direktor oziroma pisno pooblaščena oseba lahko ustavi postopek, če
oceni, da je storjena kršitev manj pomembna in da zaradi kršitve delodajalcu ni
bila povzročena škoda, da kršitev ni imela negativnega vpliva na druge delavce
ter da je kršitelj svoje dejanje obžaloval.
Postopek
1.     
Če direktor oziroma pisno pooblaščena oseba oceni, da je glede na vrsto
in težo kršitve smotrno nadaljevati postopek disciplinske odgovornost delavca,
pozove delavca na zagovor.
2.     
Hkrati z vabilom na zagovor, s katerim se določita čas in kraj zagovora,
se delavcu vroči tudi pisna obdolžitev. Kraj zagovora je praviloma kraj dela
delavca. Direktor oziroma pisno pooblaščena oseba hkrati seznani delavca z
njegovo pravico, ki jo ima kot član sindikata, da lahko od delodajalca zahteva,
da o disciplinskem postopku pisno obvesti sindikat, katerega član je delavec.
Rok, v katerem lahko delavec zahteva uresničitev te določbe tega odstavka, je
en dan od dneva seznanitve s pravico. Delavec mora biti seznanjen, da bo o
disciplinskem postopku obveščen Svet delavcev.
3.     
Če delavcev tako zahteva, se sindikatu v roku 3 dni pošlje pisna
obrazložitev z navedbo kršitve oziroma kršitev in pravna podlaga za
ugotavljanje disciplinske odgovornosti.
4.     
Sindikat se mora v 8 dneh opredeliti do obdolžitve delavca in pisno
obrazložiti svoje mnenje.
5.     
Direktor oziroma pisno pooblaščena oseba v postopku ugotavljanja
disciplinske odgovornosti delavca:
- 
vpogleda v dokumentacijo, ki je podlaga za ugotovitev delavčeve
odgovornosti za kršitev pogodbenih in drugih obveznosti,
- 
omogoči delavcu, da poda svoj zagovor,
- 
zasliši priče, katerih pričevanje je bistvenega pomena za ugotovitev
delavčeve odgovornosti,
- 
opravi ogled kraja, kjer so bile kršitve storjene, če je to pomembno za
odločitev o ugotovitvi delavčeve odgovornosti,
- 
omogoči delavcu in njegovemu zastopniku vpogled v dokumentacijo.
Zagovor delavca
1.     
Med vročitvijo vabila in zagovorom mora preteči najmanj osem in največ
15 dni, da se delavec lahko pripravi na zagovor.
2.     
Zagovor delavca vodi direktor oziroma pisno pooblaščena oseba. Na
zagovoru lahko sodeluje tudi strokovni delavec delodajalca, ki ga ta za to
pooblasti.
3.     
Na zagovoru direktor oziroma pisno pooblaščena oseba prebere obdolžitev
delavca za kršitve pogodbenih in drugih obveznosti, vpogleda v zbrano dokumentacijo,
zasliši priče in omogoči delavcu, da se izreče o navedbah v obdolžitvi, o
okoliščinah in razlogih za storjene kršitve in o svoji odgovornosti ter se
opredeli do storjene kršitve ter zagroženega disciplinskega ukrepa.
4.     
O zagovoru se piše zapisnik.
5.     
Poleg delavca se zagovora lahko udeleži njegov zagovornik. Če je delavec
član sindikata, je lahko zagovornik delavca sindikalni zaupnik. Delavčev
zagovornik pri zagovoru se mora izkazati z delavčevim pisnim pooblastilom.
Delavčev zagovornik lahko aktivno sodeluje pri zagovoru delavca.
6.     
Po zaključnem zagovoru direktor oziroma pisno pooblaščena oseba odloči o
disciplinski odgovornosti ter izreče disciplinski ukrep.
Vročanje pisanj delavcu v zvezi z
disciplinskim postopkom se opravi na naslednje načine:
-       
po pošti s povratnico,
-       
na sedežu delodajalca s podpisom delavca. Če delavec noče podpisati
prejema, velja pisanje za vročeno tako, da vročevalec napiše opombo »noče
podpisati«, pripiše datum in se podpiše.
42. člen
Evidenca disciplinskih ukrepov
Delodajalec vodi evidenco postopkov
ugotavljanja disciplinske odgovornosti delavcev in izrečenih ukrepov v skladu z
Zakonom o varstvu osebnih podatkov (Uradni list RS, št. 86/04 – ZVOP-1).
Disciplinski postopek, v katerem je bil
delavcu izrečen opomin, se skupaj z disciplinskim ukrepom izbrišeta iz evidenc
eno leto po vročitvi pisnega sklepa o disciplinski odgovornosti.
Po izbrisu disciplinskega postopka in
disciplinskega ukrepa iz evidence ob ponovitvi kršitev pogodbenih in drugih
obveznosti ni več mogoče upoštevati izrečenega disciplinskega ukrepa kot
oteževalno okoliščino.
43. člen
Odškodninska odgovornost delavca
Delavec je odškodninsko odgovoren
delodajalcu za škodo, ki jo je povzročil s kršitvijo pogodbenih in drugih obveznosti,
če je to storil namenoma ali iz hude malomarnosti.
Delodajalec lahko ugotavlja odškodninsko
odgovornost delavca hkrati s postopkom ugotavljanja disciplinske odgovornosti
delavca za kršitve pogodbenih in drugih obveznosti ali v samostojnem postopku
ugotavljanja odškodninske odgovornosti.
Če s kršitvijo pogodbenih in drugih
obveznosti delavca škoda ni nastala ali je ni mogoče ugotoviti, ni mogoče ugotavljati
odškodninske odgovornosti delavca.
Postopek za ugotovitev povzročene škode in
odgovornosti delavca za nastanek škode začne direktor ali od njega pooblaščena
oseba na podlagi prijave ali na podlagi osebne ugotovitve.
Za postopek ugotavljanja odškodninske
odgovornosti se smiselno uporabljajo določbe te kolektivne pogodbe o postopku
ugotavljanja disciplinske odgovornosti delavca.
Če delavec ne povrne ugotovljene škode v
roku, ki mu je bil določeno v postopku za ugotovitev povzročene škode, ali če
delavec pisno izjavi, da škode ne bo povrnil, se začne postopek uveljavljanja
odškodnine pri pristojnem sodišču.
44. člen
Odškodninska odgovornost delodajalca
Če je delavcu povzročena škoda pri delu ali
v zvezi z delom, mu jo mora povrniti delodajalec po splošnih pravilih civilnega
prava.
Delodajalec mora delavcu povrniti škodo,
razen če ne dokaže, da je delavec škodo povzročil sam.
Odškodninska odgovornost delodajalca se
nanaša tudi na škodo, ki jo je delodajalec povzročil delavcu s kršitvijo pravic
iz delovnega razmerja.
Višina škode, ki jo je delodajalec
povzročil delavcu s kršitvijo njegovih pravic iz delovnega razmerja, se
ugotavlja po določbah zakona, splošne kolektivne pogodbe za gospodarstvo in te
kolektivne pogodbe o ravni oziroma obsegu pravic, ki so bile kršene, za
ugotovitev višine škode pa se uporabi določbe, ki so za delavca najugodnejše.
O povračilu škode skleneta delavec in
direktor pisni sporazum.
Če se delodajalec in delavec v 30 dneh od
dneva, ko je delavec opozoril na kršitev njegovih pravic iz delovnega razmerja,
ne sporazumeta o odškodnini, delavec uveljavlja odškodninsko odgovornost
delodajalca pred arbitražo za reševanje individualnih delovnih sporov ali v
postopku pred delovnim sodiščem.
44.a člen 
Prepoved biti pod vplivom alkohola ali
psihoaktivnih sredstev 
Delavec med delovnim časom ne sme biti pod
vplivom alkohola ali psihoaktivnih sredstev. Preprečevanje, ugotavljanje in
sankcioniranje uporabe alkohola in psihoaktivnih sredstev delodajalec
natančneje opredeli z internim predpisom.
44.b člen 
Prepoved opravljanja drugih del 
Delavec med delovnim časom ne sme
opravljati nobenega dela, ki bi mu prineslo materialno korist s strani druge pravne
osebe, razen, če delodajalec s tem soglaša.
Sankcija za neupoštevanje tega določila je
disciplinska in odškodninska odgovornost.
45. člen
Odločanje o pravicah, obveznostih in
odgovornostih
O pravicah, obveznostih in odgovornostih
delavcev pri delodajalcu odloča direktor, ki lahko pooblastilo za odločanje
prenese na enega ali več pooblaščenih delavcev. En izvod pisnega pooblastila
posreduje delodajalec sindikatom pri delodajalcu in Svetu delavcev.
46. člen
Uveljavljanje in varstvo pravic,
obveznosti in odgovornosti iz delovnega razmerja
Če delavec meni, da delodajalec ne
izpolnjuje obveznosti iz delovnega razmerja ali krši katero od njegovih pravic
iz delovnega razmerja, ima pravico pisno zahtevati, da delodajalec kršitev
odpravi, oziroma da svojo obveznost izpolni.
Če delodajalec v nadaljnjih osmih dnevih po
vročeni pisni zahtevi delavca ne izpolni svoje obveznosti iz delovnega razmerja
oziroma ne odpravi kršitve, lahko delavec v roku 30 dni od poteka roka za
izpolnitev obveznosti oziroma odpravo kršitev s strani delodajalca, vloži tožbo
pri delovnem sodišču ali sproži arbitražni spor.
Prav tako lahko delavec v roku 30 dni od
dneva vročitve odpovedi pogodbe o zaposlitvi oziroma odločitve o njegovi
disciplinski odgovornosti vloži tožbo pri delovnem sodišču ali sproži
arbitražni spor glede utemeljenosti odpovednega razloga oziroma sprejete
odločitve disciplinskega organa.
III. ARBITRAŽNO REŠEVANJE DELOVNIH SPOROV
47. člen
Reševanje sporov med delavcem in
delodajalcem – individualni delovni spori
Stranki te pogodbe si bosta prizadevali, da
se individualni delovni spori rešujejo pred arbitražno komisijo za reševanje
individualnih delovnih sporov, ki jo na podlagi te kolektivne pogodbe
ustanavljata za vsak spor posebej.
Stranki se svobodno dogovorita za arbitražo.
Sporazum o reševanju spora pred arbitražo mora biti sestavljen v pisni obliki
in sklenjen najpozneje v 20 dneh od poteka roka za izpolnitev obveznosti
oziroma odpravo kršitev.
48. člen
Arbitražna komisija
Stranki v sporu v roku 10 dni od sklenitve
sporazuma o reševanju spora pred arbitražo imenujeta arbitražno komisijo na
način, da imenujeta vsaka po enega arbitra. Imenovani arbitri v roku 5 dni
imenujejo predsednika kot dodatnega člana arbitražne komisije. Predsednik in
člani arbitražne komisije so lahko zaposleni delavci delodajalca ali zunanji
člani.
Če arbitražna komisija ni imenovana v 15
dneh od sklenitve sporazuma o reševanju spora pred arbitražo, velja, da
odločitev pred arbitražo ni bila sprejeta in delavec lahko v roku 30 po poteku
15 dnevnega roka za imenovanje arbitražne komisije zahteva sodno varstvo pred
delovnim sodiščem.
49. člen
Arbitražni postopek
Arbitražni postopek je sprožen, ko stranki
v sporu skleneta sporazum o reševanju spora pred arbitražo.
Za izvedbo arbitražnega postopka se smiselno
uporabljajo določila Zakona o pravdnem postopku – uradno prečiščeno besedilo
(Uradni list RS, št. 36/04).
Na sejah arbitražne komisije sodelujeta obe
stranki v sporu, delavec, ki je sprožil spor, in delodajalec, zoper katerega je
sprožen spor. Delavec ima lahko zagovornika, delodajalec pa pooblaščenca ali
zastopnika. Arbitražna komisija lahko odloča o sporu brez navzočnosti delavca
in njegovega zastopnika, pa tudi brez delodajalca in njegovega pooblaščenca ali
zastopnika, če se brez opravičila ne udeležijo obravnave pred sejo arbitražne
komisije.
Na zahtevo delavca mora arbitražna komisija
povabiti na sejo komisije tudi predstavnika sindikata, katerega član je
delavec, ki je v sporu.
50. člen
Odločitev arbitražne komisije
Arbitražna komisija mora v arbitražnem
postopku meritorno odločiti o delavčevi zahtevi najpozneje v roku 30 dni od
njenega imenovanja, v izredno zapletenih zadevah pa najpozneje v roku 60 dni.
Ta rok se ustrezno podaljša, če zaradi opravičene odsotnosti delavca, ki je v
sporu, njegovo zaslišanje v tem roku pred arbitražno komisijo ni izvedljivo.
Če arbitraža iz neopravičenih razlogov ne
odloči v roku iz prejšnjega odstavka tega člena, lahko delavec zahteva v
nadaljnjih 30 dneh sodno varstvo pred delovnim sodiščem.
Odločitev arbitražne komisije je dokončna
in izvršljiva.
Razveljavitev arbitražne odločitve se lahko
zahteva le v primerih, ki jih določa Zakon o delovnih in socialnih sodiščih (Uradni
list RS, št. 2/04).
51. člen
Reševanje kolektivnih sporov
Kolektivni spori po tej pogodbi so:
-       
interesni spori, ki so spori, če se stranke kolektivne pogodbe ne
sporazumejo o sklenitvi, dopolnitvi ali spremembi te kolektivne pogodbe in
-       
spori o pravicah, ki so spori, če stranke ne soglašajo z načinom
izvajanja določb te kolektivne pogodbe, ali ena od strank ugotavlja njeno
kršitev.
Kolektivni delovni spori po tej pogodbi so
tudi spori o:
-       
veljavnosti te kolektivne pogodbe in njenem izvajanju med pogodbenimi
strankami te kolektivne pogodbe ali med pogodbenimi strankami te kolektivne
pogodbe in drugimi osebami,
-       
pristojnosti za kolektivno pogajanje,
-       
skladnosti splošnih aktov delodajalca z ZDR in to kolektivno pogodbo,
-       
zakonitosti stavke,
-       
sodelovanju delavcev pri upravljanju,
-       
pristojnosti sindikata v zvezi z delovnimi razmerji,
-       
določitvi reprezentativnosti sindikata,
-       
drugih vprašanjih, za katere tako določa zakon.
Stranke kolektivnega delovnega spora so:
delodajalec kot ena stranka in vsak od sindikatov podpisnikov te kolektivne
pogodbe na drugi strani, pri čemer vsak sindikat v kolektivnem sporu nastopa
samostojno proti delodajalcu.
Kolektivni delovni spori, ki jih ni bilo
mogoče rešiti z medsebojnimi pogajanji, se lahko rešujejo
v postopku pomirjanja ali pred arbitražo. Če do
rešitve ne pride v postopku pomirjanja ali pred
arbitražo, se kolektivni spori rešujejo pred delovnim sodiščem.
52. člen
Postopek pomirjanja
Postopek pomirjanja se začne s predlogom
ene od strank, najpozneje v roku 10 delovnih dni od dneva, ko spora ni bilo
mogoče rešiti z medsebojnimi pogajanji.
V predlogu mora predlagatelj opisati sporno
razmerje in imenovati enega člana komisije za pomirjanje. Predlagatelj mora
predlog poslati vsem strankam, navedenim v tretjem odstavku prejšnjega člena te
kolektivne pogodbe.
Zainteresirana stranka mora odgovoriti na
predlog v 8 delovnih dneh in imenovati enega člana komisije za pomirjanje.
Člani komisije sporazumno imenujejo
predsednika komisije, ki je lahko zunanji član.
Komisija za pomirjanje se imenuje za vsak
spor posebej.
Če nobena od zainteresiranih strank ne
odgovori na predlog in ne imenuje članov v komisijo za pomirjanje v roku 8
delovnih dni, če člani komisije v roku 5 delovnih dni ne imenujejo predsednika
komisije za pomirjanje ali če stranke v sporu ne sprejmejo predloga komisije za
pomirjanje za rešitev spora, velja pomirjanje kot neuspešno.
Postopek pomirjanja je treba končati v 30
delovnih dneh od vložitve predloga za pomirjanje.
Velja, da je postopek pomirjanja končan, če
so stranke sklenile pisni sporazum.
Sporazum, ki je dosežen v postopku
pomirjanja, je za stranke zavezujoč. Delavci morajo biti s sporazumom seznanjeni
na enak način kakor s to kolektivno pogodbo.
Sporazum, katerega predmet spora in
morebitna terjatev je izvršljiva in je sestavljen v notarski obliki in
opremljen s klavzulo o izvršljivosti, predstavlja izvršilni naslov.
53. člen
Arbitražni postopek
Če je postopek pomirjanja neuspešen, lahko
ena od strank sproži postopek pred arbitražno komisijo v roku 10 delovnih dni
od ustavitve postopka pomirjanja.
Arbitražna komisija odloča v sestavi
tričlanskega senata. Po enega člana in njegovega namestnika določita sprti
strani, ki tudi sporazumno določita predsednika in njegovega namestnika iz vrst
priznanih strokovnjakov s področja delovnega prava.
Za arbitražni postopek v kolektivnih sporih
se smiselno uporabljajo določbe o arbitraži za reševanje individualnih sporov.
IV. OBLIGACIJSKI DEL
54. člen
Delovanje sindikata
Za sindikalnega zaupnika velja predsednik
posameznega sindikata in oseba, ki jo določi predsednik sindikata.
S to kolektivno pogodbo se ne posega v
pravice, obveznosti in odgovornosti sindikatov, ki v skladu z vlogo in nalogami
delujejo pri delodajalcu.
Direktor ali od njega pooblaščeni delavci
morajo sporočiti sindikatom na njihovo zahtevo naslednje podatke:
-       
o poslovni politiki in doseženih letnih poslovnih rezultatih,
-       
o statusnih spremembah in spremembah lastništva ter
-       
druge podatke, ki zagotavljajo sindikatu izvajanje svojega namena, ki je
varstvo ekonomskih in socialnih interesov delavcev.
55. člen
Materialni pogoji za sindikalno delo
S pogodbo o zagotavljanju pogojev za
sindikalno delo med delodajalcem in sindikati se uredijo naslednji pogoji za
sindikalno delo:
-       
pogoji za delo sindikata na področju varstva delavskih pravic,
-       
pogoji za delo in vrednotenje dela sindikalnih zaupnikov,
-       
zagotovitev materialnih pogojev,
-       
na zahtevo sindikata obračunavanje in plačevanje članarine v skladu z
aktom sindikata.
S pogodbo iz prvega odstavka tega člena se
sindikalnim zaupnikom zagotovi 1 plačana ura, članom izvršnega odbora sindikata
pa pol plačane ure letno na vsakega redno zaposlenega člana sindikata oziroma
minimalno 50 ur za predsednika in zaupnika in 25 ur za člana izvršnega odbora, za opravljanje
sindikalnih funkcij in za sodelovanje pri delu organov sindikatov izven
delodajalca. O okvirnem režimu izrabe tako oblikovanega fonda ur se dogovorijo
sindikati in delodajalec. Pri tem upoštevajo potrebe in interese članov
sindikata in zahteve delovnega procesa.
Dogovorjeni fond ur je namenjen za delo
sindikalnih zaupnikov in članov izvršnega odbora, kadar delo opravljajo v
okviru svoje delovne obveznosti. Evidenca porabljenih ur se vodi pri sindikatu,
ki vsake tri mesece sporoča direktorju oziroma ustrezni službi porabo teh ur.
56. člen
Imuniteta sindikalnih zaupnikov
Sindikat mora v 10 dneh od izvolitve
sindikalnih zaupnikov poslati delodajalcu njihova imena in priimke.
Sindikalnemu zaupniku, ki ravna v skladu z
veljavnimi zakoni, kolektivno pogodbo in akti podjetja, ni mogoče znižati plače
brez soglasja sindikata ali začeti zoper njega disciplinski ali odškodninski
postopek ali ga kako drugače postavljati v manj ugoden oziroma podrejen
položaj. Sindikalni zaupnik ima pravico do napredovanja pod enakimi pogoji
kakor drugi delavci.
57. člen
Stavka
Sindikat uresničuje pravico do stavke ob
pogoju zagotavljanja varnosti zračnega prometa v skladu s stavkovnimi pravili,
o katerih se dogovorita sindikat in delodajalec, in v skladu z določili te
kolektivne pogodbe, Zakona o letalstvu in drugimi predpisi o stavki.
Sodelovanje v stavki ali drugi obliki
pritiska, organizirani v skladu z Zakonom o stavki, Zakonom o letalstvu in
stavkovnimi pravili ni škodljivo ravnanje, ki ga ZDR delavcu prepoveduje.
58. člen
Obveščanje delavcev
Delodajalec mora na primeren način najmanj
enkrat letno obveščati delavce o rezultatih poslovanja in o zadevah, ki
posegajo v delovnopravni in socialnoekonomski položaj zaposlenih.
Delodajalec mora delavcu, ki postavi
vprašanje v zvezi s svojimi pravicami in obveznostmi iz pogodbe o zaposlitvi,
odgovoriti najpozneje v 20 dneh.
59. člen
Pravice in obveznosti pogodbenih strank
1.     
Pozitivna izvedbena dolžnost
Stranke te kolektivne pogodbe si morajo z
vsemi sredstvi, ki so jim na voljo, prizadevati za pravilno izvajanje te
kolektivne pogodbe in spoštovanje njenih določb.
Stranke te kolektivne pogodbe ustanovijo v
roku 60 dni od podpisa 4-člansko komisijo za spremljanje uresničevanja določil
te kolektivne pogodbe in njihovo ustreznost glede na spremembe v predpisih,
sodno prakso in prakso pri delodajalcu. Vsaka pogodbena stranka imenuje v
omenjeno komisijo po enega člana.
Če komisija po večinskem mnenju vseh članov
ugotovi, da je treba spremeniti določila te kolektivne pogodbe, pripravi
predlog sprememb in jih pošlje vsem pogodbenim strankam.
Stranke te kolektivne pogodbe se morajo do
predloga komisije opredeliti v roku 30 dni. Če ocenijo, da so spremembe
utemeljene in nujne, pričnejo s pogajanji za spremembo te kolektivne pogodbe.
2.     
Negativna izvedbena dolžnost
Stranke te kolektivne pogodbe morajo
opustiti vsako dejanje, ki bi nasprotovalo izvajanju te kolektivne pogodbe.
60. člen
Sprememba oziroma dopolnitev kolektivne
pogodbe
Vsaka pogodbena stranka lahko kadar koli predlaga
spremembo oziroma dopolnitev kolektivne pogodbe.
Predlog spremembe oziroma dopolnitve se
predloži z obrazložitvijo razlogov in ciljev sprememb oziroma dopolnitev in se drugim
pogodbenim strankam pošlje priporočeno s povratnico.
Pogodbene stranke, ki prejmejo predlog
sprememb oziroma dopolnitev, se morajo do predloga opredeliti v roku 30 dni od
njegovega prejema. Če razlogi in cilji niso obrazloženi, velja, da predlog ni popoln
in se drugim pogodbenim strankam do njega ni treba opredeliti.
Če druge pogodbene stranke ne soglašajo s
predlogom sprememb oziroma dopolnitev oziroma se do predloga ne opredelijo v 30
dneh, lahko stranka predlagateljica začne postopek pomirjanja.
Spremembe in dopolnitve kolektivne pogodbe
se sprejemajo na enak način kakor kolektivna pogodba.
61. člen
Odpoved kolektivne pogodbe
Kolektivna pogodba se lahko odpove 3 mesece
pred potekom njene veljavnosti s priporočenim pismom s povratnico drugim
pogodbenim strankam. Odpoved mora biti obrazložena. Odpoved se objavi na
običajen način, ki velja pri delodajalcu.
Hkrati z odpovedjo mora stranka, ki
odpoveduje kolektivno pogodbo, posredovati drugim strankam predlog nove
kolektivne pogodbe.
Stranka kolektivne pogodbe ne more
odpovedati, če ni predhodno začela postopka za spremembe in dopolnitve
kolektivne pogodbe v skladu s prejšnjim členom te pogodbe.
Odpovedana kolektivna pogodba velja do
izteka časa, za katerega je bila sklenjena oziroma podaljšana. Po prenehanju
veljavnosti te kolektivne pogodbe se uporablja do sklenitve nove kolektivne
pogodbe ta kolektivna pogodba, vendar najdlje 6 mesecev od prenehanja njene
veljavnosti.
Stranke te kolektivne pogodbe se lahko
dogovorijo, da se določbe te kolektivne pogodbe uporabljajo tudi dlje, kakor je
določeno v prejšnjem odstavku, če potekajo pogajanja za sklenitev nove
kolektivne pogodbe.
62. člen
Začasno prenehanje uporabe kolektivne
pogodbe
Kadar Republika Slovenija pokriva razliko
do dejanskih stroškov, ki niso pokrita s prihodki, skladno s prvim odstavkom
10. člena Zakona o zagotavljanju navigacijskih služb zračnega prometa (Uradni
list RS, št. 101/03 in 110/05), ker zaradi nezadostnega obsega sredstev, ki jih
delodajalec pridobi z zaračunavanjem pristojbin za opravljene storitve
navigacijskih služb zračnega prometa niso pokriti celotni stroški storitev
služb se v primeru
sofinanciranja države plača zniža za odstotek, ki ga sofinancira država, vendar
ne manj kot je 75 % osnovne plače delavca na dan začetka sofinanciranja
države.
63. člen
Sklenitev nove kolektivne pogodbe
Nova kolektivna pogodba se lahko sklene, če
je to kolektivno pogodbo odpovedala katera koli od pogodbenih strank ali če je
pretekel rok njene veljavnosti.
Obrazloženi predlog nove kolektivne pogodbe
lahko poda vsaka pogodbena stranka, druge pogodbene stranke pa se morajo v roku
30 dni po prejemu obrazloženega predloga do njega pisno opredeliti.
64. člen
Komisija za razlago kolektivne pogodbe
Stranke te kolektivne pogodbe imenujejo
4-člansko komisijo za razlago kolektivne pogodbe, v katero imenujejo vsaka po
enega člana, in sicer izmed članov pogajalskih skupin, ki so sodelovali pri
pripravi kolektivne pogodbe ali njenih sprememb. Člani sporazumno med seboj
izberejo predsednika in njegovega namestnika. Stranke morajo komisijo za
razlago ustanoviti v enem mesecu od podpisa te kolektivne pogodbe.
Komisija za razlago sprejema razlago in
priporočilo, pri sprejemu le-teh pa izhaja iz tega, kakšna je bila volja pogajalskih
stani pri sprejemu določbe, ki je predmet razlage ali priporočila. Razlago
stranke kolektivne pogodbe objavijo na običajen način, ki velja za obveščanje
delavcev pri delodajalcu.
Razlaga komisije pomeni obvezen način
uporabe določb kolektivne pogodbe za delodajalca in delavce ter obvezno podlago
za odločanje v sporih o pravicah in obveznostih delavcev in delodajalca, ki
izvirajo iz te pogodbe.
Priporočilo je strokovni predlog strankam
te kolektivne pogodbe za ureditev posameznega vprašanja.
V. PLAČE IN DRUGI PREJEMKI IZ DELOVNEGA RAZMERJA
65. člen
Plače
Plačni sistem se uredi s podjetniško
kolektivno pogodbo iz 85. člena te kolektivne pogodbe.
Polni delovni čas delavcev se lahko določa
in ugotavlja na letni ravni, mesečni ravni ali na teden.
Polni delovni čas se obračuna ob
upoštevanju letnega povprečja delovnih ur na mesec, kar znaša 174 ur mesečno,
za kontrolorje zračnega prometa pa 154 ur mesečno. Za izračun urne postavke se
osnovna plača delavca, dogovorjena s pogodbo o zaposlitvi, deli s 174 ur
oziroma s 154 ur. (črtan)
Za normalne delovne pogoje veljajo pogoji,
v katerih se večinoma opravlja delo. Ti pogoji so sestavina zahtevnosti
delovnega mesta in so vključeni v osnovno plačo. (črtan)
Delovna mesta pri delodajalcu so
ovrednotena glede na zahtevnost, ki se ugotovi z metodologijo za vrednotenje
delovnih mest. (črtan)
Delovna mesta so razvrščena v tarifne
razrede, znotraj tarifnih razredov so delovna mesta glede na zahtevnost razvrščena
še v plačilne razrede. Izhodiščni tarifni količniki in plačilni razredi se
določijo z metodologijo za vrednotenje delovnih mest. Metodologijo, usklajeno s
sindikati, predloži direktor pred podpisom v soglasje nadzornemu svetu. (črtan)
Osnovna plača je plača delavca za delo, za
katero je sklenil pogodbo o zaposlitvi za polni delovni čas, ob vnaprej
določenih pogojih in normalnih delovnih pogojih. (črtan)
Osnovna plača se določi v pogodbi o
zaposlitvi v mesečnem znesku in se lahko spremeni z dodatkom k pogodbi o
zaposlitvi. (črtan)
Eskalacija je način usklajevanja najnižje
osnovne plače in izhodiščne plače po tej kolektivni pogodbi. Izhodiščne in
najnižje plače, določene v tarifni prilogi, se usklajujejo na enak način, kakor
ga za plače za posamezno obdobje določa dogovor o politiki plač v zasebnem
sektorju oziroma drug predpis na ravni države.
Vsi zneski v tej kolektivni pogodbi, ki se
nanašajo na plače in nadomestila, so v bruto zneskih.
Pri uveljavljanju pravic na podlagi delovne
dobe se v delovno dobo šteje vsa delovna doba delavca.
Plača se izplačuje enkrat mesečno, 10. v
mesecu. Če je 10. v mesecu sobota, se plača izplača 9. v mesecu, če je 10. v
mesecu nedelja, se plača izplača 8. v mesecu.
66. člen
Nadomestilo plače po zakonu
Delavcu pripadajo nadomestila plače pod
pogoji in v primerih, določenih z zakonom.
Poleg primerov, ki jih določa zakon, je
delavec upravičen do nadomestila plače tudi za čas pripravljenosti na domu, in
sicer v višini 10 % od osnovne plače oziroma urne postavke za ure, odrejene
pripravljenosti na domu.
Podlaga za izračun nadomestila plače
delavca je plača delavca, ki jo je prejel v preteklih treh mesecih za polni delovni
čas; če v zadnjih treh mesecih ni prejel vsaj ene plače, pa v višini minimalne
plače. Plača iz prejšnjega stavka ne vsebuje nadomestil plač in se izračuna iz
urne postavke za čas prisotnosti na delu.
Nadomestilo plače ne sme biti višje od
plače, ki bi jo delavec prejel, če bi delal.
Pri odsotnosti z dela delavca zaradi
bolezni ali poškodbe, ki ni povezana z delom, znaša višina nadomestila plače
delavcu, ki bremeni delodajalca, 90 % plače delavca v preteklem mesecu za polni
delovni čas.
Delavcem se pri plačani odsotnosti z dela
nadomestilo plače izplača za tiste dneve in za toliko ur, kolikor znaša delovna
obveznost delavca na dan, ko zaradi opravičenih razlogov ne dela.
Ta člen velja tudi za delavca na delovnem
mestu pomočnik direktorja. (črtan)
67. člen
Nadomestilo plače za čas stavke
Za čas stavke so delavci upravičeni do
nadomestila plače:
-       
v višini 80 % od osnovne plače, povečane za dodatek za delovno
dobo, za prvih 5 dni stavke,
-       
v višini 70 % od osnovne plače, povečane za dodatek za delovno
dobo, za naslednjih 3 dni stavke,
-       
v višini 60 % od osnovne plače, povečane za dodatek za delovno
dobo, za naslednjih 3 dni stavke,
-       
v višini 50 % od osnovne plače, povečane za dodatek za delovno
dobo, za vse ostale dni stavke.
Za čas stavke so delavci upravičeni do
nadomestila plače v skladu s prvim odstavkom tega člena, pod naslednjimi
pogoji, ki se upoštevajo skupaj:
-       
da stavkajo zaradi kršitve kolektivne pogodbe glede plač, regresa ali
imunitete sindikalnih zaupnikov in
-       
je stavka organizirana v skladu z zakonom, to kolektivno pogodbo in po
stavkovnih pravilih.
Delavcem, ki morajo med stavko zagotavljati
navigacijske službe zračnega prometa v skladu z zakonom in stavkovnimi pravili,
pripada za čas dejanskega dela, obračun plače za redno delo, po določilih te
pogodbe in podjetniške kolektivne pogodbe.
68. člen
Dodatek na delovno dobo
Delavcu pripada dodatek za delovno dobo v
višini 0,5 % osnovne plače za vsako začeto leto delovne dobe, ki je ustrezno
potrjena z vpisom v delovno knjižico oziroma je razvidna iz izpisa o obdobjih zavarovanja po 1. 1.
2009.
Dodatek za delovno dobo se delavkam, ki
imajo več kakor 25 let delovne dobe, poveča za 0,3 % za vsako izpolnjeno leto
delovne dobe nad 25 let.
Ta člen velja tudi za delavca na delovnem
mestu pomočnik direktorja. (črtan)
69. člen
Dodatki k plači za posebne pogoje dela
Delavcem pripadajo dodatki za delo v
posebnih pogojih dela, ki izhajajo iz razporeditve delovnega časa.
Dodatki se obračunavajo le za čas, ko je
delavec delal v pogojih, zaradi katerih mu dodatek pripada.
Osnova za izračun dodatkov je osnovna plača
delavca za polni delovni čas oziroma ustrezna urna postavka.
Za delo v delovnem času, ki je za delavce
manj ugoden, pripadajo delavcem dodatki v naslednjem odstotku od osnove:


1.     
  za izmensko delo 

12 %,


2.     
  za nočno delo 

40
  %,


3.     
  za delo v deljenem delovnem času

 


-  za prekinitev dela
  več kakor 1 uro 

20 %,


-  za prekinitev dela
  več kakor 2 uri 

40 %,


4.     
   za delo preko polnega delovnega časa (nadurno delo) 

40 %,


5.     
  za intervencijo 

60 %,


6.     
  za delo v nedeljo 

65 %,


7.     
  za delo na praznik, ki je dela prost dan in druge dela proste dneve po
  zakonu 

70 %,


8.     
  za navzočnost na delovnem mestu po pozivu v času dosegljivosti izven
  delovnega mesta

120 %,


9.     
  za delo na daljavo v času pripravljenosti na domu 

20 %.

Za delo na daljavo lahko delavec prejme
dodatek za pol ure dela oziroma največ za eno uro dela.
Dodatka pod 6. in 7. točko se med seboj
izključujeta, dodatki pod 6., 7. in 8. točko se prav tako med seboj
izključujejo, dodatek pod 9. točko se izključuje z vsemi ostalimi dodatki.
Če se dodatki med seboj izključujejo,
delavcu pripada dodatek, ki je zanj ugodnejši.
70. člen
(črtan)
71. člen
Dodatek zaradi omejitve pravice do stavke
Delavcem, ki opravljajo delo v sektorju
letalskih telekomunikacij, sektorju letalskih informacij, delavcem, ki dajejo
podatke o letih zrakoplovov, in delavcem, ki dajejo informacije o letenju, se
do sprejema metodologije vrednotenja delovnih mest in izvedbe vrednotenja po
tej metodologiji izplačuje dodatek k plači v višini 0,1 količnika zaradi omejitve
pravice do stavke. Dodatek se prišteva k osnovni plači in se na plačilni listi
izkazuje ločeno. Dodatek se ob izvedbi vrednotenja po novi metodologiji
vrednotenja delovnih mest vključi v osnovno plačo.
72. člen
Plačilo dosegljivosti izven delovnega
mesta
Delavcu pripada za 24-urno dosegljivost
izven delovnega mesta plačilo v višini štirih ur osnovne plače, povečane za
dodatek za delovno dobo oziroma sorazmerno času, ko mora biti dosegljiv.
Če je delavec poklican na delo v prvih 12
urah, mu plačilo iz prvega odstavka tega člena ne pripada, ker se mu obračuna
dejansko število ur dela, če pa je poklican v drugih 12 urah, mu pripada poleg
plačila dejanskega dela še plačilo v višini 2 ur osnovne plače, povečane za
dodatek za delovno dobo.
73. člen
Plača pripravnika
Delavec pripravnik ima pravico do plače v
višini 70 % osnovne plače za delovno mesto, za katerega je sklenil pogodbo o
zaposlitvi kot pripravnik, in do drugih osebnih prejemkov, ki jih določajo
zakon, ta kolektivna pogodba in splošni akti delodajalca.
Plača pripravnika ne sme biti nižja od
minimalne plače, določene z zakonom.
74. člen
Plača začetnika
Delavec začetnik ima pravico do plače v
višini 25 % osnovne plače za delovno mesto, za katerega je sklenil pogodbo o
zaposlitvi kot začetnik, in do drugih osebnih prejemkov, ki jih določajo zakon,
ta kolektivna pogodba in splošni akti delodajalca.
Plača začetnika ne sme biti nižja od
minimalne plače, določene z zakonom.
75. člen
Plača učenca
Delavec učenec ima pravico do plače v
višini 50 % osnovne plače za delovno mesto, za katerega je sklenil pogodbo o
zaposlitvi kot začetnik, in do drugih osebnih prejemkov, ki jih določajo zakon,
ta kolektivna pogodba in splošni akti delodajalca.
Plača učenca ne sme biti nižja od minimalne
plače, določene z zakonom.
76. člen
Regres za letni dopust
Delavcu pripada regres za letni dopust v
enkratnem izplačilu. Regres se izplača v denarni obliki.
Delavcu se izplača regres v višini,
določeni s predpisi o višini regresa za letni dopust za posamezno koledarsko
leto in veljajo za delodajalca.
Delavcu se regres za letni dopust izplača
do 30. 6. v tekočem letu oziroma takrat, ko delavec pridobi pravico do izrabe
letnega dopusta.
Delavcu, ki dela krajši delovni čas od
polovice polnega delovnega časa, pripada regres za letni dopust sorazmerno času
na delu.
Delavcu pripada en regres v koledarskem
letu tudi, če med letom preide od enega delodajalca k drugemu. V takem primeru
vsak od delodajalcev izplača sorazmerni del regresa glede na čas trajanja
delovnega razmerja pri posameznem delodajalcu v tem letu.
Ta člen velja tudi za delavca na delovnem
mestu pomočnik direktorja. (črtan)
77. člen
Solidarnostne pomoči
Ob smrti delavca pripada ožjemu družinskemu
članu solidarnostna pomoč v višini ene povprečne plače v javnem podjetju za pretekle
tri mesece.
Delavcu pripada solidarnostna pomoč v
višini 50 % povprečne plače v javnem podjetju za pretekle tri mesece v naslednjih
primerih:
-       
ob smrti ožjega družinskega člana (zakonca oziroma izvenzakonskega
partnerja, otroka, posvojenca in pastorka, če živi z njim v skupnem
gospodinjstvu),
-       
ob nastanku težje invalidnosti (II. kategorija invalidnosti, 30 %
telesna okvara delavca) zaradi nezgode pri delu,
-       
elementarne nesreče ali požara,
-       
odsotnosti zaradi bolezni nepretrgoma več kakor 90 dni.
Solidarnostna pomoč iz drugega odstavka
pripada delavcu največ enkrat letno.
Direktor lahko na utemeljen predlog enega
od sindikatov odobri izplačilo solidarnostne pomoči delavcu v višini do 70 %
povprečne plače v podjetju.
Ta člen velja tudi za delavca na delovnem
mestu pomočnik direktorja. (črtan)
78. člen
Odpravnina ob upokojitvi
Ob upokojitvi pripada delavcu odpravnina v
višini treh povprečnih mesečnih plač v Republiki Sloveniji za pretekle tri
mesece oziroma v višini treh povprečnih mesečnih plač delavca za pretekle tri
mesece, če je to za delavca ugodneje.
Odpravnina ob upokojitvi se mora izplačati
najpozneje ob izplačilu zadnje plače.
Ob smrti delavca se odpravnina, ki bi v
skladu s prvim odstavkom tega člena pripadala delavcu, če bi se tedaj upokojil,
izplača njegovemu najožjemu družinskemu članu.
Ta člen velja tudi za delavca na delovnem
mestu pomočnik direktorja. (črtan)
79. člen
Jubilejne nagrade
Delavcu pripada jubilejna nagrada v
maksimalni višini davčno priznanega stroška v skladu s vsakokratno veljavnim
predpisom, ki ureja ta vprašanja.
Jubilejna nagrada se izplača v mesecu, ko
delavec izpolni delovni jubilej.
Določila tega člena veljajo tudi za delavca
na delovnem mestu pomočnik direktorja. (črtan)
80. člen
Službena potovanja
Delavec je upravičen do povračila stroškov
za službena potovanja, in sicer do dnevnic za stroške prehrane, kilometrine
oziroma prevoznih stroškov ter prenočišča in drugih stroškov, ki so nastali v
zvezi z opravljanjem dela.
Za službeno potovanje velja potovanje, ko
je delavec napoten na delo v kraj izven stalne lokacije delovnega mesta ali ko
je napoten na izobraževanje.
Delavec mora imeti med službenim potovanjem
potni nalog za službeno potovanje s seboj.
Povračilo stroškov za prehrano na službenem
potovanju se povrne z dnevnico za odsotnost od 6 do 8 ur, od 8 do 12 ur in nad
12 ur.
Delavcu, ki je v okviru napotitve na
službeno potovanje opravil polni fond ur (8 ur) in dodatne ure zaradi prevoza v
kraj, kamor je bil napoten, se obračuna in plača efektivni delovni čas, to je
čas, ko je delal. Prevoz na delo in z dela se ne upošteva kot delovni čas, čas
trajanja prevoza se upošteva le pri določanju višine dnevnice kot nadomestilo
stroškov za prehrano.
Delavcu, ki je v okviru napotitve na
službeno potovanje opravil vključno s prevozom manj ur, kakor je dnevna delovna
obveznost (8 ur), se kot delovni čas upošteva tako efektivno opravljeno delo
kakor tudi prevoz, za razliko do polnega delovnega časa. Dnevnica se izplača ob
izpolnjevanju pogojev za izplačilo dnevnice.
Delavcu, ki je v okviru napotitve na
službeno potovanje na lokacije delodajalca in lokacije, kjer se nahajajo
sistemi in naprave za vodenje kontrole zračnega prometa, opravil več delovnih
ur kakor je delovna obveznost (efektivno delal več kakor 8 ur) in dodatno
porabil še čas za prevoz, se obračuna čas dela in vožnje nad 8 ur kot nadurno
delo ali kompenzacija, če delavec v tekočem mesecu zaradi tega preseže obvezni
fond ur – polno delovno obveznost tistega meseca.
Pogoj, da prevoz s službenega potovanja
velja kot delovni čas in se obračuna kot nadura, če službeno potovanje traja
več kakor 8 ur, je začetek potovanja najpozneje eno uro od začetka delovnega
časa.
Delavcu pripada dnevnica glede na čas
trajanja službenega potovanja (čas trajanja efektivnega dela in čas prevoza).
Dnevnica za službeno potovanje in povračilo
stroškov za prehrano med delom se med seboj izključujeta.
Do povračila stroškov za službeno potovanje
so upravičeni vsi delavci, napoteni od delodajalca oziroma od njega pooblaščene
osebe, pod enakimi pogoji in v enaki višini.
Po zaključku službenega potovanja mora
delavec ravnati v skladu z navodili, ki urejajo službena potovanja, izpolniti
predpisane obrazce v določenem roku, predložiti zahtevane priloge in vse skupaj
dostaviti ustrezni službi delodajalca.
Če delavec ne ravna v skladu z določili
sedmega odstavka tega člena, ni upravičen do povračila stroškov za službeno
potovanje.
Delodajalec je dolžan plačati delavcu
akontacijo v višini 80 % vseh predvidenih stroškov, ki naj bi jih delavec
imel zaradi službenega potovanja, v primeru, da bo delavec imel na službenem
potovanju najmanj dve nočitvi.

Kolektivna pogodba za dejavnost vodenja in
kontrole zračnega prometa (Uradni list RS, št. 92/15) vsebuje naslednje prehodne in
končne določbe:
»IV. PREHODNE IN KONČNE DOLOČBE
81. člen
Dodatek k plači
Pogodbene stranke soglašajo, da se dodatek
v skladu s 3. in 4. členom Dogovora o politiki plač v zasebnem sektorju v
obdobju 2004–2005 (Uradni list RS, št. 55/04) izplačuje od dneva uveljavitve te
kolektivne pogodbe kot dodatek k plači v višini 10.000,00 bruto mesečno.
82. člen
Izhodiščna
plača
Z dnem uveljavitve te kolektivne pogodbe se
za izračun osnovnih plač določi izhodiščna plača v višini 54.823,00 SIT bruto,
ki se usklajuje z rastjo plač v gospodarstvu. Sprememba izhodiščne plače zaradi
usklajevanja na podlagi sprejetih dogovorov oziroma drugih predpisov med
socialnimi partnerji na državni ravni ne pomeni spremembe in dopolnitve te
kolektivne pogodbe.
83. člen
Sprejem aktov
po tej kolektivni pogodbi
Pravila iz 13. člena te kolektivne pogodbe
mora delodajalec določiti v dveh mesecih od sklenitve te pogodbe.
Stavkovna pravila iz 57. člena te
kolektivne pogodbe morajo biti sprejeta v dveh mesecih od sklenitve te pogodbe.
Delodajalec bo metodologijo za vrednotenje
delovnih mest izdelal v enem mesecu od uveljavitve te kolektivne pogodbe.
84. člen
Plačilni
razredi
Do sprejema metodologije za vrednotenje
delovnih mest in izvedbe vrednotenja delovnih mest in ugotovitve novih vrednosti
delovnih mest se uporablja priloga 2 Pravilnika o notranji organizaciji in
sistemizaciji delovnih mest, ki se lahko spremeni s soglasjem sindikatov pri
delodajalcu.
85. člen
Podjetniška
kolektivna pogodba
Delodajalec in sindikati bodo ob
upoštevanju stroškovnih baz za oblikovanje pristojbin navigacijskih služb
zračnega prometa po predhodnem soglasju nadzornega sveta, ki ga ta poda po
prejemu predhodnega mnenja MZP, sprejeli podjetniško kolektivno pogodbo, v
kateri se bodo dogovorili o zadevah, ki niso urejene v tej kolektivni pogodbi,
ki pa jih je treba skladno z določbami ZDR urediti na ravni podjetja.
Predhodno mnenje iz prejšnjega odstavka MZP
poda nadzornemu svetu najkasneje v roku 8 dni po tem, ko je od delodajalca
prejelo zadevno gradivo.
86. člen
Prenehanje
veljavnosti nekaterih členov Pravilnika o notranji organizaciji in
sistemizaciji delovnih mest
Z dnem uveljavitve te kolektivne pogodbe se
prenehata uporabljati 17. in 20. člen Pravilnika o notranji organizaciji in
sistemizaciji delovnih mest.
87. člen
Seznanitev s to
kolektivno pogodbo
Delavci se s to kolektivno pogodbo
seznanijo tako, da jim je vročena v desetih dneh po tem, ko jo podpišejo vse
pogodbene stranke.
88. člen
Število izvodov
in dostava
Ta kolektivna pogodba je sestavljena in
podpisana v šestih izvodih, od katerih prejme vsaka pogodbena stranka po en
izvod in en izvod Ministrstvo za delo, družino in socialne zadeve.
89. člen
Uveljavitev te
kolektivne pogodbe
Ta kolektivna
pogodba začne veljati prvi dan naslednjega meseca po podpisu, ko jo podpišejo
vse pogodbene stranke.«.

Spremembe in dopolnitve Kolektivne pogodbe za
dejavnost vodenja in kontrole zračnega prometa (Uradni list RS, št. 92/15) spreminjajo 81. člen kolektivne
pogodbe tako, da se glasi:
»81. člen
Vključitev
zneska uskladitve v sistem plač 
Dodatek v višini 41,729 EUR se vključi v
sistem plač tako, da se osnovni plači delavca, ki se izračuna tako, da se
količnik delavca pomnoži z vrednostjo količnika, prišteje dodatek v višini
41,729 EUR in dobljeni znesek deli z vrednostjo količnika. Tako dobljeni
količnik je veljavni količnik delavca za delovno mesto, za katerega ima
sklenjeno pogodbo o zaposlitvi.«;
spreminjajo 82. člen kolektivne pogodbe tako,
da se glasi:
»82. člen
Izhodiščna
plača
Z dnem uveljavitve te kolektivne pogodbe se
za izračun osnovnih plač določi izhodiščna plača v višini 248,50 EUR bruto, ki se usklajuje z rastjo plač v
gospodarstvu. Sprememba izhodiščne plače zaradi usklajevanja na podlagi
sprejetih dogovorov oziroma drugih predpisov med socialnimi partnerji na
državni ravni ne pomeni spremembe in dopolnitve te kolektivne pogodbe.«;
ter vsebujejo naslednjo končno določbo:
»40. člen 
Spremembe in dopolnitve Kolektivne pogodbe
za dejavnost vodenja in kontrole zračnega prometa začnejo veljati prvi dan
naslednjega meseca po tem, ko jo podpišejo vse pogodbene stranke.«.

Spremembe in dopolnitve Kolektivne pogodbe za
dejavnost vodenja in kontrole zračnega prometa (Uradni list RS, št. 92/15) spreminjajo 82. člen kolektivne
pogodbe tako, da se glasi:
»82. člen
Vrednost
količnika za izračun osnovne plače
Z dnem uveljavitve te kolektivne pogodbe se
za izračun osnovnih plač določi izhodiščna plača v višini 248,50 EUR bruto, ki se usklajuje v skladu z
določili podjetniške kolektivne pogodbe. Sprememba izhodiščne plače zaradi
usklajevanja na podlagi sprejetih dogovorov oziroma drugih predpisov med
socialnimi partnerji na državni ravni ne pomeni spremembe in dopolnitve te
kolektivne pogodbe.«;
spreminjajo 83. člen kolektivne pogodbe tako,
da se glasi:
»83. člen
Sprejem aktov
po tej kolektivni pogodbi
Pravila iz 13. člena te kolektivne pogodbe
mora delodajalec določiti v dveh mesecih od sklenitve te pogodbe.
Stavkovna pravila iz 57. člena te
kolektivne pogodbe morajo biti sprejeta v dveh mesecih od sklenitve te pogodbe.«;
črtajo 84. člen kolektivne pogodbe:
»84. člen
(črtan)«;
črtajo 86. člen kolektivne pogodbe:
»86. člen
(črtan)«;
ter vsebujejo naslednjo končno določbo:
»17. člen 
Spremembe in dopolnitve Kolektivne pogodbe
za dejavnost vodenja in kontrole zračnega prometa začnejo veljati prvi dan
naslednjega meseca po tem, ko jo podpišejo vse pogodbene stranke.«.