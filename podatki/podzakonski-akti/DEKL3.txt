UVOD
V prizadevanju, da si Republika Slovenija utrdi svoj mednarodni
položaj in ugled kot demokratična, stabilna in uspešna srednjeevropska država
ter da čim uspešneje uresničuje svoje temeljne zunanje-politične interese in
cilje, je potrebno opredeliti in uskladiti najpomembnejše usmeritve njenega
zunanje-političnega delovanja, ki temeljijo na širokem političnem soglasju
strank Državnega zbora kot nosilca zunanje politike Republike Slovenije in na širokem
soglasju dejavnikov civilne družbe, ki delujejo na področju mednarodnih odnosov.
Pri določanju zunanjepolitičnih prioritet Republika Slovenija
upošteva sedanje stanje in možen razvoj mednarodne politične, gospodarske in
varnostne situacije v Evropi in svetu ter izhaja iz tistih vrednot, interesov in
ciljev, ki so temeljni za razvoj slovenskega naroda in slovenske države. Republika
Slovenija se pri tem zaveda, da je ta razvoj zagotovljen le v pogojih trajnega
miru in stabilnosti v Evropi in svetu.
Zunanja politika Slovenije mora zagotavljati dve temeljni vrednoti:
varnost in blaginjo države in njenih državljanov. Slovenska zunanja politika
temelji na ohranjanju slovenske nacionalne identitete in hkratni odprtosti v
svet. Uspešna zunanja politika mora biti učinkovit instrument razvoja
slovenskega gospodarstva in promocije Slovenije v svetu.
Republika Slovenija svojo zunanjo politiko gradi izhajajo e
iz temeljnih načel ustavne ureditve države in splošno veljavnih načel
mednarodnega prava. Prizadeva si za utrditev slovenske državnosti, ki temelji
na narodni, kulturni in jezikovni samobitnosti slovenskega naroda in priznanih
pravicah italijanske in madžarske narodne skupnosti. Republika Slovenija
spremlja položaj pripadnikov slovenske manjšine v sosednjih državah in podpira
njihova prizadevanja, da države, v katerih živijo, spoštuje mednarodne
obveznosti o njihovi zaščiti. Pomagala bo pri krepitvi povezav izseljencev in zdomcev
s Slovenijo in podpirala njihova prizadevanja za ohranjanje slovenske
identitete.
V mednarodnih odnosih se Republika Slovenija zavzema za mirno
reševanje sporov in zavrača uporabo sile. Podpira nadzor oboroževanja, razoroževanja
in neširjenja orožij za množično uničevanje.
Republika Slovenija spoštuje in podpira pravico narodov do
samoodločbe.
Republika Slovenija se zavzema za krepitev sodelovanja in
zaupanja ter za celovito spoštovanje človekovih pravic, kot jih določajo
mednarodne pogodbe in drugi mednarodni akti oziroma običajno mednarodno pravo.
Posebno pozornost posveča kontrolnim mehanizmom ter ureditvi človekovih pravic
v Evropi.
Republika Slovenija si prizadeva za ureditev nasledstvenih vprašanj
v skladu z mednarodnim pravom, upoštevaje razpad nekdanje države, enakopravno
obravnavo vseh novih držav naslednic in sorazmeren prevzem nasledstvenih pravic
in dolžnosti.
Na področju globalnih in regionalnih mednarodnih ekonomskih odnosov
se Republika Slovenija zavzema za rešitve, ki zagotavljajo polno zaposlitev, višjo
kvaliteto življenja in pogoje za gospodarski ter družbeni napredek in razvoj.
Republika Slovenija podpira boj proti terorizmu, trgovini z
mamili in vsem drugim oblikam mednarodnega kriminala v skladu z ustavo in
mednarodnim pravom.
Glede na vse tesnejše gospodarsko in varnostno-obrambno povezovanje
evropskih držav, je strateški razvojni in varnostni interes Republike Slovenije
vključitev v Evropsko unijo, Zahodnoevropsko unijo in v NATO. Zaradi pospeševanja
gospodarskega razvoja ter krepitve mednarodne vloge, si Republika Slovenija
prizadeva za aktivno in enakopravno sodelovanje v pomembnejših mednarodnih
organizacijah in ustanovah.
Med temeljnimi smernicami zunanjepolitične dejavnosti je, ob
zagotavljanju nacionalne neodvisnosti, slovenske nacionalne identitete in
varnosti ter zaščite interesov slovenske države in njenih državljanov, tako
tistih doma kot tudi v zamejstvu in po svetu, primarna zunanjepolitična naloga
Republike Slovenije ureditev odnosov s sosednjimi državami, ki temeljijo na
medsebojnem zaupanju in spoštovanju ter dobremu sodelovanju na gospodarskem in
drugih področjih. Položaj narodnih manjšin bo Republika Slovenija urejala v
skladu s svojo ustavo, Listino OZN in konvencijami Sveta Evrope.
EVROPSKA UNIJA
Prednostna naloga slovenske zunanje politike je polnopravno članstvo
Republike Slovenije v Evropski uniji. Usmeritev Slovenije za vključitev v
Evropsko unijo izhaja iz slovenske kulturne in civilizacijske umeščenosti v
evropski prostor, ki ga EU zajema in ki je dobil izraz tudi v tesnem političnem,
gospodarskem in kulturnem sodelovanju z Evropsko unijo in njenimi institucijami
ter državami članicami.
Republika Slovenija sledi istim ciljem in temeljnim načelom
kot Evropska unija, med katerimi je bistveno načelo polne enakopravnosti vseh
držav članic in spoštovanje tega načela pri vključevanju novih držav v EU.
Slovenija usklajuje svojo zakonodajo z zakonodajo EU z namenom, da vzpostavi pogoje
za prost pretok blaga, storitev, kapitala in ljudi. Republika Slovenija se želi
vključiti v EU na sedanji stopnji dosežene ekonomske in politične integracije.
Hkrati želi sodelovati v procesu širjenja in poglabljanja integracije v skladu
s cilji Pogodbe o Evropski uniji. Pravno osnovo za sodelovanje med Republiko
Slovenijo in EU predstavlja Evropski sporazum. Republika Slovenija je že vložila
prošnjo za sprejem v članstvo in začela pogajanja o polnopravnem članstvu. V
skladu z deklaracijo Državnega zbora Republike Slovenije, sprejeto leta 1996
bodo državljani Slovenije o vključitvi v EU odločali z referendumom.
Izvajanje Evropskega sporazuma, pogajanja in izvajanje predpristopne
strategije predstavljajo tri med seboj tesno povezane dele procesa vključevanja
Slovenije v EU. Državni program sprejemanja evropske zakonodaje predvideva, da
bo Slovenija ob koncu leta 2002 izpolnila pogoje za polnopravno članstvo.
Predpristopna strategija in pogajanja so postali neločljivi sestavni
deli procesa vključevanja v EU. Partnerstvo za pristop in Državni program
sprejemanja evropskega pravnega reda predstavljata skupaj z okrepljeno
predpristopno pomočjo nov element v odnosih med Slovenijo in EU, ki mora biti
temelj dolgoročnemu razvoju Republike Slovenije in sodelovanju z EU in njenimi članicami.
Njihovo izvajanje je prednostna naloga, ki bo Slovenijo usposobila za
polnopravno članstvo v EU.
Republika Slovenija podpira skupno zunanjo in varnostno politiko
EU, se zavzema za njeno nadaljnjo krepitev in v svojem zunanjepolitičnem
ravnanju v vse večji meri že pred polnopravnim članstvom upošteva načela EU in
njene odločitve.
NATO IN VARNOSTNA POLITIKA
Med temeljnimi vrednotami, ki naj jih zagotavlja zunanja politika
Republika Slovenija, je vsekakor varen položaj v mednarodni skupnosti.
Slovenija sicer ni izpostavljena neposrednim varnostnim izzivom, hkrati pa so
možni nepredvidljivi varnostni izzivi v prihodnjem stoletju. Dejstvo je, da se Republika
Slovenija nahaja na obrobju nestabilnega območja Balkana in JVE; tudi njena
sredozemska lega ji nalaga, da z izjemno pozornostjo dolgoročno utrjuje
varnostni položaj.
Kot relativno mlada država, ki razpolaga z omejeno lastno močjo,
si Republika Slovenija more zagotoviti dolgoročno varnost predvsem z urejenimi
odnosi s sosedi, z vključitvijo v zanesljiva zavezništva in z aktivnim
sodelovanjem v sistemih kolektivne varnosti.
V sedanjih mednarodnih razmerah in tudi v perspektivi nekaj
prihodnjih desetletij je takšno zavezništvo NATO. Vključitev vanj je zato eden
temeljnih strateških nacionalnih interesov Slovenije in njene zunanje politike.
Uresničevanje tega nacionalnega interesa, ki je potrjen tudi s sklepi Državnega
zbora, zahteva, da Republika Slovenija kot partnerica aktivno sodeluje z NATO že
sedaj in se integrira v njegove dejavnosti in strukture, vključno s
Partnerstvom za mir.
V obdobjih mednarodne stabilnosti varnost majhnih držav ni
vprašljiva. Vendar pa, kot potrjuje zgodovina našega stoletja, so v obdobjih
mednarodnih kriz prav majhne države izpostavljene nevarnim varnostnim izzivom, če
niso čvrsto zakoreninjene v močnih in zanesljivih zavezništvih. Z graditvijo lastne
oborožene sile, .e zlasti pa z ustreznimi zunanjepolitičnimi odločitvami, si
Slovenija utrjuje svoj položaj bodoče članice NATO. To predpostavlja, da
Slovenija naše partnerstvo z NATO potrjuje s konkretnimi zunanjepolitičnimi stališči,
ukrepi in aktivnostmi. Za graditev našega partnerstva z NATO je še posebej
pomembna aktivna vloga in sodelovanje Republike Slovenije z NATO pri prizadevanjih
za odpravo kriznih žarišč na Balkanu.
V procesu graditve nove evropske oziroma transatlantske varnostne
arhitekture dobivata vse pomembnejšo vlogo tudi ZEU in OVSE. Včlanitev
Republike Slovenije v ZEU, ki postaja ob NATO (in v sodelovanju z njim) pomemben
dejavnik evropske varnosti, je prav tako strateški cilj zunanje in varnostne
politike, katerega uresničevanje bo potekalo vzporedno z vključevanjem v EU.
V OVSE bo Slovenija delovala in uveljavljala svoje interese v
partnerstvu z EU in NATO ter si aktivno prizadevala za doseganje soglasnih in učinkovitih
rešitev, zlasti glede varnostnih problemov JVE. Ob tem bo Slovenija vztrajala
pri vključevanju v OVSE vseh demokratičnih držav, nastalih na območju bivše
SFRJ kot novih držav.
SOSEDNJE DRŽAVE
Slovenski strateški interes in ključni element varnosti so
urejeni odnosi s sosednjimi državami, ki temeljijo na medsebojnem zaupanju in
intenzivnem vsestranskem sodelovanju. Tako zasnovan interes Republike Slovenije
je naravnan k varovanju ozemeljske nedotakljivosti in nespremenljivosti mednarodno
priznanih državnih meja, varstvu pravic narodnih manjšin in njihovega
vsestranskega razvoja, krepitvi gospodarskih vezi in višjih oblik
gospodarskega, informacijskega in kulturnega ter vsestranskega sodelovanja lokalnih
skupnosti in regij, gradnji sodobnih cestnih, železniških in drugih komunikacij
ter krepitvi trilateralnih in podobnih povezav, ki so pomemben dejavnik in element
bodoče evropske, politične, ekonomske in varnostne strukture. Odnose s
sosednjimi državami Slovenija gradi na strpnosti, medsebojnem spoštovanju in
iskanju obojestransko sprejemljivih rešitev.
Republika Hrvaška
Republiko Slovenijo in Republiko Hrvaško povezuje najdaljši
del slovenske meje ter mnoge gospodarske, kulturne in druge vezi. Zato si Republika
Slovenija še posebej prizadeva za krepitev in razvoj dobrososedskega
sodelovanja. Sodelovanje s Hrvaško je razvejano in intenzivno ter na številnih
področjih zgledno. Državi uspešno sodelujeta zlasti na multilateralnem področju.
Bilateralno sodelovanje med njima je, med drugim, zaznamovano z reševanjem
nekaterih odprtih vprašanj, ki so posledica razpada SFRJ, med katerimi je za
Slovenijo eno najpomembnejših ureditev premoženjsko-pravnih zadev. Republika
Slovenija bo varovala svoje vitalne interese v zvezi z odprtimi vprašanji meje
v Istri z vsemi pravnimi in političnimi sredstvi, ki jih ima na voljo kot članica
mednarodne skupnosti. Bližina balkanskega kriznega žarišča narekuje Sloveniji
dodatno skrb za urejene odnose s sosednjo Hrvaško, saj stabilnost Hrvaške
pomembno vpliva na stabilnost regije. Hrvaška ostaja v dolgoročni perspektivi eden
pomembnejših gospodarskih partnerjev Slovenije. Slovenija je strateško
zainteresirana za približevanje Hrvaške evroatlantskim integracijam, saj lahko
le taka usmeritev hrvaške zunanje politike bistveno prispeva k krepitvi varnosti
in stabilnosti v širši regiji ter k splošnemu ugodnemu razvoju dvostranskih
odnosov med državama. Slovenija si bo prizadevala za vse oblike regionalnega in
maloobmejnega sodelovanja s Hrvaško, ki lahko bistveno izboljša razmere obmejnega
prebivalstva. Ravno tako bo Slovenija sodelovala z organizacijami na Hrvaškem živečih
Slovencev ter si prizadevala za ponovno priznanje njihovega manjšinskega statusa.
Italijanska republika
Italija je kot ena od ustanovnih članic EU in zveze NATO ter
sosednja država na političnem in gospodarskem področju med najpomembnejšimi
gospodarskimi partnerji. S postopnim preseganjem in reševanjem odprtih
dvostranskih vprašanj na temelju spoštovanja veljavnih mednarodnih pogodb sta
državi v zadnjem obdobju vzpostavili intenziven partnerski odnos. Slednje
bistveno krepi regionalno sodelovanje ter skupna prizadevanja pri zagotavljanju
stabilnosti in varnosti v regiji, kjer tako Slovenija kot Italija enakopravno uveljavljata
lastne dolgoročne interese. Med zahodnimi zaveznicami je italijanska podpora našemu
vključevanju v evroatlantske integracije najbolj izrazita, saj izhaja tudi iz neposrednih
regionalnih interesov Italije. Pomemben dejavnik v bilateralnih odnosih
ostajata narodni manjšini. Ob dejstvu, da je italijanska vlada pripravila in v
parlamentarni postopek predložila osnutek zakona o globalni zaščiti Slovencev, ki
prvič predvideva tudi priznanje pravic Slovencev v Videmski pokrajini, je
nesporno tudi dejstvo, da zakon še ni sprejet. Omenjeno odprto vprašanje
bremeni, sicer dobre, dvostranske odnose med državama. Slovenija bo vztrajala, usklajeno
z organizacijami slovenske skupnosti v Italiji, pri sprejemu take zakonske zaščite,
ki bo ustrezala potrebam slovenske skupnosti v Italiji in bo po kvaliteti in
obsegu pravic primerljiva z zakonsko zaščito italijanske manjšine v Sloveniji.
Republika Avstrija
Odnosi med Republiko Slovenijo in Republiko Avstrijo so
intenzivni in kooperativni tako na bilateralnem, kakor tudi na multilateralnem
področju. Kvaliteta le-teh ter prizadevanja za njihovo nadaljnje izboljšanje,
za kar obstaja obojestranski interes, predstavlja pomemben argument podpore te
države pri našem vključevanju v EU. Avstrija ostaja eden najpomembnejših
slovenskih zunanjetrgovinskih partnerjev. Slovenija pričakuje, da bo Avstrija
na zvezni in tudi na deželnih ravneh naredila dodatne napore za celovito uresničevanje
že neizpolnjenih obveznosti do slovenske manjšine na Koroškem in Štajerskem, ki
izhajajo iz Avstrijske državne pogodbe. Slovenija kot ena izmed naslednic SFRJ
je upravičena do nasledstva Avstrijske državne pogodbe, ki Avstrijo zavezuje k
izpolnitvi njenih mednarodnopravnih obvez glede zaščite slovenske manjšine.
Republika Madžarska
Odnosi med Republiko Slovenijo in Republiko Madžarsko so na
večini področij zelo dobri. Slovenija si v skladu s podpisanim sporazumom
prizadeva za nadaljnjo krepitev položaja slovenske manjšine v Porabju in za
izboljšanje gospodarskega sodelovanja med državama, zlasti na obmejnem območju.
Z Madžarsko, polnopravno članico NATO, deli Slovenija skupen strateški cilj -
polnopravno članstvo v EU, kar narekuje vse bolj intenziven partnerski odnos
med državama ter poglobljeno sodelovanje na vseh področjih, še posebej pri
zagotavljanju miru in stabilnosti v JVE.
Regionalne pobude
Slovenija bo s sosednjimi državami sodelovala pri nadaljnji krepitvi
regionalnih pobud. V tem okviru bo še naprej posebno pozornost posvetila
trilateralnemu sodelovanju z Italijo in Madžarsko s posebnim poudarkom na
strateško-varnostnem področju ter približevanju EU in NATO. V okviru svojih zmožnosti
se bo tudi udeleževala pobud za trilateralno sodelovanje sosedskih regij v
mejnem trikotniku Slovenija - Avstrija - Madžarska in v mejnem trikotniku
Slovenija – Avstrija - Italija. Zaradi krepitve gospodarsko prometne osi vzdolž
evropskega koridorja št. 5 bo sodelovala z vsemi državami, ki jih ta os zajema.
EVROPSKE DRŽAVE IN ZDA
Evropske države
Republiki Sloveniji je vključevanje v politične, gospodarske
in varnostne tokove in integracije v Evropi prioritetni cilj, ki se z uravnoteženim
pristopom odraža v zagotavljanju dobrih in stabilnih odnosov ter sodelovanju z
evropskimi državami, zlasti s članicami EU. Z vidika ekonomskih in političnih
interesov imajo odnosi med Republiko Slovenijo in Nemčijo, Francijo in Veliko
Britanijo, poleg Italije in Avstrije, posebno težo. Posebnega pomena so tudi
odnosi med Republiko Slovenijo in državami kandidatkami za članstvo v EU.
Srednjeevropske države
Republika Slovenija je srednjeevropska država, povezana tudi
z evropskim delom Sredozemlja. Ker je s tem prostorom povezan daleč največji
del njene zgodovine, gradi na svoji srednjeevropski identiteti svojo
razpoznavnost, vendar z odprtostjo do evropskega prostora kot celote.
Sodelovanje in povezovanje z državami Srednje Evrope, ki
zajema zlasti gospodarsko in kulturno področje, je zato za Slovenijo posebno
pomemben del njene zunanjepolitične aktivnosti, tako bilateralno kot v
multilateralnih povezavah (CEFTA, SEP, DS Alpe Jadran), kot obmorska država pa
sodeluje tudi v multilateralnih povezavah, ki zajemajo sredozemski prostor. Z
vrsto srednjeevropskih držav jo povezujejo tudi priprave na sprejem v
polnopravno članstvo EU.
V gospodarskem pogledu uveljavlja Republika Slovenija svoj
geopolitični položaj na stičišču osi, ki povezujejo zahodno Sredozemlje z
Ukrajino in Baltik z Jadranom.
Združene države Amerike
Spremenjene mednarodne razmere po padcu berlinskega zidu so
vlogo ZDA kot največje svetovne sile še okrepile, kar je seveda zelo važno tudi
za zunanjo politiko Republike Slovenije. Med vprašanji, kjer je stališče ZDA posebno
pomembno tudi za našo državo, velja zlasti omeniti evropsko varnost, naše
odnose z mednarodnimi finančnimi organizacijami in vstopanje v zvezo NATO.
Znotraj te zveze imajo ZDA vodilno vlogo, zato uspešno sodelovanje in
poglobljeni bilateralni odnosi povečujejo naše možnosti pri vključevanju v
severnoatlantsko zavezništvo. Aktivno prizadevanje ZDA za stabilnost v
Jugovzhodni Evropi, ki je tudi v interesu Slovenije, je dodaten razlog, da se zavezništvo
z ZDA poglablja in utrjuje. Za Republiko Slovenijo je tako nadaljnje razvijanje
in poglabljanje dobrih bilateralnih odnosov izrednega pomena. Poleg političnih
meddržavnih stikov je potrebno širiti sodelovanje tudi na gospodarskem, znanstvenoraziskovalnem,
tehničnem in kulturnem področju.
Na osnovi sodelovanja z ZDA kot partnerja strateškega pomena
je potrebno okrepiti ameriško prisotnost v Sloveniji s pritegnitvijo novih
investicij.
Ruska federacija
Interes Slovenije je nadaljnje razvijanje dobrih odnosov z
Rusko federacijo, posebej na gospodarskem področju. Slovenija je dolgoročno
zainteresirana za gospodarsko in politično stabilizacijo razmer v Ruski
federaciji.
JUGOVZHODNA EVROPA
Republika Slovenija se je s svojim uspešnim razvojem in z
zunanjo politiko uveljavila kot srednjeevropska država. S tem so nastali
potrebni pogoji, pa tudi pričakovanja mednarodne skupnosti, za njeno aktivno
angažiranje v kriznem območju jugovzhodno od nje.
Urejanje nasledstva
Na podlagi plebiscitne odločitve za osamosvojitev in z odporom
zoper agresijo se je v procesu razpadanja SFRJ Slovenija po letu 1991
uveljavila kot nova uspešna država, ena od enakopravnih naslednic bivše države.
Na tej ustavni in mednarodni pravni predpostavki, da gre za pet enakopravnih naslednic,
novih držav, je Republika Slovenija vstopila v OZN in v druge mednarodne
organizacije, uredila svoje odnose z mednarodnimi finančnimi ustanovami ter uveljavlja
svoje interese v okviru nasledstvenih pogajanj. To izhodišče, utemeljeno na
mnenju Badinterjeve komisije, Slovenija dosledno uveljavlja in zagovarja v
svoji zunanji politiki.
Politični, varnostni in gospodarski interesi Republike Slovenije
Stabilnost Jugovzhodne Evrope je v življenjskem interesu Slovenije
in prav ta prostor je tisti del Evrope, kjer se Slovenija skupaj s svojimi
strateškimi partnerji mora uveljavljati kot pomemben mednarodni dejavnik.
Aktivna vloga Slovenije v tem prostoru, zlasti v Bosni in Hercegovini, Erni
Gori in pri reševanju t.i. kosovskega vprašanja, je Slovenijo uveljavila kot
pomembnega partnerja NATO, EU in ZDA ter jo, skupaj z njeno dejavnostjo v VS
OZN potrdila kot verodostojnega partnerja pri urejanju razmer v tem delu
Evrope.
Politični, varnostni, gospodarski ter drugi interesi in razlogi
zahtevajo, da je Slovenija aktivno prisotna v Jugovzhodni Evropi in zato
podpira napore in pobude mednarodne skupnosti za stabilizacijo in razvoj tega
področja. V Paktu stabilnosti za JV Evropo sodeluje Republika Slovenija skupaj z
EU, ZDA, RF in drugimi udeleženkami Pakta s posebnim poudarkom na gospodarskih
projektih, vprašanjih varstva človekovih pravic in manjšin in na humanitarnem
področju pri odpravljanju posledic vojne. V njenem interesu je, da razvija
odnose z obema entitetama Bosne in Hercegovine (Federacija in Republika Srbska)
ob hkratni čvrsti podpori uresničevanju Daytonskega sporazuma, in da nadaljuje
z razvojem odnosov z Makedonijo, Albanijo in drugimi državami regije. Slovenija
se z aktivno vlogo in podporo demokratičnim procesom v tem prostoru uveljavlja
kot pomemben in verodostojen partner mednarodne skupnosti pri urejanju razmer v
tem delu Evrope.
V interesu Slovenije je razvoj gospodarskega, kulturnega in
drugega sodelovanja s partnerji v Srbiji, podobno kot že uspešno poteka s
partnerji iz Erne Gore. Slovenija si bo, ob ustreznem zavarovanju interesov
Republike Slovenije, prizadevala normalizirati odnose z ZRJ, vključno z
vzpostavitvijo diplomatskih odnosov takoj, ko bo tudi v Srbiji vzpostavljen demokratičen
sistem.
IZVENEVROPSKE DRŽAVE
Republika Slovenija bo še naprej utrjevala vsestransko sodelovanje
z izvenevropskimi državami. Kot dejaven elan mednarodne skupnosti bo
nadaljevala dialog z najpomembnejšimi državami in regionalnimi integracijami v
tem delu sveta. Slovenija bo še naprej gradila svojo prisotnost zlasti na
posamezno skrbno izbranih točkah, kjer so potrebe in možnosti za razmah
predvsem gospodarskega sodelovanja največje. Glede na vse bolj strateško
odpiranje Evropske unije do izvenevropskih držav v okviru globalizacije
svetovnega gospodarstva bo Republika Slovenija temu posvečala posebno pozornost
v posameznih svetovnih regijah in izvenevropskih državah.
Posebej se izpostavlja sodelovanje z Ljudsko republiko Kitajsko
kot stalno članico Varnostnega sveta OZN in sodelovanje s tistimi državami, v
katerih prebivajo večje skupine slovenskih izseljencev.
GLOBALNA POLITIKA
S članstvom v OZN in drugih pomembnejših mednarodnih organizacijah
Slovenija uresničuje svoje temeljne zunanjepolitične cilje in interese. To je
hkrati temeljni okvir uresničevanja njene globalne politike, ki je v funkciji
krepitve mednarodnega položaja Slovenije in uveljavljanja nacionalnih interesov.
S članstvom v VS OZN je Republika Slovenija dobila priložnost za dolgoročno
krepitev njenega mednarodnega položaja in ugleda ter za uveljavljanje njenih
interesov v odnosih s posameznimi državami. Globalna politika Slovenije temelji
na selektivnosti, kot načinu maksimalne izrabe omejenih nacionalnih virov ter
kriteriju definiranja in uresničevanja zunanjepolitičnih interesov. Evropska in
evroatlantska dimenzija globalne politike je za Slovenijo najpomembnejša. S
sodelovanjem v EU, NATO, OVSE in Svetu Evrope Slovenija uresničuje svoje vitalne
politične, ekonomske in varnostne interese. Te interese bo v polni meri uresničila
s članstvom v EU, NATO, ZEU, OECD in ILO.
REGIONALNA POLITIKA
Regionalna politika Slovenije je pomemben element njene evropske
in evroatlantske politike ter odnosov s sosedi. Regionalna politika Slovenije
prioritetno zajema območje v njeni neposredni soseščini, v Srednji in
Jugovzhodni Evropi. Z aktivnim delovanjem v raznih oblikah regionalnega
sodelovanja ima Slovenija možnost uveljavitve v regiji in krepitve pozicije
znotraj širše evroatlantske politike. Na takšnih izhodiščih bo Slovenija tudi v
prihodnje aktivno delovala v raznih oblikah trilateralnega povezovanja s
sosednjimi državami, SEP, CEFTA, SECI, Royaumont pobudi, DS Alpe-Jadran kakor
tudi v nastajajoči Jadranski pobudi. V tej funkciji je tudi krepitev sodelovanja
s srednjeevropskimi državami.
Republika Slovenija sodeluje tudi preko neposredne soseščine
z regijami v posameznih državah zlasti zaradi pospeševanja gospodarskih vezi,
pa tudi na drugih področjih (Bavarska, Katalonija, Baden-Wuerttemberg,
Lombardija).
* * * *
ZAKLJUČEK
Izhajajoč iz temeljnih vrednot in dolgoročnih interesov, so
prioritetni cilji zunanje politike Republike Slovenije utrjevanje mednarodnega
položaja in ugleda naše države, stabilni in dobri sosedski odnosi z vsemi državami,
ki nas neposredno obkrožajo, polnopravno članstvo v EU, polnopravno članstvo v
NATO in ZEU, članstvo v OECD, aktivna vloga v OZN, OVSE, WTO, CEFTA in v
odnosih z EFTA, tesnejše sodelovanje z državami Srednje Evrope v okviru SEP, v okviru
trilaterale (Italija, Slovenija, Madžarska) in drugih podobnih povezav, aktivno
sodelovanje Slovenije pri stabilizaciji področja Jugovzhodne Evrope in krepitev
gospodarskega sodelovanja.
Na podlagi geografskih, političnih, gospodarskih, kulturnih in
zgodovinskih danosti, lahko Republika Slovenija pri izvajanju svoje zunanje
politike uporablja predvsem držo privrženosti temeljnim mednarodnopravnim načelom,
izkazuje prizadevnost za spoštovanje temeljnih človekovih pravic doma in v
svetu ter ponuja svoje dobre usluge pri reševanju zapletenih razmer, tako v
svoji soseščini kot drugod. Republika Slovenija lahko zato svoje nacionalne
interese uveljavlja le z močjo argumentov, pri čemer lahko na uravnotežen način
uporablja zavezništva držav, zvez in mednarodnih ustanov. Temeljne vrednote, po
katerih se pri tem ravna, so mir, varnost, blaginja, ozemeljska celovitost in
zaščita ter razvijanje nacionalne identitete. Okvir delovanja Republike Slovenije
v mednarodnih odnosih bodo vedno demokracija, spoštovanje človekovih pravic in
vladavina prava.
Št. 007-01/90-2/45
Ljubljana, dne 17. decembra 1999.
Predsednik
Državnega zbora
Republike Slovenije
Janez Podobnik, dr. med. l. r.