1. člen
S tem poslovnikom se podrobneje ureja način dela Sodnega
sveta Republike Slovenije v zadevah po zakonu o nezdružljivosti opravljanja
javne funkcije s pridobitno dejavnostjo (v nadaljevanju: ZNOJF) ter način varovanja
osebnih podatkov.
2. člen
O zadevah po ZNOJF odloča sodni svet na sejah, ki so zaprte
za javnost. 
Sodni svet je sklepčen, če je na seji prisotnih več kot
polovica njegovih članov. 
Sodni svet sprejema sklepe z večino glasov vseh članov.
3. člen
Sodni svet zbira podatke o premoženjskem stanju sodnikov in
njihovih zakoncev glede na to, da sodnik pri opravljanju funkcije ne sme
sprejemati daril, ne sme sprejemati ugodnosti, ki bi lahko vplivale na njegovo
opravljanje sodniške funkcije, pri čemer prepoved sprejemanja daril in
pridobivanja ugodnosti velja tudi za osebe, ki s sodnikom živijo v istem
gospodinjstvu.
Podatki, ki jih sodni svet dobi pri svojem delu in imajo v
skladu z ZNOJF značaj osebnih podatkov, se hranijo v skladu z zakonom o varstvu
osebnih podatkov. 
Po prenehanju mandata sodnega sveta predsednik in sekretar
sodnega sveta predata arhiv novoizvoljenim članom sodnega sveta. 
Zbrani osebni podatki sodnika se komisijsko uničijo potem, ko
v skladu z zakonom niso več potrebni pri delu sodnega sveta.
4. člen
Predsednik sodnega sveta pošlje takoj po zaprisegi novim
sodnikom vprašalnika z obrazcema A in B (ki sta priloga tega poslovnika) s
spremnim dopisom in jih opozori, da morajo po zakonu o sodniški službi in ZNOJF
prijaviti svoje premoženje ter na posledice, če tega ne storijo v zahtevanem
roku. 
Obrazec A obsega vprašanja o funkciji, ki jo opravlja sodnik,
o drugih funkcijah in položajih, ki jih zaseda, pridobitni dejavnosti, ki jo je
opravljal pred nastopom funkcije ter podatke o gospodarski družbi, podjetju,
zavodu, poklicu oziroma drugi zasebni dejavnosti z opisom dejavnosti, oznako
firme ter podatki o deležih in vrednosti, ki se nanašajo na njega oziroma na
njenega zakonskega oziroma izvenzakonskega partnerja ter družinskega člana iz
skupnega gospodinjstva. 
Obrazec B obsega ostale podatke, ki so našteti v 10. členu
ZNOJF in niso vsebovani v obrazcu A. 
Hkrati z obrazcema A in B sodni svet pošlje sodnikom spremni
dopis, v katerem jih opozori na določila ZNOJF, in določi način vračanja
izpolnjenih obrazcev v roku, ki ne sme biti krajši od 10 dni. 
Sodnik mora sodnemu svetu predložiti podatke o premoženjskem
stanju v roku, kot ga določa drugi odstavek 39. člena zakona o sodniški službi.
Če sodni svet ugotovi, da mu sodnik ni sporočil podatkov o svojem
premoženjskem stanju v roku kot ga določa drugi odstavek 39. člena zakona o
sodniški službi, ga sodni svet pozove, da mu v roku, ki ga sam določi, predloži
podatke v skladu z 10. členom ZNOJF.
5. člen
Sodniki pošljejo izpolnjene A in B obrazce priporočeno po
pošti na urad sodnega sveta ali pa jih oddajo neposredno sodnemu svetu. 
Izpolnjeni obrazci morajo biti sodnemu svetu predloženi v
zaprti kuverti. Na hrbtni strani kuverte mora biti napisano ime in priimek
sodnika, naziv in sedež sodišča ter oznaka “Prijava premoženja – ZNOJF”.
6. člen
Strokovna služba evidentira prejem pošiljk, ki imajo oznako
“Prijava premoženja – ZNOJF” ter odtisne štampiljko “zaupno” in datum prejema.
7. člen
Predsednik oziroma v njegovi odsotnosti podpredsednik in
sekretar sodnega sveta skupaj odpreta pošiljko ter preverita, ali sta obrazca A
in B v celoti in pravilno izpolnjena. 
Nepopolno oziroma napačno izpolnjeni obrazci se sodniku
vrnejo s pozivom, da jih v roku 15 dni popravi. 
Popolno izpolnjena obrazca A in B se skupaj s priloženo
dokumentacijo vložita v posebno ovojnico sodnega sveta z oznako “ZNOJF”, ki se
zapre in zapečati s pečatom sodnega sveta. Pod pečat se podpišejo osebe, ki so
sodelovale pri obdelavi podatkov o premoženjskem stanju sodnika. 
Na ovojnici se označi ime in priimek sodnika ter odtisne
štampiljka “zaupno”, navede pa se tudi datum, kdaj mora sodnik vložiti novo
prijavo. 
O izpeljanem postopku se naredi uradni zaznamek na ovojnici,
v katerem se zapiše datum odprtja pošiljke in pečatenja ovojnice ter imena
oseb, ki so pri obdelavi podatkov sodelovale in ki uradni zaznamek tudi
podpišejo. 
Zapečatena ovojnica se priloži osebnemu spisu sodnika, ki se
hrani v zaklenjeni omari v prostorih strokovne službe sodnega sveta. 
Ob ponovnem pregledu podatkov o premoženjskem stanju sodnika
na podlagi drugega odstavka 39. člena zakona o sodniški službi in ZNOJF,
predsednik in sekretar sodnega sveta pregledata ovojnice z obrazcema A in B, ki
vsebujejo podatke o premoženjskem stanju sodnikov po zakonu o varstvu osebnih
podatkov in opravita primerjavo z že posredovanimi podatki. Po opravljenem
pregledu in primerjavi se obrazci s priloženo dokumentacijo vložijo v novo
ovojnico, na način kot je določen v prejšnjih odstavkih.
8. člen
Na podlagi pregleda dokumentacije in primerjave že
posredovanih podatkov o premoženjskem stanju sodnika, predsednik in sekretar
sodnega sveta pripravita poročilo za sejo sodnega sveta. Poročilo ima oznako
zaupno, če vsebuje osebne podatke. 
V poročilu se posebej navede primere, pri katerih so bile
ugotovljene razlike oziroma pomanjkljivi podatki. 
O spornih primerih odloča sodni svet na seji. 
Glede varovanja podatkov v poročilu velja enako kot za
varovanje podatkov iz prijave.
9. člen
V skladu z 21. členom ZNOJF sodni svet pisno pozove sodnika,
na katerega se obravnavani primer nanaša, naj se izjavi o ugotovljenih dejstvih
in pisno posreduje svoje pripombe. 
Sodnik lahko poda izjavo v roku, ki ga določi sodni svet, ki
pa ne sme biti krajši od desetih dni. 
Sodni svet lahko povabi sodnika, da se o ugotovljenih
dejstvih izjavi neposredno na seji sodnega sveta. 
Sodnik, ki je vabljen na sejo sodnega sveta, mora imeti
zadosti časa za pripravo, vendar najmanj deset dni od prejema vabila.
10. člen
O delu sodnega sveta po ZNOJF se vodi poseben zapisnik (C del
zapisnika). 
Sodnik, na katerega se obravnavani primer nanaša, ima pravico
do vpogleda v C del zapisnika.
11. člen
Sodni svet lahko s sklepom določi tudi druge člane sodnega
sveta oziroma drugega zaposlenega v strokovni službi sodnega sveta, da imajo
enake zadolžitve in pooblastila, kot so za predsednika, podpredsednika in
sekretarja sodnega sveta opredeljena po določbah tega poslovnika.
12. člen
Predsednik, sekretar, člani sodnega sveta in delavci
strokovne službe sodnega sveta, ki sodelujejo pri njegovem delu, so v skladu z
zakonom, ki ureja varstvo osebnih podatkov, dolžni ohraniti kot tajnost vse
podatke, ki imajo naravo osebnih podatkov, za katere zvedo pri svojem delu v
sodnem svetu. 
V primeru kršitve tajnosti podatkov so predsednik, člani
sodnega sveta in sekretar sodnega sveta odškodninsko odgovorni po splošnih
predpisih, delavci strokovne službe sodnega sveta pa so odgovorni tudi
disciplinsko oziroma zaradi hujše kršitve pogodbe o zaposlitvi.
13. člen
Za vprašanja, ki niso urejena s tem poslovnikom, se uporablja
Poslovnik Sodnega sveta Republike Slovenije.
14. člen
Ta poslovnik začne veljati z dnem, ko ga sprejme sodni svet z
dvotretjinsko večino vseh članov in se uporablja od dneva objave v Uradnem
listu Republike Slovenije.
Št. 4/03-2
Ljubljana, dne 13. februarja 2003.
Predsednica 
Maja Tratnik l. r.

 
Priloga
1: Obrazec A
Priloga
2: Obrazec B