1. SPLOŠNE DOLOČBE
1. člen
(1) Ta pravilnik v skladu z Direktivo
Evropskega parlamenta in Sveta 2003/10/ES z dne 6. februarja 2003 o minimalnih
zahtevah za varnost in zdravje v zvezi z izpostavljenostjo delavcev fizikalnim
dejavnikom (hrup) (sedemnajsta posebna direktiva v smislu člena 16(1) Direktive
89/391/EGS) (UL L št. 42 z dne 15. 2. 2003, str. 38), določa zahteve za
varovanje delavcev pred tveganji za varnost in zdravje, ki so ali bi lahko bila
posledica izpostavljenosti hrupu, in zlasti pred tveganji za poškodbe sluha. 
(2) Ta pravilnik določa tudi obveznosti
delodajalca v zvezi z varovanjem delavcev pred tveganji zaradi izpostavljenosti
hrupu pri delu. 
(3) Določbe tega pravilnika se uporabljajo za
dejavnosti, v katerih so ali bi lahko bili delavci zaradi svojega dela
izpostavljeni tveganjem zaradi hrupa.
2. DEFINICIJE
2. člen
Kot merila za okvaro sluha so s tem
pravilnikom določene naslednje fizikalne veličine: 
a)     konična raven zvočnega tlaka (ppeak): maksimalna
vrednost C–vrednotenega trenutnega zvočnega tlaka; 
b)     raven dnevne izpostavljenosti (LEX,8h) (dB(A)
glede na referenčni tlak 20 μPa): časovno vrednoteno povprečje izpostavljenosti
hrupu v času osemurnega delavnika, kakor je definirano v točki 3.6 standarda
SIST ISO 1999. Raven dnevne izpostavljenosti upošteva vse vrste hrupa pri delu,
tudi impulzni hrup; 
c)     raven tedenske izpostavljenosti (¯LEX,8h):
časovno vrednoteno povprečje dnevne izpostavljenosti hrupu v času osemurnega
delavnika v petdnevnem delovnem tednu, kakor je definirano v Opombi 2 k točki
3.6 standarda SIST ISO 1999.
3. MEJNI VREDNOSTI IZPOSTAVLJENOSTI IN OPOZORILNE VREDNOSTI
IZPOSTAVLJENOSTI
3. člen
Ta pravilnik predpisuje naslednji mejni
vrednosti izpostavljenosti in opozorilne vrednosti izpostavljenosti v osemurnem
delavniku ter naslednje konične ravni zvočnih tlakov: 
a)    
mejni vrednosti izpostavljenosti: 
ločeno za LEX,8h) = 87
dB(A) in ppeak) = 200 Pa (140 dB(C) glede na referenčni tlak
20 μPa); 
b)    
zgornji opozorilni vrednosti izpostavljenosti: 
ločeno za LEX,8h = 85 dB(A)
in ppeak = 140 Pa (137 dB(C) glede na referenčni tlak 20
μPa); 
c)    
spodnji opozorilni vrednosti izpostavljenosti: 
ločeno za LEX,8h = 80 dB(A)
in ppeak = 112 Pa (135 dB(C) glede na referenčni tlak 20
μPa).
4. člen
Za mejni vrednosti izpostavljenosti velja,
da mora delodajalec pri določanju dejanske izpostavljenosti delavcev upoštevati
zmanjšanje hrupa zaradi osebne varovalne opreme za varovanje sluha, ki jo nosi
delavec, medtem ko za opozorilne vrednosti izpostavljenosti velja, da tega
učinka ne sme upoštevati.
5. člen
Pri delovnih opravilih, pri katerih se
dnevna izpostavljenost hrupu od dneva do dneva pomembno spreminja, lahko
delodajalci v utemeljenih primerih pri uporabi mejnih vrednosti
izpostavljenosti in opozorilnih vrednosti izpostavljenosti za presojo ravni
hrupa, ki so mu delavci izpostavljeni, namesto dnevne upoštevajo tedensko
izpostavljenost pod pogojem, da: 
a)     tedenska izpostavljenost, ki jo pokaže ustrezen nadzor, ne presega
mejne vrednosti izpostavljenosti 87 dB(A); 
b)     sprejmejo ustrezne ukrepe, ki tveganja, povezana s temi
dejavnostmi, zmanjšajo na najnižjo možno raven.
6. člen
(1) Šteje se, da je delo moteno, če so pri
značilnih delih na delovnem mestu presežene ekvivalentne ravni hrupa, kot so
navedene v Prilogi 1 tega pravilnika. 
(2) Zahteve za nemoteno delo je treba
upoštevati pri načrtovanju proizvodnega ali delovnega procesa. 
(3) Če se ugotovi, da je delo zaradi hrupa
moteno, mora delodajalec proučiti možnosti za zmanjšanje motenj in/ali
poskrbeti, da je takšnemu hrupu izpostavljeno čim manjše število delavcev.
4. UGOTAVLJANJE IN OCENA TVEGANJ
7. člen
(1) Delodajalec mora v skladu z zakonom, ki
ureja varnost in zdravje pri delu (v nadaljnjem besedilu: zakon) presoditi
razmere glede hrupa, ki so mu delavci izpostavljeni, presojo utemeljiti in po
potrebi zagotoviti meritve ravni hrupa. 
(2) Uporabljeni postopki meritev ter
instrumenti morajo ustrezati značilnostim razmer, še zlasti glede značilnosti
merjenega hrupa, trajanju izpostavljenosti, dejavnikom okolja ter značilnosti
merilnih inštrumentov. Postopki meritev in instrumenti morajo omogočiti
določitev parametrov iz 2. člena tega pravilnika ter omogočiti zaključek, ali
so v danem primeru vrednosti iz 3. člena tega pravilnika presežene. 
(3) Delodajalec lahko ob upoštevanju
določbe prejšnjega odstavka uporabi tudi metodo vzorčenja, ki mora pokazati
značilno osebno izpostavljenost delavca. 
(4) Presojo in merjenje iz prejšnjih
odstavkov opravljajo strokovni delavci ali službe v skladu z zakonom in
predpisi, ki urejajo opravljanje strokovnih nalog varnosti in zdravja pri delu.
Podatke, pridobljene s presojo in/ali merjenjem ravni izpostavljenosti hrupu je
potrebno hraniti na način, ki omogoča poznejše primerjanje rezultatov in
zaključke. 
(5) Pri presoji rezultatov meritev se mora
upoštevati merska negotovost v skladu z metrološko prakso. 
(6) Izvajalec meritev mora izdelati
zapisnik o meritvah hrupa, v katerem navede zlasti: 
-       
podatke o naročniku meritev; 
-       
podatke o izvajalcu meritev; 
-       
datum in čas trajanja posamezne meritve; 
-       
opis virov hrupa v delovnem okolju ter stanja v času trajanja meritev; 
-       
podatke o glavnih značilnostih hrupa (npr. kontinuirani, impulzni,
periodični); 
-       
podatke o uporabljenih instrumentih; 
-       
podatke o izračunanih ravneh hrupa in vrednotenju le teh glede na
predpisane opozorilne in mejni vrednosti iz 3. člena tega pravilnika; 
-       
oceno o doseženi natančnosti in zanesljivosti meritev; 
-       
podatke o vseh izmerjenih vrednostih, potrebnih za izračun ravni hrupa
vključno s trajanjem izpostavljenosti delavca hrupu. 
(7) Na podlagi zapisnika o meritvah hrupa
izvajalec meritev hrupa izdela poročilo, v katerem analizira rezultate meritev
hrupa.
8. člen
Pri izdelavi ocene tveganja zaradi
izpostavljenosti delavcev hrupu mora delodajalec nameniti posebno pozornost: 
a)     velikosti, vrsti in trajanju izpostavljenosti hrupu, vključno z
upoštevanjem prisotnosti impulznega hrupa, kjer se pri določanju ravni dnevne
izpostavljenosti iz točke b) 2. člena tega pravilnika, upošteva impulzni značaj
hrupa na ta način, da se izmerjeni ekvivalentni ravni hrupa prišteje razliko
med to izmerjeno ekvivalentno ravnijo hrupa in povprečno ravnijo hrupa,
izmerjeno z dinamiko I (Impulse). Razlika se prišteje le tedaj, če je večja kot
2 dB(A). Če je razlika večja kot 6 dB(A), se prišteje 6 dB(A). Ekvivalentno
raven hrupa in povprečno raven hrupa, izmerjeno z dinamiko I (Impulse), je
potrebno meriti istočasno; 
b)     mejnima vrednostima in opozorilnim vrednostim izpostavljenosti iz
3. člena tega pravilnika; 
c)     vplivom na varnost in zdravje posebno ogroženih skupin delavcev; 
č)    kolikor je to mogoče, vplivom na varnost in
zdravje delavcev, ki izhajajo iz medsebojnega učinkovanja hrupa in ototoksičnih
snovi pri delu ter medsebojna učinkovanja hrupa in vibracij; 
d)     možnosti, da hrup moti slišnost opozorilnih zvočnih signalov ali
drugih zvokov, ki jih je potrebno upoštevati, da se zmanjša tveganje za
nezgode; 
e)     podatkom o emisiji hrupa, ki jih zagotovijo proizvajalci delovne
opreme v skladu s posebnimi predpisi; 
f)      obstoju delovne opreme, ki povzroča manj hrupa; 
g)     podaljšanju izpostavljenosti hrupu zaradi dela preko polnega
delovnega časa, ki ga odredi delodajalec; 
h)     ustreznim podatkom, pridobljenim z zdravstvenim nadzorom, vključno
z objavljenimi podatki, če ti obstajajo; 
i)       opremi za varovanje sluha s primernim dušenjem.
9. člen
Delodajalec mora imeti izdelano oceno
tveganja v skladu z zakonom in določene ukrepe v skladu z 10., 11., 12. in 13.
členom tega pravilnika. Ocena tveganja mora biti shranjena in dostopna v
tiskani obliki ali na drugem primernem nosilcu podatkov. Oceno tveganja je
treba redno posodabljati, zlasti, če so nastale pomembne spremembe, zaradi
katerih bi ocena tveganja lahko zastarela, ali če rezultati zdravstvenega
nadzora pokažejo, da je to potrebno.
5. UKREPI ZA PREPREČEVANJE ALI ZMANJŠANJE IZPOSTAVLJENOSTI
10. člen
(1) Delodajalec mora ob upoštevanju
tehničnega napredka in temeljnih načel za varnost in zdravje pri delu,
določenih v zakonu, z razpoložljivimi ukrepi zagotoviti, da se tveganja, ki
izhajajo iz izpostavljenosti hrupu odpravijo pri viru ali zmanjšajo na najnižjo
možno mero. 
Delodajalec izpolnjuje obveznosti iz
prejšnjega odstavka zlasti tako, da: 
a)     uvaja druge delovne postopke, pri katerih je izpostavljenost hrupu
manjša; 
b)     izbira, glede na naravo dela, primerno delovno opremo, ki povzroča
najmanjši možni hrup, ali tako delovno opremo, ki je v skladu s predpisi
Skupnosti in zmanjšuje izpostavljenost hrupu; 
c)     načrtuje in urejuje delovna mesta; 
č)    ustrezno informira in usposablja delavce glede
pravilne in varne uporabe delovne opreme z namenom zmanjšanja njihove
izpostavljenosti hrupu na najnižjo možno mero; 
d)     zmanjšuje hrup s tehničnimi ukrepi, s katerimi: 
- 
se zmanjšuje hrup, ki se širi po zraku, na primer z zasloni, okrovi,
oblogami za absorbcijo zvoka; 
- 
se zmanjšuje hrup, ki se širi po konstrukciji, na primer z dušenjem ali
izolacijo; 
e)     pripravlja ustrezne programe za vzdrževanje delovne opreme,
delovnih mest in sistemov delovnih mest; 
f)      organizira delo tako, da: 
- 
omejuje trajanje in velikost izpostavljenosti; 
- 
načrtuje zadostne odmore med delom. 
(2) Če je ena od obeh ali če sta obe
zgornji opozorilni vrednosti izpostavljenosti iz 3. člena tega pravilnika
preseženi, mora delodajalec na podlagi ocene tveganja iz 7., 8. in 9. člena
tega pravilnika izdelati in izvesti program tehničnih in/ali organizacijskih
ukrepov za zmanjšanje izpostavljenosti delavcev hrupu, pri čemer upošteva
zlasti ukrepe iz prejšnjega odstavka. 
(3) Delodajalec mora na podlagi ocene
tveganja iz 7., 8. in 9. člena tega pravilnika delovna mesta, na katerih je
verjetno, da bodo delavci izpostavljeni hrupu, ki presega zgornji opozorilni
vrednosti izpostavljenosti iz 3. člena tega pravilnika, označiti z ustreznimi
varnostnimi znaki. Ta območja mora, če je to tehnično izvedljivo in upravičeno
zaradi nevarnosti za prekomerno izpostavljenost, razmejiti od ostalih delovnih
mest in omejiti dostop do njih. 
(4) Hrup mora biti v prostorih za počitek,
ki jih glede na naravo dela delavcem zagotovi delodajalec, čim manjši in mora
ustrezati namembnosti in pogojem uporabe teh prostorov. 
(5) Delodajalec mora ukrepe iz tega člena
prilagoditi potrebam in lastnostim posebno ogroženih skupin delavcev v skladu z
zakonom.
6. OSEBNA VAROVALNA OPREMA
11. člen
(1) Delodajalec mora dati delavcem na
razpolago ustrezno osebno varovalno opremo v skladu z zakonom in predpisi o
osebni varovalni opremi, če tveganj pred izpostavljenostjo hrupu ni možno
preprečiti z drugimi ukrepi. 
(2) Delavci morajo imeti na razpolago
osebno varovalno opremo za varovanje sluha vsaj takrat, kadar izpostavljenost
hrupu presega eno od obeh ali obe spodnji opozorilni vrednosti iz 3. člena tega
pravilnika ter uporabljati osebno varovalno opremo za varovanje sluha takrat,
kadar je izpostavljenost hrupu enaka ali presega eno od obeh ali obe zgornji
opozorilni vrednosti iz 3. člena tega pravilnika. 
(3) Delodajalec mora izbrati takšno osebno
varovalno opremo za varovanje sluha, ki prepreči tveganje za okvaro sluha ali
ga zmanjša na najnižjo možno mero. 
(4) Delodajalec mora zagotoviti, da delavci
uporabljajo osebno varovalno opremo za varovanje sluha in je odgovoren za
nadzor nad učinkovitostjo ukrepov, sprejetih v skladu s tem členom.
7. OMEJEVANJE IZPOSTAVLJENOSTI
12. člen
(1) Delodajalec mora zagotoviti, da
izpostavljenost delavcev v nobenem primeru ne presega ene od obeh ali obeh
mejnih vrednosti izpostavljenosti iz 3. člena tega pravilnika. 
(2) Če delodajalec ugotovi, da
izpostavljenost delavcev kljub izvedenim ukrepom v skladu s tem pravilnikom
presega eno od obeh ali obe mejni vrednosti izpostavljenosti iz prejšnjega
odstavka, mora: 
a)     takoj ukrepati, da se izpostavljenost zmanjša pod mejni vrednosti
izpostavljenosti; 
b)     ugotoviti razloge za prekomerno izpostavljenost; 
c)     izvesti dodatne varnostne ukrepe, da prepreči ponovno prekomerno
izpostavljenost.
8. OBVEŠČANJE IN USPOSABLJANJE DELAVCEV
13. člen
Delodajalec mora skladno z zakonom in tem
pravilnikom zagotoviti, da so delavci, ki so pri delu izpostavljeni hrupu, ki
je enak ali presega eno od obeh ali obe spodnji opozorilni vrednosti
izpostavljenosti iz 3. člena tega pravilnika, in/ali njihovi predstavniki
obveščeni in usposobljeni za varno delo, zlasti glede: 
a)     vrste tveganj zaradi izpostavljenosti hrupu; 
b)     ukrepov po tem pravilniku, z namenom odpravljanja ali zmanjševanja
tveganja zaradi hrupa na najnižjo možno mero, vključno z okoliščinami, v
katerih pridejo v poštev; 
c)     mejnih vrednosti izpostavljenosti in opozorilnih vrednosti
izpostavljenosti iz 3. člena tega pravilnika; 
č)    rezultatov presoj in/ali meritev hrupa,
opravljenih v skladu s 7., 8. in 9. členom tega pravilnika, skupaj z
obrazložitvijo njihovega pomena in možnih tveganj; 
d)     pravilne uporabe opreme za varovanje sluha; 
e)     načina zaznavanja in obveščanja o znakih okvare sluha; 
f)      pogojev, pod katerimi so delavci upravičeni do zdravstvenega
nadzora in o namenu zdravstvenega nadzora iz 15. člena tega pravilnika; 
g)     varnih delovnih postopkov, s katerimi se izpostavljenost hrupu
omeji na najnižjo možno mero.
9. POSVETOVANJE IN SODELOVANJE DELAVCEV
14. člen
Delodajalec mora zagotoviti posvetovanje in
sodelovanje delavcev in/ali njihovih predstavnikov glede zadev iz tega
pravilnika v skladu z določbami zakona, ki ureja področje varnosti in zdravja
pri delu, še posebno na področjih: 
-       
ocene tveganj in določanja ukrepov iz 7., 8. in 9. člena tega
pravilnika, ki jih namerava sprejeti, 
-       
aktivnosti, ki imajo za cilj odpravo ali zmanjšanje tveganj zaradi
izpostavljenosti hrupu iz 10. člena tega pravilnika, 
-       
izbire osebne varovalne opreme za varovanje sluha iz drugega odstavka
11. člena tega pravilnika.
10. ZDRAVSTVENI NADZOR
15. člen
(1) Zdravstveni nadzor, vodenje
dokumentacije in dostop do zdravstvene dokumentacije se izvaja v skladu s
predpisi, ki urejajo zdravstveno varstvo. Pri zdravstvenem nadzoru je treba
upoštevati rezultate ocene tveganja iz prvega odstavka 7. člena tega
pravilnika, če ta pokaže, da je zdravje delavcev ogroženo. 
(2) Delodajalec mora delavcu, pri katerem
je izpostavljenost enaka ali presega eno od obeh ali obe zgornji opozorilni
vrednosti izpostavljenosti iz 3. člena tega pravilnika, zagotoviti preventivne
preglede sluha, ki jih opravi pooblaščeni zdravnik. Preventivni avdiometrični
pregled mora delodajalec omogočiti tudi delavcem, pri katerih izpostavljenost
presega eno od obeh ali obe spodnji opozorilni vrednost izpostavljenosti iz 3.
člena tega pravilnika, presoje in meritve iz prvega odstavka 7. člena tega
pravilnika pa pokažejo tveganje za zdravje. Cilj teh pregledov je zagotovitev
zgodnje diagnostike pri odkrivanju okvar sluha zaradi hrupa in ohranjanje
zdravega sluha delavcev. 
(3) Pooblaščeni zdravnik za vsakega
delavca, za katerega se izvaja zdravstveni nadzor v skladu s prvim in drugim
odstavkom tega člena, izdela in redno dopolnjuje osebno zdravstveno
dokumentacijo. Ta zdravstvena dokumentacija vsebuje povzetek rezultatov
izvedenega zdravstvenega nadzora. Hraniti jo je potrebno na način, ki omogoča
kasnejše zaključke, pri čemer je potrebno zagotoviti varovanje zaupnosti
podatkov. Kopije relevantne dokumentacije, pooblaščeni zdravnik na njeno
zahtevo predloži inšpekciji dela, ki mora v skladu s predpisi o zdravstveni
dejavnosti tako pridobljene podatke varovati kot poklicno skrivnost. Vsak
delavec ima pravico do vpogleda v zdravstveno dokumentacijo, ki se nanaša nanj.
(4) Kadar pooblaščeni zdravnik pri pregledu
sluha ugotovi, da je delavčev sluh okvarjen in pri tem presodi, da je okvara
posledica izpostavljenosti hrupu pri delu, mora o svojih ugotovitvah seznaniti:
a)     delavca o izvidih, ki se nanašajo nanj; 
b)     delodajalca, ki mora ukrepati tako, da: 
- 
preveri oceno tveganja, ki jo je opravil na podlagi 7., 8. in 9. člena
tega pravilnika; 
- 
preveri ukrepe za odpravo ali znižanje tveganja za okvaro sluha iz 10.
in 11. člena tega pravilnika; 
- 
upošteva nasvet pooblaščenega zdravnika in/ali inšpekcije dela pri
izvajanju kakršnih koli ukrepov v skladu z 10. in 11. členom tega pravilnika,
potrebnih za odpravljanje ali zmanjševanje tveganja za okvaro sluha, vključno z
možnostjo premestitve delavca na drugo delovno mesto, kjer ni tveganja za
nadaljnjo izpostavljenost; 
- 
zagotovi sistematični zdravstveni nadzor ter poskrbi za ponovni pregled
zdravstvenega stanja vseh ostalih delavcev, ki so bili izpostavljeni na podoben
način; 
c)    
inšpekcijo dela.
11. ODSTOPANJA
16. člen
(1) V izjemnih situacijah, kadar bi bilo
zaradi narave dela za varnost ali zdravje bolj tvegano, če bi se v celoti in
pravilno uporabljala osebna varovalna oprema za varovanje sluha, kakor če se ta
ne uporablja, je dovoljeno odstopanje od prvega in drugega odstavka 11. člena ter
12. člena tega pravilnika pod pogoji, da: 
-       
iz ocene tveganja izhaja, da je pri teh delih tveganje za delavca
manjše, kot če bi delavec pravilno in v celoti uporabljal osebno varovalno
opremo za varovanje sluha; 
-       
delodajalec izvede vse varnostne in zdravstvene ukrepe v skladu s tem
pravilnikom, da se tveganje zmanjša na najnižjo možno raven; 
-       
povprečna tedenska izpostavljenost ne preseže mejnih vrednosti dnevne
izpostavljenosti; 
-       
delodajalec za delavce, ki opravljajo ta dela, v sodelovanju s
pooblaščenim zdravnikom in na podlagi ocene tveganja zagotovi ustrezen in
pogostejši zdravstveni nadzor. 
(2) Delodajalec, po predhodnem posvetovanju
z delavci in/ali njihovimi predstavniki, o odstopanjih obvesti ministrstvo,
pristojno za varnost in zdravje pri delu, in inšpekcijo dela. Delodajalec
obvestilu priloži dokazila o izpolnjevanju pogojev iz prejšnjega odstavka. 
(3) Delodajalec mora odstopanja odpraviti
takoj, ko prenehajo obstajati okoliščine, zaradi katerih so bila uvedena.
Delodajalec mora vsake štiri leta preučiti razloge in izpolnjevanje pogojev za
odstopanja in o tem obvestiti ministrstvo, pristojno za varnost in zdravje pri
delu, in inšpekcijo dela.
12. PRAKTIČNE SMERNICE
17. člen
Ministrstvo, pristojno za varnost in
zdravje pri delu, v sodelovanju s socialnimi partnerji, najkasneje do 15.
februarja 2008 pripravi in objavi v Uradnem listu Republike Slovenije praktične
smernice, ki pomagajo delavcem in delodajalcem v glasbenem in razvedrilnem
sektorju, da izpolnijo svoje obveznosti na področju varovanja delavcev pred
tveganji zaradi hrupa, določene s tem pravilnikom.
13. PREHODNE IN KONČNE DOLOČBE
18. člen
(1) Ministrstvo, pristojno za varnost in
zdravje pri delu, poroča Komisiji v skladu s 16. členom direktive iz 1. člena
tega pravilnika, o praktičnem izvajanju določb te direktive. 
(2) Poročilu iz prejšnjega odstavka se
priložijo stališča socialnih partnerjev. 
(3) Ministrstvo, pristojno za varnost in
zdravje pri delu, predloži Komisiji v skladu s tretjim odstavkom 11. člena
direktive iz 1. člena tega pravilnika, seznam odstopanj iz prvega odstavka 15.
člena tega pravilnika, skupaj z razlogi zanje.
19. člen
Z uveljavitvijo tega pravilnika preneha
veljati Pravilnik o varovanju delavcev pred tveganji zaradi izpostavljenosti
hrupu pri delu (Uradni list RS, štev. 07/01), razen določb 6. in 7. člena, ki
se ne glede na določbe 3. člena tega pravilnika uporabljajo za ukrepe za
varovanje sluha delavcev v razvedrilnem in glasbenem sektorju do sprejema
praktičnih smernic iz 17. člena tega pravilnika, vendar najdlje do 15.
februarja 2008.
20. člen
Ta pravilnik začne veljati petnajsti dan po
objavi v Uradnem listu Republike Slovenije.
Št. 01701-47/2005
Ljubljana, dne 6. februarja 2006
EVA 2005-2611-0129
mag. Janez Drobnič l.r.
Minister
za delo, družino in socialne zadeve

Priloga I:
Največje dopustne ekvivalentne ravni hrupa za nemoteno delo pri posameznih
vrstah delovnih opravil