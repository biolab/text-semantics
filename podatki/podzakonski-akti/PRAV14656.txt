I. SPLOŠNE DOLOČBE
1. člen
(vsebina)
S tem pravilnikom se določajo:
-       
pogoji za vpis in izbris iz registra zdravnikov (v nadaljnjem besedilu:
register),
-       
postopek vpisa in izbrisa iz registra.
2. člen
(register)
(1) Zdravniška zbornica Slovenije (v nadaljnjem besedilu:
zbornica) vodi register.
(2) Za izvajanje nalog, določenih z zakonom, zbornica zbira,
evidentira, obdeluje, shranjuje, posreduje in uporablja podatke zdravnikov in
doktorjev dentalne medicine (v nadaljnjem besedilu: zdravniki), ki jih določa
31. člen Zakona o zdravniški službi (Uradni list RS, št. 72/06 – uradno
prečiščeno besedilo, 15/08 – ZPacP, 58/08, 107/10 – ZPPKZ, 40/12 – ZUJF, 88/16
– ZdZPZD, 40/17, 64/17 – ZZDej-K, 49/18, 66/19 in 199/21).
(3) Zbornica ravna s podatki registra v skladu z zakonom, ki
ureja varstvo osebnih podatkov.
(4) O vsaki spremembi podatkov iz drugega odstavka tega člena
zdravnik obvesti zbornico v 30 dneh po nastanku spremembe.
II. VPIS V REGISTER
3. člen
(obveznost vpisa)
(1) Z vpisom v register zdravnik postane član zbornice.
(2) V register mora biti vpisan:
1.     
zdravnik pripravnik,
2.     
zdravnik sekundarij,
3.     
zdravnik z osnovno licenco,
4.     
zdravnik specializant,
5.     
zdravnik, ki samostojno opravlja zdravniško službo,
6.     
zdravnik, ki je zaprosil za pridobitev licence, pa mu je zbornica zaradi
neizpolnjevanja pogojev predpisala izpolnitev posameznih pogojev,
7.     
zdravnik, ki mu je bila odvzeta licenca za določen čas in je bil napoten
na dodatno usposabljanje oziroma se usposablja na lastno željo.
(3) Zdravnik specialist, državljan države članice Evropske
unije, Evropskega gospodarskega prostora ali Švicarske konfederacije (v
nadaljnjem besedilu: država sedeža), ki opravlja zdravniško službo in svoj
poklic v skladu s predpisi države sedeža, in želi v Republiki Sloveniji občasno
ali priložnostno opravljati zdravniško službo, se začasno vpiše v register, in
sicer za čas veljavnosti prijave ponudnika storitev. Zdravnik iz prejšnjega
stavka nima pravic in obveznosti, ki jih imajo zdravniki, vpisani v register na
podlagi prejšnjega odstavka, zanj pa veljajo določbe o opravljanju zdravniške
službe in ravnanju v skladu s spoznanji znanosti in strokovno preverjenimi
metodami ter Kodeks zdravniške etike. V primeru ugotovljene kršitve se začasno
vpisani zdravnik iz tega odstavka izbriše iz registra, lahko pa se mu izreče
tudi katerakoli druga sankcija, ki je določena v splošnih aktih zbornice.
(4) Vabljeni zdravnik, ki ima v skladu z zakonom, ki ureja
zdravniško službo, dovoljenje za začasno opravljanje zdravniške službe, se
začasno vpiše v register, in sicer za čas dovoljenja za začasno opravljanje
zdravniške službe. Vabljeni zdravnik ima vse pravice in obveznosti, ki jih
imajo zdravniki, vpisani v register na podlagi drugega odstavka tega člena.
(5) V register je prostovoljno vpisan zdravnik, za katerega
članstvo v zbornici ni obvezno.
4. člen
(vloga)
(1) Postopek za vpis v register se začne na podlagi vloge
zdravnika, ki ji priloži:
1.     
izjavo o izpolnjevanju pogoja zahtevane izobrazbe medicinske fakultete v
Republiki Sloveniji, iz katere mora biti razvidna raven in smer izobrazbe,
datum (dan, mesec, leto) zaključka izobraževanja ter fakulteta in univerza, na
kateri je bila izobrazba pridobljena,
2.     
dokazilo o nostrificirani diplomi tuje medicinske fakultete, v skladu z
zakonom, ki je urejal postopek nostrifikacije,
3.     
odločbo o enakovrednosti tujega naslova s slovenskim strokovnim naslovom
doktor medicine ali doktor dentalne medicine, izdano v skladu z zakonom, ki
ureja priznavanje in vrednotenje izobraževanja,
4.     
odločbo ministrstva, pristojnega za zdravje (v nadaljnjem besedilu:
ministrstvo), o pristopu k opravljanju strokovnega izpita, izdano na podlagi
pravilnika, ki ureja pripravništvo in strokovne izpite zdravstvenih delavcev in
zdravstvenih sodelavcev na področju zdravstvene dejavnosti,
5.     
odločbo o priznanju poklicne kvalifikacije, izdano v skladu z zakonom,
ki ureja postopek priznavanja poklicnih kvalifikacij zdravnik, zdravnik
specialist, doktor dentalne medicine in doktor dentalne medicine specialist,
6.     
odločbo o priznanju poklicne kvalifikacije, izdano v skladu z zakonom,
ki ureja postopek priznavanja poklicne kvalifikacije državljanom držav članic
Evropske unije, Evropskega gospodarskega prostora in Švicarske konfederacije za
opravljanje reguliranih poklicev oziroma reguliranih poklicnih dejavnosti v
Republiki Sloveniji, ali
7.     
sklep o naložitvi dopolnilnih pogojev, izdan v postopku poklicne
kvalifikacije v skladu z zakonom, ki ureja postopek priznavanja poklicnih
kvalifikacij zdravnik, zdravnik specialist, doktor dentalne medicine in doktor
dentalne medicine specialist ali zakonom, ki ureja postopek priznavanja
poklicne kvalifikacije državljanom držav članic Evropske unije, Evropskega
gospodarskega prostora in Švicarske konfederacije za opravljanje reguliranih
poklicev oziroma reguliranih poklicnih dejavnosti v Republiki Sloveniji.
(2) Ne glede na prejšnji odstavek si zbornica v skladu z
zakonom, ki ureja splošni upravni postopek, po uradni dolžnosti preskrbi
podatke o dejstvih, o katerih vodi uradno evidenco. Enako ravna glede dejstev,
o katerih vodi uradno evidenco kakšen drug državni organ oziroma organ
samoupravne lokalne skupnosti ali nosilec javnega pooblastila.
(3) Začasni vpis zdravnika specialista iz tretjega odstavka
prejšnjega člena zbornica začne po uradni dolžnosti na podlagi prejete prijave
ministrstva.
(4) Začasni vpis vabljenega zdravnika iz četrtega odstavka
prejšnjega člena zbornica začne po uradni dolžnosti na podlagi prejetega
dovoljenja za začasno opravljanje zdravniške službe.
5. člen
(pravica do pritožbe)
Zoper odločbo o vpisu ali izbrisu iz registra lahko zdravnik
vloži pritožbo v 15 dneh od vročitve odločbe. O pritožbi, ki se vloži pri
zbornici, odloči ministrstvo.
III. POSTOPEK IZBRISA
6. člen
(izbris iz registra)
(1) Izbris iz registra se opravi:
1.     
če zdravnik da pisno izjavo, da ne želi biti vpisan v register ali ne
želi biti član zbornice,
2.     
po poteku obdobja iz tretjega odstavka 3. člena tega pravilnika,
3.     
s prenehanjem veljavnosti dovoljenja za začasno opravljanje zdravniške
službe iz četrtega odstavka 3. člena tega pravilnika,
4.     
če zdravnik, ki je prostovoljni član zbornice, ne izpolnjuje obveznosti,
ki jih ima kot član zbornice, na podlagi odločitve zbornice,
5.     
če mu je bil s pravnomočno sodbo izrečen varnostni ukrep prepovedi
opravljanja poklica,
6.     
ob smrti zdravnika.
(2) Zdravnik specialist iz tretjega odstavka 3. člena tega
pravilnika se izbriše iz registra pred potekom obdobja iz tretjega odstavka 3.
člena tega pravilnika, če v skladu s predpisi države sedeža izgubi pravico
opravljati zdravniško službo.
7. člen
(postopek izbrisa iz registra)
(1) Zdravnika se izbriše iz registra na podlagi 1. točke
prvega odstavka prejšnjega člena po dokončnosti odločbe.
(2) Postopek za izbris iz registra iz 2., 3., 4., 5. in 6.
točke prvega odstavka prejšnjega člena začne zbornica po uradni dolžnosti.
(3) Zdravnik, ki je izbrisan iz registra na podlagi 4. točke
prvega odstavka prejšnjega člena, lahko ponovno vloži vlogo za vpis v register,
ko izpolni obveznosti, ki so bile podlaga za izbris iz registra.
(4) V primeru iz drugega odstavka prejšnjega člena se izbris
iz registra opravi po uradni dolžnosti na podlagi obvestila pristojnega tujega
organa države sedeža.
IV. PREHODNA IN KONČNI DOLOČBI
8. člen
(dokončanje postopkov)
Postopki vpisa in izbrisa iz registra, ki so se začeli pred
uveljavitvijo tega pravilnika, se končajo v skladu z dosedanjimi predpisi.
9. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o zdravniškem registru (Uradni list RS, št. 35/00, 57/00 – popr., 43/04 in
31/10).
10. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-86/2022
Ljubljana, dne 26. aprila 2022
EVA 2022-2711-0047
Dr. Bojana Beović
predsednica Zdravniške zbornice
Slovenije
 
Soglašam!
 
Janez Poklukar
minister
za zdravje