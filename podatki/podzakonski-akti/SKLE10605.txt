1. člen
(Namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z
dne 24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi
Sklepa Komisije 2009/78/ES (UL L št. 331 z dne 15. decembra 2010,
str. 12) dne 29. julija 2015 objavil Smernice o sprožilnih dejavnikih za
uporabo ukrepov za zgodnje posredovanje v skladu s členom 27(4) Direktive
2014/59/EU (v nadaljevanju: smernice), ki so objavljene na njegovi spletni
strani.
(2) Smernice iz prvega odstavka tega člena določajo
sprožilne dejavnike, na podlagi katerih pristojni organi sprejmejo odločitev o
uporabi ukrepov za zgodnje posredovanje ter zagotavljajo usklajenost in
doslednost pri izvajanju tovrstnih nadzorniških praks.
(3) Smernice se uporabljajo za pristojne organe, kot so
opredeljeni v 40. točki prvega odstavka 4. člena Uredbe (EU)
št. 575/2013 Evropskega parlamenta in Sveta z dne 26. junija 2013 o
bonitetnih zahtevah za kreditne institucije in investicijska podjetja ter o
spremembi Uredbe (EU) št. 648/2012 (UL L št. 176 z dne
27. junija 2013, str. 1; v nadaljevanju Uredba (EU) št. 575/2013).
2. člen
(Vsebina sklepa in obseg uporabe smernic)
(1) S tem sklepom Banka Slovenije določa uporabo smernic
za Banko Slovenije, kadar kot pristojni organ izvaja pristojnosti in naloge
nadzora nad bankami v skladu z ZBan-2.
(2) Banka Slovenije bo pri opravljanju nalog in
pristojnosti nadzora v skladu z ZBan-2 in Uredbo (EU) št. 575/2013 v
celoti upoštevala smernice.
3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije, uporabljati pa se začne 1. januarja
2016.
Ljubljana, dne
8. septembra 2015
Boštjan Jazbec l.r.
Predsednik
Sveta Banke Slovenije