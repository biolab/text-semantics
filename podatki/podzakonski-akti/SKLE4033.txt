I. UVODNE DOLOČBE
1. člen
S tem sklepom Republika Slovenija uskladi
delovanje javnega zavoda Prirodoslovni muzej Slovenije (v nadaljnjem besedilu:
zavod) z določbami zakona o uresničevanju javnega interesa za kulturo (Uradni
list RS, št. 96/02), ureja njegov status, razmerja med ustanoviteljem in
zavodom ter temeljna vprašanja glede organizacije, dejavnosti in načina
financiranja zavoda.
Ustanovitelj zavoda je Republika Slovenija.
Ustanoviteljske pravice in obveznosti Republike Slovenije izvaja Vlada
Republike Slovenije.
2. člen
Zavod je bil kot Kranjski deželni muzej
ustanovljen s sklepom Deželnih stanov Kranjske dne 15. oktobra 1821 in s
potrditvijo tedanje vlade dne 8. junija 1826. Kranjski deželni muzej se je
po prvi svetovni vojni preimenoval v Narodni muzej v Ljubljani, ta pa se je z
dekretom pokrajinske uprave v Ljubljani št. 5370/1 z dne 8. maja 1944
razdelil v dve samostojni ustanovi: Kulturno zgodovinski muzej v Ljubljani in
Prirodoslovni muzej v Ljubljani. Zavod je prišel v upravo Narodne vlade
Slovenije, zatem Vlade LR Slovenije in je po zakonu o muzejih (Uradni list LRS,
št. 32/59) opravljal funkcijo ustanovitelja Izvršni svet Ljudske skupščine LR
Slovenije. V zakonu o predstavnikih  družbenih skupnosti v svetih nekaterih
zavodov s področja kulture itd. (Uradni list SRS, št. 42/66) pa fungira kot
ustanovitelj SR Slovenija prek Izvršnega sveta Skupščine SRS. Leta 1963 (Uradni
list SRS, št. 33/63) se je Prirodoslovni muzej v Ljubljani kot centralna
republiška ustanova preimenoval v Prirodoslovni muzej Slovenije.
3. člen
Prirodoslovni muzej Slovenije je javni
zavod, ustanovljen za uresničevanje nalog zbiranja, ohranjanja, dokumentiranja,
preučevanja, interpretacije, upravljanja in razstavljanja premične kulturne dediščine,
dediščine naravnega izvora ter biotske raznovrstnosti.
Muzej utemeljuje svoje poslanstvo na
podlagi zbirk s področij: zoologije, botanike in geologije. Svoje zbirke muzej
dopolnjuje na osnovi zbiralne politike.
4. člen
Ime zavoda: Prirodoslovni muzej Slovenije.
Skrajšano ime: PMS.
Sedež javnega zavoda: Prešernova 20,
Ljubljana.
Zavod je pravna oseba.
Zavod je vpisan v sodni register pri
Okrožnem sodišču v Ljubljani pod registrsko številko 1/1244/00.
II. DEJAVNOSTI ZAVODA
5. člen
Glede na namen, zaradi katerega je zavod
ustanovljen, opravlja znotraj javne službe naslednje naloge:
-      
identificira, dokumentira, preučuje in interpretira ter vrednoti
premično in živo dediščino ter jo predstavlja javnosti na podlagi zbiralne
politike in poslanstva muzeja,
-      
zbira, izvaja akcesijo in inventariziranje premične dediščine na podlagi
zbiralne politike in poslanstva muzeja,
-      
pripravlja predloge za razglasitev premičnih spomenikov državnega
pomena,
-      
usklajuje vpis premične dediščine v register in skrbi za dostopnost podatkov
javnosti,
-      
varuje in hrani zbirke državnega pomena ter jih dopolnjuje v skladu s
poslanstvom muzeja,
-      
pripravlja in izvaja preparatorsko dejavnost in se povezuje z
Restavratorskim centrom Zavoda za varstvo kulturne dediščine Slovenije in
ostalimi državnimi in pooblaščenimi muzeji ter izvaja prepariranje predmetov
drugih muzejev v skladu s svojim letnim programom,
-      
nadzira varstvo premičnih spomenikov in nacionalnega bogastva zunaj
muzejev,
-      
svetuje in daje navodila lastnikom zbirk premične dediščine naravnega
izvora glede vodenja inventarnih knjig s svojega področja delovanja,
-      
v vlogi državnega muzeja skrbi za enotne standarde na področju varovanja
in hranjenja kulturne dediščine naravnega izvora,
-      
razstavlja muzejske zbirke in poleg stalne razstave letno pripravlja
tudi občasne razstave iz svojih zbirk, pri razstavah sodeluje z domačimi in
tujimi muzeji in drugimi ustanovami,
-      
raziskuje premično dediščino naravnega izvora in njeno varstvo po
naročilu ministrstva, v katerega delovno področje sodi,
-      
izvaja programe za razvijanje zavesti o kulturni dediščini,
-      
omogoča dostop do dediščine ali do informacij o njej vsakomur, še
posebej mladim, starejšim in invalidom,
-      
ministrstvu daje strokovna mnenja o izvozu, iznosu in uvozu kulturne
dediščine naravnega izvora,
-      
vodi strokovno knjižnico za področje svoje dejavnosti,
-      
izdaja tiskano gradivo, video, zvočne in računalniške zapise, ki
izhajajo iz poslanstva muzeja, ter druge oblike promocijskega materiala.
V okviru zavoda deluje javna specialna
knjižnica za kulturno dediščino.
Za uresničevanje svojega poslanstva je
zavod odprt za ogled razstav vse dni v letu razen ponedeljkov in državnih
praznikov, z izjemo 8. februarja, slovenskega kulturnega praznika. Zavod
zagotavlja brezplačen ogled stalnih razstav vsako prvo nedeljo v mesecu.
Državni muzej izvaja tudi programe
usposabljanja in vseživljenjskega učenja v povezavi z dediščino kot dejavnost,
ki se ne financira iz državnega proračuna, namenjenega kulturi.
6. člen
Naloge iz prejšnjega člena, ki jih zavod
opravlja, so v skladu z Uredbo o standardni klasifikaciji dejavnosti (Uradni
list RS, št. 69/07 in 17/08) razvrščene:

R
  91.020

Dejavnost
  muzejev,


R
  90.030

Umetniško
  ustvarjanje,


R
  90.040

Obratovanje
  objektov za kulturne prireditve,


R
  91.011

Dejavnost
  knjižnic,


R
  91.030

Varstvo
  kulturne dediščine,


R
  91.040

Dejavnost
  botaničnih in živalskih vrtov, varstvo naravnih vrednot,


A
  01.190

Pridelovanje
  cvetja in drugih enoletnih rastlin,


A
  01.290

Gojenje
  drugih trajnih nasadov,


A
  01.300

Razmnoževanje
  rastlin,


C
  18.130

Priprava
  za tisk in objavo,


C
  18.200

Razmnoževanje
  posnetih nosilcev zapisa,


G
  47.610

Trgovina
  na drobno v specializiranih prodajalnah s knjigami,


G
  47.621

Trgovina
  na drobno s časopisi in revijami,


G
  47.782

Trgovina
  na drobno v specializiranih prodajalnah z umetniškimi izdelki,


G
  47.789

Druga
  trgovina na drobno v drugih specializiranih prodajalnah,


G
  47.910

Trgovina
  na drobno po pošti ali po internetu,


G
  47.990

Druga
  trgovina na drobno zunaj prodajaln, stojnic in tržnic,


I
  56.104

Začasni
  gostinski obrati,


I 56.103

Slaščičarne
  in kavarne,


I
  56.300

Strežba
  pijač,


J
  58.110

Izdajanje
  knjig,


J
  58.140

Izdajanje
  revij in druge periodike,


J
  58.190

Drugo
  založništvo,


J
  59.110

Produkcija
  filmov, video filmov, televizijskih oddaj,


J
  59.140

Kinematografska
  dejavnost,


J
  59.200

Snemanje
  in izdajanje zvočnih zapisov in muzikalij,


J
  62.010

Računalniško
  programiranje,


J
  62.020

Svetovanje
  o računalniških napravah in programih,


J
  62.090

Druge
  z informacijsko tehnologijo in računalniškimi storitvami povezane dejavnosti,


J
  63.110

Obdelava
  podatkov in s tem povezane dejavnosti,


J
  63.120

Obratovanje
  spletnih portalov,


J
  63.990

Drugo
  informiranje,


L
  68.200

Oddajanje
  in obratovanje lastnih ali najetih nepremičnin,


M
  72.190

Raziskovalna
  in razvojna dejavnost na drugih področjih naravoslovja in tehnologije,


M
  72.200

Raziskovalna
  in razvojna dejavnost na področju družboslovja in humanistike,


M
  73.110

Dejavnost
  oglaševalskih agencij,


M
  74.200

Fotografska
  dejavnost,


M
  74.300

Prevajanje
  in tolmačenje,


M
  74.900

Drugje
  nerazvrščene strokovne in tehnične dejavnosti,


N
  82.190

Fotokopiranje,
  priprava dokumentov in druge posamične pisarniške dejavnosti,


N
  82.300

Organiziranje
  razstav, sejmov, srečanj,


N
  82.990

Drugje
  nerazvrščene spremljajoče dejavnosti za poslovanje,


P
  85.600

Pomožne
  dejavnosti za izobraževanje,


P
  85.520

Izobraževanje,
  izpopolnjevanje in usposabljanje na področju kulture umetnosti,


P
  85.590

Drugje
  nerazvrščeno izobraževanje, izpopolnjevanje in usposabljanje.

III. ORGANI ZAVODA
7. člen
Organi zavoda so:
-      
direktor,
-      
svet,
-      
strokovni svet.
8. člen
Direktor zastopa, predstavlja in vodi
poslovanje zavoda ter odgovarja za zakonitost in strokovnost dela zavoda.
Direktor mora pri vodenju poslov ravnati z
javnimi in drugimi sredstvi s skrbnostjo vestnega gospodarstvenika.
Direktorja imenuje minister, pristojen za
kulturo (v nadaljnjem besedilu: minister), na podlagi javnega razpisa ter po
predhodnem mnenju sveta in strokovnega sveta. Poleg javnega razpisa lahko
minister povabi posamezne kandidate tudi neposredno.
Mandat direktorja traja pet let in je po
izteku te dobe lahko ponovno imenovan.
Na podlagi akta o imenovanju direktorja,
sklene z njim pogodbo o zaposlitvi v imenu sveta njegov predsednik. Delovno
razmerje z direktorjem se sklene za določen čas, čas trajanja mandata.
Predhodno soglasje k pogodbi o zaposlitvi
daje minister.
9. člen
Za direktorja je lahko imenovan kandidat,
ki poleg splošnih pogojev izpolnjuje naslednje pogoje:
-      
najmanj izobrazba, pridobljena po študijskem programu druge stopnje,
oziroma izobrazba, ki ustreza ravni izobrazbe, pridobljene po študijskih
programih druge stopnje, in je v skladu z zakonom, ki ureja slovensko ogrodje
kvalifikacij, uvrščena na 8. raven,
-      
najmanj pet let delovnih izkušenj,
-      
sposobnost za organiziranje in vodenje dela,
-      
aktivno znanje slovenskega jezika,
-      
znanje najmanj enega tujega jezika na višji ravni in najmanj enega
tujega jezika na osnovni ravni.
Ob prijavi na javni razpis je kandidat za
direktorja dolžan priložiti program delovanja zavoda v prihodnjih petih letih.
10. člen
Direktor je lahko razrešen pred potekom
mandata:
-      
iz razlogov, določenih v predpisih o javnih zavodih,
-      
če ne uresničuje sklepov sveta oziroma ustanovitelja,
-      
če ne ravna po predpisih in splošnih aktih zavoda,
-      
če z nepravilnim ali nevestnim delom povzroči zavodu večjo škodo ali če
zanemarja ali malomarno opravlja svoje naloge, tako da nastanejo ali bi lahko
nastale hujše motnje pri opravljanju dejavnosti zavoda.
Minister mora pred sprejemom sklepa o
razrešitvi pridobiti predhodno mnenje sveta in strokovnega sveta ter seznaniti
direktorja o razlogih za razrešitev in mu dati možnost, da se o njih izjavi.
Če svet oziroma strokovni svet ne da mnenja
v roku 30 dni, se šteje, da se z razrešitvijo strinjata.
11. člen
Naloge direktorja:
1.    
načrtuje, organizira in vodi delo in poslovanje zavoda,
2.    
sprejema strateški načrt,
3.    
sprejema program dela s finančnim načrtom,
4.    
sprejema akt o organizaciji dela po predhodnem mnenju reprezentativnih
sindikatov zavoda,
5.    
sprejema akt o sistemizaciji delovnih mest po predhodnem mnenju
reprezentativnih sindikatov zavoda,
6.    
sprejema kadrovski načrt,
7.    
sprejema načrt nabav osnovnih sredstev in investicijskega vzdrževanja,
8.    
sprejema druge akte, za katere je tako določeno s predpisi in zagotavlja
pripravo aktov, ki jih sprejema svet,
9.    
poroča ustanovitelju in svetu o zadevah, ki lahko pomembno vplivajo na
delovanje zavoda,
10.  pripravi
letno poročilo,
11.  sklepa
zavodsko kolektivno pogodbo, če jo zavod ima,
12.  izvršuje
sklepe in odločitve sveta zavoda in ustanovitelja oziroma ministra,
13.  imenuje
pomočnike direktorja,
14.  oblikuje
predloge novih programov in dodatnih storitev,
15.  skrbi
za trženje storitev in določa cene storitev,
16.  skrbi
za promocijo zavoda,
17.  skrbi
za sodelovanje z drugimi zavodi in organizacijami,
18.  zagotavlja
obveščanje delavcev v skladu s predpisi,
19.  določa
podatke, ki se štejejo za poslovno skrivnost,
20.  izvaja
vse pristojnosti s področja delovnih razmerij v skladu z veljavnimi predpisi,
21.  odloča
o disciplinski in odškodninski odgovornosti delavcev,
22.  odloča
o razporejanju delovnega časa in odreja delo preko polnega delovnega časa,
23.  določa
plače, odloča o delovni uspešnosti in o napredovanju delavcev v skladu s
predpisi,
24.  imenuje
delovne skupine ali druga telesa za izvedbo določenih nalog ali preučitev
posameznih vprašanj iz svoje pristojnosti,
25.  opravlja
druge zadeve, ki jih določajo veljavni predpisi in ta sklep.
K aktom iz druge, tretje, pete, šeste,
sedme in enajste točke prejšnjega odstavka daje soglasje svet.
12. člen
Pooblastila direktorja
V pravnem prometu zastopa in predstavlja
direktor zavod neomejeno in je pooblaščen za sklepanje pogodb v okviru
potrjenega finančnega načrta, razen:
-      
pogodb o investicijah, za katere je potreben sklep sveta zavoda,
-      
pogodb, ki se nanašajo na nepremičnine, ki jih ima zavod v upravljanju, za
kar je potrebno predhodno soglasje ustanovitelja.
Direktor lahko pri uresničevanju svojih
pooblastil, določenih z zakonom in tem aktom, prenese opravljanje posameznih
zadev na posamezne delavce s posebnimi pooblastili v skladu z aktom o notranji
organizaciji dela in sistemizaciji delovnih mest.
13. člen
Zavod ima lahko pomočnika direktorja na
enem izmed naslednjih področij:
-      
za področje strokovnega dela, ali
-      
za področje programov za javnost, ali
-      
za področje poslovanja.
O potrebnosti pomočnika direktorja za eno
od navedenih področij odloči svet zavoda za vsak mandat direktorja posebej in
sicer glede na možnost, da posamezna področja vodi neposredno direktor sam. Če
direktor nima strokovnega poznavanja področja dela zavoda, mora imeti pomočnika
direktorja za področje strokovnega dela zavoda.
Pomočnika direktorja imenuje direktor na
podlagi javnega razpisa.
Mandat pomočnika direktorja traja za čas
trajanja mandata direktorja in se lahko ponovi. Delovno razmerje pomočnika
direktorja se sklene za določen čas.
14. člen
Pomočnik direktorja za vodenje strokovnega
dela mora izpolnjevati naslednje pogoje:
-      
ima univerzitetno izobrazbo ene izmed strok, zastopanih v dejavnosti
zavoda,
-      
izkazuje sposobnost za organiziranje in vodenje dela,
-      
aktivno znanje najmanj enega svetovnega jezika in pasivno znanje najmanj
enega svetovnega jezika,
-      
poznavanje osnov dela z osebnim računalnikom.
Pomočnik direktorja za poslovanje zavoda
mora izpolnjevati naslednje pogoje:
-      
ima univerzitetno izobrazbo ekonomske, pravne ali druge ustrezne smeri,
-      
izkazuje sposobnost za organiziranje in vodenje dela,
-      
aktivno znanje najmanj enega svetovnega jezika in pasivno znanje najmanj
enega svetovnega jezika,
-      
poznavanje osnov dela z osebnim računalnikom.
Pomočnik direktorja za programe za javnost
mora izpolnjevati naslednje pogoje:
-      
ima univerzitetno izobrazbo ene izmed strok, zastopane v dejavnostih
zavoda,
-      
izkazuje sposobnost za organiziranje in vodenje dela,
-      
aktivno znanje najmanj enega svetovnega jezika in pasivno znanje najmanj
enega svetovnega jezika,
-      
poznavanje osnov dela z osebnim računalnikom.
15. člen
Pomočnik direktorja je lahko razrešen pred
potekom mandata iz istih razlogov kot direktor.
Pred sprejemom sklepa o razrešitvi, na
podlagi razlogov iz prejšnjega odstavka, mora direktor seznaniti pomočnika
direktorja o razlogih za razrešitev in mu dati možnost, da se v roku 15 dni o
njih izjavi.
Pomočniku predčasno preneha mandat tudi v
primeru predčasnega prenehanja mandata direktorju.
Naloge in pristojnosti pomočnika direktorja
določa akt o sistemizaciji delovnih mest.
Svet zavoda
16. člen
Svet zavoda sestavlja pet članov, in sicer:
-      
štirje predstavniki ustanovitelja, ki jih na predlog ministra imenuje
Vlada Republike Slovenije izmed strokovnjakov s področja dela zavoda, financ in
pravnih zadev, ter
-      
predstavnik delavcev zavoda, ki ga iz svojih vrst izvolijo zaposleni v
zavodu.
Mandat članov sveta traja štiri leta. Po
poteku mandata je lahko član sveta ponovno imenovan oziroma izvoljen. Direktor
mora obvestiti ministra o poteku mandata članom sveta najmanj 90 dni pred
potekom njihovega mandata.
Svet sklepa veljavno, če je na seji navzoča
večina članov sveta.
Svet sprejema odločitve z večino glasov
vseh članov.
Podrobnejše delovanje uredi svet s
poslovnikom.
16.a člen
Predstavnika delavcev v svet zavoda volijo
zaposleni v zavodu na neposrednih in tajnih volitvah. Svet zavoda s sklepom
razpiše volitve največ 90 in najmanj 60 dni pred potekom mandata sveta zavoda.
Pravico voliti in biti voljen imajo vsi
zaposleni v zavodu, razen direktorja in njegovega pomočnika.
S sklepom o razpisu volitev se določita dan
volitev, vsebina predlogov kandidatur in imenuje volilna komisija. Sklep o
razpisu se javno objavi v zavodu.
16.b člen
Postopek volitev predstavnika delavcev v
svet zavoda vodi volilna komisija, ki jo sestavljajo predsednik, dva člana in
njihovi namestniki. Predsednik, člana volilne komisije in njihovi namestniki ne
morejo biti kandidati za člana sveta zavoda.
Volilna komisija skrbi za pravilnost
volitev predstavnika delavcev v svet zavoda, ugotavlja popolnost predlogov kandidatov,
določi seznam volivcev, ugotavlja izide glasovanja in objavi, kateri kandidat
je izvoljen v svet zavoda, ter vodi neposredno tehnično delo v zvezi z
volitvami.
16.c člen
Kandidata za člana sveta zavoda ima pravico
predlagati najmanj deset odstotkov zaposlenih.
Predlog mora biti predložen volilni
komisiji v 15 dneh od objave sklepa o razpisu volitev. Predlog mora vsebovati
osebna imena in podpise predlagateljev, osebne podatke kandidata s priloženim
soglasjem kandidata in druge podatke v skladu s sklepom iz tretjega odstavka
16.a člena tega sklepa.
16.d člen
Volitve morajo biti organizirane tako, da
je zagotovljena tajnost glasovanja.
16.e člen
Voli se z glasovnicami. Vsak zaposleni ima
en glas. Na glasovnici se navedejo imena kandidatov po abecednem redu njihovih
priimkov z navedbo, da se voli en kandidat. Voli se tako, da se obkroži
zaporedna številka pred imenom kandidata, za katerega se želi glasovati.
Neizpolnjena glasovnica in glasovnica, na
kateri ni mogoče ugotoviti volje volivca, sta neveljavni. Glasovnica je
neveljavna tudi, če je volivec glasoval za več kot enega kandidata.
16.f člen
Za člana sveta zavoda je izvoljen tisti
kandidat, ki dobi največ glasov. Če sta dva kandidata dobila enako število
glasov, je izvoljen tisti kandidat, ki ima daljšo delovno dobo v zavodu.
Volilna komisija sestavi zapisnik o poteku
volitev in poročilo o izidih volitev, ki ga objavi v petih dneh od dneva
volitev.
17. člen
Naloge sveta zavoda so:
-      
nadzira zakonitost dela in poslovanja zavoda,
-      
spremlja, analizira in ocenjuje delovanje zavoda,
-      
predlaga ustanovitelju revizijo poslovanja, ki jo lahko opravi tudi
notranji revizor ustanovitelja,
-      
ocenjuje delo direktorja,
-      
daje soglasje k strateškemu načrtu, programu dela, finančnemu načrtu,
sistemizaciji delovnih mest, organizaciji dela, kadrovskemu načrtu, načrtu
nabav in investicijskega vzdrževanja ter k zavodski kolektivni pogodbi ter
nadzira njihovo izvajanje,
-      
potrjuje letno poročilo zavoda,
-      
daje soglasje k cenam javnih kulturnih dobrin,
-      
daje predhodno mnenje o imenovanju direktorja,
-      
sklepa pogodbo o zaposlitvi z direktorjem,
-      
odloča o pritožbah delavcev, ki se nanašajo na pravice, obveznosti in
odgovornosti delavcev iz delovnega razmerja,
-      
opravlja druge naloge v skladu z veljavnimi predpisi in tem sklepom.
Strokovni svet
18. člen
Strokovni svet sestavlja šest članov, in
sicer:
-      
dva člana izvolijo zaposleni, pri čemer je eden izvoljen izmed vseh
zaposlenih, eden pa izmed tistih, ki opravljajo dejavnost, zaradi katere je
javni zavod ustanovljen,
-      
po enega člana imenujejo: Biotehniška fakulteta in Naravoslovnotehniška
fakulteta Univerze v Ljubljani, Univerza v Mariboru in Skupnost muzejev
Slovenije.
Za postopek volitev predstavnikov delavcev
v strokovni svet se smiselno uporabljajo določbe, ki urejajo postopek volitev
predstavnika zaposlenih v svet zavoda.
Direktor mora pozvati Biotehniško fakulteto
in Naravoslovnotehniško fakulteto Univerze v Ljubljani, Univerzo v Mariboru in
Skupnost muzejev Slovenije, da imenujejo člane strokovnega sveta najmanj 90 dni
pred potekom mandata strokovnega sveta.
Člani strokovnega sveta imajo štiriletni
mandat. Po njegovem poteku so lahko člani strokovnega sveta ponovno imenovani
oziroma izvoljeni.
Strokovni svet sklepa veljavno, če je na
seji navzoča večina članov sveta.
Strokovni svet sprejema odločitve z večino
glasov vseh članov.
Podrobnejše delovanje uredi strokovni svet
s poslovnikom.
19. člen
Naloge strokovnega sveta:
-      
spremlja in ocenjuje delovanje javnega zavoda in politiko njegovega
ustanovitelja,
-      
ugotavlja ustreznost strateškega načrta in programa dela glede na namen,
zaradi katerega je javni zavod ustanovljen,
-      
obravnava vprašanja s področja strokovnega dela javnega zavoda in daje
direktorju mnenja, predloge in pobude za reševanje teh vprašanj,
-      
daje predhodno mnenje ustanovitelju k imenovanju in razrešitvi
direktorja javnega zavoda,
-      
daje predhodno mnenje k zavodski kolektivni pogodbi,
-      
daje druge pobude in predloge v zvezi z delovanjem javnega zavoda,
-      
druge naloge v skladu z veljavnimi predpisi in tem sklepom.
Skupne določbe za svet zavoda in
strokovni svet
20. člen
Svet zavoda in strokovni svet se
konstituirata na svoji prvi konstitutivni seji, ki jo skliče direktor
najpozneje v 30 dneh od dne, ko je imenovana oziroma izvoljena večina članov
sveta zavoda oziroma strokovnega sveta.
Članom sveta zavoda in strokovnega sveta
začne teči mandat z dnem konstituiranja sveta oziroma strokovnega sveta.
Na prvi konstitutivni seji člani sveta in
strokovnega sveta iz svojih vrst izvolijo predsednika in njegovega namestnika.
Če predsednik ni izvoljen, vodi svet do izvolitve predsednika najstarejši član
sveta izmed predstavnikov ustanovitelja, strokovni svet pa najstarejši član.
21. člen
Član sveta zavoda, ki ga imenuje
ustanovitelj, je lahko razrešen pred iztekom mandata, za katerega je imenovan,
če:
-      
sam zahteva razrešitev,
-      
se ne udeležuje sej,
-      
pri svojem delu ne ravna skladno s predpisi,
-      
ne opravlja svojih nalog ali jih ne opravlja strokovno.
22. člen
Člana sveta zavoda iz prejšnjega člena
razreši Vlada Republike Slovenije na predlog sveta zavoda ali ministra. Za čas
do izteka mandata sveta zavoda se imenuje nov član.
23. člen
Mandat predstavniku delavcev v svetu zavoda
in v strokovnem svetu zavoda predčasno preneha z odstopom, s prenehanjem
delovnega razmerja v zavodu ali na podlagi odpoklica. Če predstavniku delavcev
preneha mandat pred potekom mandata sveta oziroma strokovnega sveta, se izvedejo
nadomestne volitve.
Na nadomestnih volitvah se izvoli nov
predstavnik delavcev za čas do izteka mandata sveta oziroma strokovnega sveta.
Svet razpiše nadomestne volitve najpozneje v 15 dneh po ugotovitvi o prenehanju
mandata.
Ostalim članom strokovnega sveta mandat
preneha na podlagi odstopa ali na podlagi odpoklica s strani tiste pravne osebe,
ki je posameznega člana imenovala. Predlog za odpoklic lahko poda strokovni
svet ali minister.
23.a člen
Postopek odpoklica predstavnika delavcev v
svetu zavoda in strokovnem svetu se začne na zahtevo najmanj deset odstotkov
zaposlenih v zavodu. Postopek odpoklica vodi volilna komisija.
Zahteva za odpoklic mora vsebovati razloge
za odpoklic in priložene podpise delavcev, ki predlagajo odpoklic.
Zahteva za odpoklic se predloži volilni
komisiji, ki je vodila volitve. Volilna komisija preveri formalno pravilnost
zahteve, ne da bi presojala razloge za odpoklic. Če se zahteva za odpoklic ne
zavrže, volilna komisija v 15 dneh razpiše glasovanje o odpoklicu predstavnika
delavcev v svetu oziroma strokovnem svetu zavoda in določi dan glasovanja. Predstavnik
delavcev v svetu oziroma strokovnem svetu zavoda je odpoklican, če je za
odpoklic glasovala večina zaposlenih v zavodu.
Za postopek odpoklica predstavnika delavcev
v svetu in strokovnem svetu zavoda se smiselno uporabljajo določbe o volitvah
predstavnika delavcev v svet zavoda.
IV. SREDSTVA ZA DELO IN ODGOVORNOST ZA OBVEZNOSTI ZAVODA
24. člen
Zavod deluje v delu stavbe v Ljubljani,
Prešernova cesta 20, s katero upravlja Narodni muzej Slovenije.
Zavod upravlja z nepremičninami na
naslednjih parcelah:
-      
parc. št. 1402/6 travnik, parc. št. 1404/5 travnik, parc. št. 1406/5
travnik, vse v vl. št. 599, k. o. Brdo (šifra k.o. 2682),
-      
parc.št. 1902/8 pot, parc.št. 1909/2 cesta, vse v vl. št. 309, k. o.
Brdo (šifra k.o. 2682),
-      
parc. št. 2090/1 in 2090/3 (75 in 77 del stavbe št. 1578 na naslovu Ljubljana Žibertova 1) vključno s skupno lastnino na stavbi, skupnih delih in
napravah ter zemljišču v korist lastnika posameznega podvložka po nedoločenem
deležu na parc. št. 1119/3 stanovanjska stavba, parc. št. 1119/20 dvorišče, parc.
št. 1119/21 dvorišče, vse v vl. št. 2090, k. o. Spodnja Šiška (šifra k.o.
1740),
-      
parc.št. 75/3 travnik (alpski botanični vrt Juliana v Trenti), v vl.št.
197, k. o. Trenta leva (šifra k.o. 2203),
-      
s stanovanjem v Vrsarju (1. etaža 1884/7029 del nepremičnine) k št.
zgradbe 60/2 in 64., s katero je neločljivo povezana lastninska pravica na
naslovu Hrvaška, Vrsar, Pod voltom 6, z.k.v. E-32 v k. o. Vrsar.
Zavod upravlja tudi z vso opremo, ki je v
prostorih iz prejšnjega odstavka, in inventariziranimi muzejskimi predmeti.
25. člen
Zavod pridobiva sredstva za opravljanje
svoje dejavnosti:
-      
iz državnega proračuna,
-      
iz proračuna samoupravnih lokalnih skupnosti,
-      
s prodajo blaga in storitev na trgu,
-      
z donacijami, darili in iz drugih virov v skladu z zakonom.
26. člen
Presežek prihodkov nad odhodki zavod nameni
za izvajanje in razvoj svoje dejavnosti.
O načinu razpolaganja s presežkom prihodkov
nad odhodki odloča ustanovitelj na predlog direktorja, po predhodnem mnenju
sveta.
O načinu pokrivanja morebitnega
primanjkljaja odloča ustanovitelj na predlog direktorja, po predhodnem mnenju
sveta.
V. PRAVICE, OBVEZNOSTI IN ODGOVORNOSTI ZAVODA V PRAVNEM
PROMETU
27. člen
Zavod je pravna oseba, ki nastopa v pravnem
prometu v okviru svoje dejavnosti samostojno, z vsemi pravicami in obveznostmi,
v svojem imenu in za svoj račun.
Zavod odgovarja za svoje obveznosti z vsemi
sredstvi, s katerimi lahko razpolaga.
28. člen
Premoženje, s katerim zavod upravlja, je
last ustanovitelja. S premičnim premoženjem upravlja zavod samostojno, z muzejskimi
zbirkami in nepremičninami pa po predhodnem soglasju ustanovitelja.
VI. ODGOVORNOSTI USTANOVITELJA ZA OBVEZNOSTI ZAVODA TER
MEDSEBOJNE PRAVICE IN OBVEZNOSTI USTANOVITELJA IN ZAVODA
29. člen
Za obveznosti zavoda odgovarja Republika
Slovenija do višine sredstev, ki jih v tekočem letu zagotavlja iz proračuna
Republike Slovenije za delovanje zavoda.
Ustanovitelj ne odgovarja za obveznosti
zavoda iz naslova drugih dejavnosti, ki jih zavod opravlja za druge naročnike.

Sklep o ustanovitvi javnega zavoda Prirodoslovni
muzej Slovenije (Uradni list RS, št. 60/03)
vsebuje naslednje prehodne in končne določbe:
»VII. PREHODNE IN KONČNE DOLOČBE
31. člen
Svet zavoda in strokovni svet zavoda se
konstituirata najkasneje v dveh mesecih od uveljavitve tega sklepa. Do takrat
opravljajo njune naloge obstoječi organi.
Dosedanji direktor nadaljuje z delom do
izteka mandata, za katerega je bil imenovan.
32. člen
Akt o sistemizaciji delovnih mest, strateški
in kadrovski načrt morajo biti sprejeti najkasneje do 29. 11. 2003. Do
sprejema novega akta o sistemizaciji velja obstoječi akt v vseh določbah, ki ni
v nasprotju z zakoni in tem sklepom.
Z dnem uveljavitve tega sklepa preneha
veljati Statut javnega zavoda Prirodoslovni muzej Slovenije z dne 17. 12.
2001, razen določb, ki urejajo volitve predstavnikov delavcev v svet zavoda. Te
določbe se smiselno uporabljajo za prve volitve predstavnikov delavcev v
strokovni svet in prenehajo veljati po končanih postopkih teh volitev.
33. člen
Z dnem uveljavitve tega sklepa preneha
veljati sklep o ustanovitvi javnega zavoda Prirodoslovni muzej Slovenije
(Uradni list RS, št. 75/97, 47/00 in 58/01).
34. člen
Direktor poskrbi za vpis tega sklepa v
sodni register v skladu z veljavnimi predpisi.
35. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o ustanovitvi
javnega zavoda Prirodoslovni muzej Slovenije (Uradni list RS, št. 11/09)
vsebuje naslednje prehodne in končno določbo:
»PREHODNE IN KONČNA DOLOČBA
15. člen
Prve volitve predstavnika delavcev v svet
zavoda razpiše svet zavoda najpozneje v 15 dneh po uveljavitvi tega sklepa.
Vlada Republike Slovenije imenuje člane
sveta v skladu s tem sklepom v enem mesecu po uveljavitvi tega sklepa.
Direktor skliče prvo konstitutivno sejo
sveta zavoda najpozneje v 30 dneh od dneva, ko je imenovana oziroma izvoljena
večina članov sveta zavoda.
Dosedanji člani sveta zavoda opravljajo
svojo funkcijo do konstituiranja novega sveta skladno s tem sklepom. Dosedanjim
članom sveta zavoda preneha mandat z dnem konstituiranja sveta skladno s tem
sklepom.
16. člen
Direktor poskrbi za vpis sprememb
ustanovitvenega akta v sodni register skladno z veljavnimi predpisi.
17. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep
o spremembah Sklepa o ustanovitvi javnega zavoda Prirodoslovni muzej Slovenije
(Uradni list RS, št. 53/22)
vsebuje naslednjo prehodno in končno določbo:
»PREHODNA IN KONČNA DOLOČBA
3. člen
Direktor poskrbi za vpis sprememb
ustanovitvenega akta v sodni register v skladu z veljavnimi predpisi.
4. člen
Ta sklep začne veljati naslednji dan po
objavi v Uradnem listu Republike Slovenije.«.