1. člen
(vsebina)
Ta pravilnik določa geografsko označbo Kraški brinjevec ter
pogoje za njeno uporabo za izvajanje Uredbe (ES) št. 110/2008 Evropskega
parlamenta in Sveta z dne 15. januarja 2008 o opredelitvi, opisu, predstavitvi,
označevanju in zaščiti geografskih označb žganih pijač ter razveljavitvi Uredbe
Sveta (EGS) št. 1576/89 (UL L št. 39 z dne 13. 2. 2008, str. 16; v nadaljnjem
besedilu: Uredba 110/2008/ES).
2. člen
(označevanje)
Kraški brinjevec je lahko v prometu le kot predpakiran
izdelek. Z geografsko označbo Kraški brinjevec se lahko označi le žganje iz
brinja, če ustreza vsem zahtevam Uredbe 110/2008/ES, Pravilnika o žganih
pijačah (Uradni list RS, št. 75/08, v nadaljnjem besedilu: Pravilnik o žganih
pijačah) in tega pravilnika.
3. člen
(definicija)
(1) Kraški brinjevec je naravno žganje, proizvedeno iz brinja
po posebnem tehnološkem postopku iz 6. člena tega pravilnika, ki raste in se
predeluje na geografskem območju Krasa, določenem v 4. členu tega pravilnika. 
(2) Kraški brinjevec ima zaradi uporabe posebnega
tehnološkega postopka specifične senzorične lastnosti, ki se kažejo v
prepoznavni cvetici prijetnega vonja in okusa.
4. člen
(geografsko območje)
Geografsko območje Krasa se začne na meji z Italijo v
Socerbu, vključuje vas Kastelec, gre po kraškem robu, vključuje naselja
Črnotiče, Podpeč, Zazid in Rakitovec. Meja se nadaljuje do državne meje s
Hrvaško in poteka naprej po državni meji do Gomanc in gre po JZ pobočju
Snežnika, vključuje vasi Koritnice, Jurišče, Palčje in Trnje, poteka po JZ
strani pobočja Javornikov, zajame Postojno in gre naprej do Ravbarkomande. Meja
se nadaljuje po južnem obrobju planote Hrušice, zajema naselja Studeno,
Bukovje, Predjamo, Šmihel pod Nanosom in Strane ter gre po cesti do Razdrtega
in naprej do Senožeč v smeri Vrhov ter zajame vasi Dolenjo vas, Veliko polje,
Vrabče, Sela, Stomaž, Razguri, Griže in Majcne. Nato gre meja do Kazelj in
naprej do Gradenj, tam se obrne proti Ponikvam, zajame vasi Ponikve, Ravnje,
Krtinovica, Kobdilj in Štanjel ter se nadaljuje proti zahodu, zajame vasi
Kobjeglava, Mali dol, Škrbina, Lipa, Temnica in se nadaljuje mimo Kostanjevice
na Krasu do Opatjega sela in do državne meje z Italijo ter po njej do Socerba.
5. člen
(kakovost brinja)
(1) Kraški brinjevec se pridobiva iz plodov navadnega brina
oziroma brinovih jagod. Brinove jagode za obiranje morajo biti ustrezne
tehnološke zrelosti, kar dosežejo v obdobju med avgustom in novembrom. 
(2) Prepovedana je uporaba jagod smrdljivega brina.
6. člen
(tehnološki postopek)
Kraški brinjevec se izdeluje po specifičnem postopku
predelave, ki temelji na osnovi mletja brinovih jagod, redčenju zmletih
brinovih jagod z vodo zaradi visoke vsebnosti sladkorja, dodatku vrelnega
nastavka in hrane za kvasovke ter alkoholni fermentaciji drozge, ki poteka
približno štiri tedne. Destilacija poteka v bakrenih kotlih, ki so namenjeni
žganjekuhi za dvakratno destilacijo. Pri prvi destilaciji je nangi ali mehkemu
žganju potrebno odvzeti eterično olje. Druga destilacija mora potekati zelo
počasi. Harmonično aromo dobi Kraški brinovec šele po šestmesečnem zorenju.
7. člen
(kakovost žganja)
Kraški brinjevec mora ustrezati minimalni kakovosti za žganje
iz brinja v skladu s Prilogo I in Prilogo II Uredbe 110/2008/ES in naslednjim
parametrom: 
-       
etanol: 40–50 vol%; 
-       
acetaldehid: max. 800 mg/l a.a.; 
-       
skupne kisline, izražene kot ocetna: 300–1200 mg/l; 
-       
mora biti brezbarven, bister in imeti tipičen vonj po brinju.
8. člen
(pogoji za pridobitev pravice do uporabe označbe)
Pravico do uporabe geografske označbe Kraški brinjevec
pridobi proizvajalec na podlagi poročila preizkusnega laboratorija za
ugotavljanje skladnosti žganih pijač in drugih alkoholnih pijač (v nadaljnjem
besedilu: organizacija za ugotavljanje skladnosti) določenega v skladu z
zakonom, ki ureja kmetijstvo, da Kraški brinjevec ustreza vsem zahtevam iz 2.
člena tega pravilnika.
9. člen
(prenehal veljati)
10. člen
(prenehal veljati)

Pravilnik o geografski označbi Kraški
brinjevec (Uradni list RS, št. 117/08) vsebuje naslednji prehodni in
končni določbi:
»11. člen
(obveščanje)
Organizacija za ugotavljanje skladnosti enkrat letno obvešča
ministrstvo pristojno za kmetijstvo, gozdarstvo in prehrano o izdanih poročilih
o skladnosti za geografsko označbo Kraški brinjevec, najpozneje do 15. aprila
za preteklo leto.
12. člen
(prehodno obdobje)
(1) Kraški brinjevec mora biti proizveden in označen v skladu
z zahtevami iz tega pravilnika najpozneje do 31. marca 2009. 
(2) Ne glede na določbo prejšnjega odstavka je Kraški
brinjevec, proizveden in označen pred 31. marcem 2009, lahko v prometu do
porabe zalog.
13. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o označbi geografskega porekla Kraški brinjevec (Uradni list RS, št. 69/03 in
45/08 – ZKme-1).
14. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o izvajanju uredbe (EU) o
opredelitvi, opisu, predstavitvi in označevanju žganih pijač (Uradni list RS,
št. 44/21) določa:
»11. člen
(prenehanje veljavnosti in podaljšanje uporabe)
[…]
(2) Z dnem uveljavitve tega pravilnika prenehajo veljati,
uporabljajo pa se do 25. maja 2021:
-       
9. in 10. člen Pravilnika o geografski označbi Kraški brinjevec (Uradni
list RS, št. 117/08 in 26/14 – ZKme-1B);
-       
[…].«;
ter vsebuje naslednjo končno določbo:
»12. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.