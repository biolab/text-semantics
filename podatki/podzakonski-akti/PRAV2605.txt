I. SPLOŠNE DOLOČBE
1. člen
Ta pravilnik v skladu z Direktivo
Evropskega parlamenta in Sveta 94/11/ES z dne 23. marca 1994 o približevanju na
področju zakonov in drugih predpisov držav članic v zvezi z označevanjem
materialov, ki se uporabljajo za glavne sestavne dele obutve, namenjene prodaji
potrošnikom (UL L št. 100 z dne 19. 4. 1994, str. 37), zadnjič spremenjeno z
Direktivo Sveta 2006/96/ES z dne 20. novembra 2006 o prilagoditvi nekaterih
direktiv na področju prostega pretoka blaga zaradi pristopa Bolgarije in
Romunije (UL L št. 363 z dne 20. 12. 2006, str. 81) določa označevanje
materialov, ki se uporabljajo za glavne sestavne dele obutve, namenjene prodaji
potrošnikom.
2. člen
Po tem pravilniku se za obutev štejejo vsi
izdelki, z dodanim podplatom, katerih namen je, da varujejo ali pokrijejo
stopalo, vključno s sestavnimi deli, ki se lahko prodajajo tudi samostojno in
so navedenimi v prilogi I, ki je sestavni del tega pravilnika. Seznam primerov
obutve, za katero velja ta pravilnik, je naveden v Prilogi II, ki je sestavni
del tega pravilnika. 
Ne glede na prejšnji odstavek ta pravilnik
ne velja za: 
-      
rabljeno, nošeno obutev, 
-      
zaščitno obutev po predpisih, ki urejajo osebno
varovalno opremo, 
-      
obutev po predpisih, ki urejajo omejitev
dajanja v promet ali uporabe določenih nevarnih snovi in pripravkov, 
-      
obutev kot igračo. 
Dobavitelj je po tem pravilniku
proizvajalec, njegov zastopnik s sedežem v Republiki Sloveniji, če proizvajalec
nima sedeža v Republiki Sloveniji, uvoznik ali druga fizična ali pravna oseba,
ki je dala proizvod v promet ali omogočila njegovo porabo. 
Po tem pravilniku pomeni »dati v promet«
prvič odplačano ali brezplačno dobaviti proizvod v Republiki Sloveniji.
3. člen
Ta pravilnik je namenjen označevanju
naslednjih glavnih sestavnih delov obutve, ki so prikazani v Prilogi I/1:
(a)    zgornji del,
(b)    podloga in
vložek (steljka) ter
(c)    podplat.
Glavni sestavni deli obutve se prikažejo s
piktogrami, kot je določeno v drugem odstavku 5. člena tega pravilnika in z
oznakami materialov, kot je določeno v Prilogi I/2.
Pri zgornjem delu obutve je razvrstitev
materialov določena na podlagi določb tretjega odstavka 5. člena in Priloge I/1
(a) tega pravilnika, pri čemer ne upoštevamo dodatkov ali ojačanih delov kot so
dodatki na gležnjih, robovi, okrasi, zaponke, okovice, dodatki za luknjice ali
podobni drugi dodatki.
Pri podplatu v skladu s 5. členom
razvrstitev temelji na količini materialov v podplatu.
4. člen
Zaradi razlogov, povezanih z navajanjem
imen materialov glavnih sestavnih delov obutve, ni dovoljeno prepovedati ali
ovirati dajanja na trg obutve, ki ustreza zahtevam tega pravilnika.
II. OZNAČEVANJE
5. člen
Po določilih tega pravilnika pomeni
označevanje obutve navajanje naslednjih podatkov:
-      
piktogrami ali pisne oznake glavnih sestavnih
delov obutve,
-      
piktogram ali pisne oznake materialov, ki se
nanašajo na glavne sestavne dele obutve,
-      
(črtana),
-      
(črtana).
Po določilih tega pravilnika, se za
označevanje glavnih sestavnih delov obutve uporabljajo piktogrami ali pisne
oznake v skladu s Prilogo I/1.
Po določilih tega pravilnika, se piktogrami
ali pisne oznake za materiale glavnih sestavnih delov obutve, v skladu s
Prilogo I/2, prikazujejo v primeru, kadar ti materiali predstavljajo:
-      
vsaj 80% površine zgornjega dela,
-      
vsaj 80% površine podlage in vložka (steljka)
ter
-      
vsaj 80% prostornine podplata.
Če nobeden od materialov, ki sestavljajo
obutev ne predstavlja vsaj 80% površine ali prostornine posameznega sestavnega
dela obutve, je potrebno navesti podatke o dveh glavnih materialih.
6. člen
Podatki, navedeni v prvem odstavku 5.
člena, se navajajo na obutvi in sicer na vsaj enem kosu obutve v paru.
Dobavitelj mora poskrbeti, da so pisni podatki v slovenskem jeziku v jasnem in
čitljivem tisku in da piktogrami ustrezajo tistim, ki so navedeni v Prilogi I.
Oznake so lahko natiskane ali pa so v
obliki nalepke, žiga ali priložene etikete.
Oznake morajo biti vidne, varno pritrjene
in enostavno dostopne; dimenzije piktogramov morajo biti dovolj velike, da so
podatki na njih razumljivi.
V prostorih, kjer se prodaja obutev na
drobno, morajo biti izobešena obvestila o pomenu simbolov piktogramov za
materiale in glavne sestavne dele obutve ter o velikostnih številkah. Primer
takega obvestila prikazuje Priloga III.
Poleg določil prvega odstavka 5. člena so
na posebej priloženi etiketi lahko navedene tudi druge informacije, če te informacije
ne zavajajo končnega potrošnika, temveč pripomorejo k njegovi boljši
informiranosti. Če so informacije pisne, morajo biti v slovenskem jeziku.
Vse oznake (ne glede na to ali so
natiskane, v obliki nalepke, žiga ali priložene etikete), ne smejo motiti
izgled izdelka. Vse oznake razen žigov, morajo biti enostavno odstranljive.
III. ODGOVORNOST IN NADZOR
7. člen
Dobavitelj označuje obutev na lastno
odgovornost ter se hkrati obvezuje, da so navedeni podatki pravilni.
Prodajalec mora zagotoviti, da ima obutev,
ki jo prodaja, ustrezno oznako, ki je predpisana s tem pravilnikom.
Nadzor nad izvajanjem tega predpisa na trgu
izvaja Tržna inšpekcija Republike Slovenije.
V primeru, da se med izvajanjem nadzora na
trgu pojavi dvom o pravilnosti navedb na izdelku, inšpektor lahko zahteva
ustrezna poročila ali odda obravnavani izdelek v preskus laboratoriju, ki
izpolnjuje naslednje pogoje:
-      
ima tehnično in poklicno usposobljene delavce z
ustrezno izobrazbo in izkušnje za izvajanje preskušanja,
-      
ima ustrezno preskusno opremo,
-      
ni ne dobavitelj ne kupec preskušanih izdelkov.
IV. OZNAČEVANJE IZDELKOV Z NAPAKO
(črtano)
8. člen
(črtan)

Priloga I: Definicije, piktogrami in ustrezne pisne
oznake glavnih sestavnih delov obutve
Priloga II: Primeri obutve na katero se nanaša
pravilnik
Priloga III: Obvestila o pomenu simbolov piktogramov
za materiale in glavne sestavne dele obutve ter o velikostnih številkah, ki
mora biti izobešena v vsakem prostoru, kjer se prodaja obutev na drobno

Pravilnik o označevanju materialov, ki se
uporabljajo za glavne sestavne dele obutve, namenjene prodaji potrošnikom
(Uradni list RS, št. 26/00)
vsebuje naslednji prehodni in končni določbi:
»V. PREHODNI IN KONČNI DOLOČBI
9. člen
Ne glede na določila 5. in 8. člena tega
pravilnika, se lahko izdelki, ki niso označeni v skladu z omenjenima členoma
dajo v promet najkasneje do 30. 6. 2000.
10. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o dopolnitvah in spremembah
pravilnika o označevanju materialov, ki se uporabljajo za glavne sestavne dele
obutve, namenjene prodaji potrošnikom (Uradni list RS, št. 96/03) zaradi preštevilčenja spreminja poglavje
pravilnika tako da se glasi:
»IV. PREHODNI IN KONČNI DOLOČBI
9. člen
Ne glede na določila 5. in 8. člena tega
pravilnika, se lahko izdelki, ki niso označeni v skladu z omenjenima členoma
dajo v promet najkasneje do 30. 6. 2000.
10. člen
Ta pravilnik
začne veljati petnajsti dan po objavi v Uradnem listu Republike Slovenije.«;
ter vsebuje naslednjo končno določbo:
»5. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o označevanju materialov, ki se uporabljajo za glavne sestavne dele
obutve, namenjene prodaji potrošnikom (Uradni list RS, št. 21/04) vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o
označevanju materialov, ki se uporabljajo za glavne sestavne dele obutve,
namenjene prodaji potrošnikom (Uradni list RS, št. 55/09) vsebuje naslednjo končno določbo:
»4. člen
Ta pravilnik začne veljati naslednji dan po objavi v Uradnem listu Republike Slovenije.«.