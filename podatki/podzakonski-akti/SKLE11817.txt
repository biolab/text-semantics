1. SPLOŠNE DOLOČBE
1. člen
(vsebina sklepa)
(1) Ta sklep ureja:
(a)   
podrobnejša merila za presojo primernosti bodočega kvalificiranega
imetnika oziroma imetnice borze (v nadaljevanju bodoči kvalificirani imetnik),
(b)   
podrobnejšo vsebino dokumentacije in informacij, ki jih je treba
priložiti zahtevi za izdajo dovoljenja za pridobitev kvalificiranega deleža
borze,
(c)   
podrobnejšo vsebino in način pošiljanja obvestil kvalificiranega imetnika
Agenciji za trg vrednostnih papirjev (v nadaljevanju Agencija).
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(opredelitve pojmov)
(1) Za namen tega sklepa veljajo naslednje opredelitve
pojmov:
(a)   
družba v skupini je družba, kot je opredeljena v 63. členu Zakona o
gospodarskih družbah (Uradni list RS, št. 65/09 – uradno prečiščeno
besedilo, 33/11, 91/11, 32/12, 57/12, 44/13 – odl. US, 82/13, 55/15, 15/17 in
22/19 – ZPosS; v nadaljevanju ZGD-1),
(b)   
obvladujoča družba pomeni družbo, ki obvladuje eno ali več odvisnih
družb pod pogoji iz 56. člena ZGD-1,
(c)   
bodoči skupni kvalificirani imetniki so osebe, ki so se sporazumele, da
bodo delovale usklajeno pri pridobivanju delnic oziroma poslovnih deležev borze
ali izvrševanju upravljavskih upravičenj iz teh delnic oziroma deležev in
nameravajo pridobiti delež, na podlagi katerega bi skupno dosegle ali presegle
kvalificirani delež (368. člen Zakona o trgu finančnih instrumentov
(Uradni list RS, št. 77/18 in 17/19 – popr.; v nadaljevanju ZTFI-1) v
zvezi z drugim odstavkom 60. člena Zakona o bančništvu (Uradni list RS,
št. 25/15, 44/16 – ZRPPB, 77/16 – ZCKR, 41/17, 77/18 – ZTFI-1 in 22/19 –
ZIUDSOL; v nadaljevanju ZBan-2),
(d)   
kvalificirani delničarski sporazum je sporazum iz tretjega odstavka
60. člena ZBan-2 v zvezi s 368. členom ZTFI-1 in se nanaša na
sklenitev takšnega sporazuma med delničarji borze, ki so skupno že imetniki
delnic borze, na podlagi katerih dosegajo ali presegajo kvalificirani delež v
borzi,
(e)   
organ nadzora v zvezi s 370. členom ZTFI-1 ima pomen, kot je
opredeljen v 19. točki prvega odstavka 7. člena ZBan-2,
(f)    
organ vodenja v zvezi s 370. členom ZTFI-1 ima pomen, kot je
opredeljen v 20. točki prvega odstavka 7. člena ZBan-2.
(2) Naslednji pojmi, uporabljeni v tem sklepu, imajo
enak pomen kot v določbah ZTFI-1 oziroma ZBan-2:
(a)   
pomen pojma finančna družba je na podlagi tretjega odstavka
5. člena ZTFI-1 določen v 11. točki prvega odstavka 7. člena ZBan-2,
(b)   
pomen pojma država članica je na podlagi tretjega odstavka 5. člena
ZTFI-1 določen v 3. točki prvega odstavka 7. člena ZBan-2,
(c)   
pomen pojma upravljalni organ je določen v triindvajsetem odstavku
5. člena ZTFI-1,
(d)   
pomen pojma višje vodstvo je določen v štiriindvajsetem odstavku
5. člena ZTFI-1,
(e)   
pomen pojma bodoči kvalificirani imetnik je določen v prvem odstavku
60. člena ZBan-2 v zvezi s 368. členom ZTFI-1,
(f)    
pomen pojma bodoči skupni kvalificirani imetniki je določen v drugem
odstavku 60. člena ZBan-2 v zvezi s 368. členom ZTFI-1,
(g)   
pomen pojma kvalificirani delničarski sporazum je določen v tretjem
odstavku 60. člena ZBan-2 v zvezi s 368. členom ZTFI-1,
(h)   
pomen pojma morebitni kvalificirani imetnik je določen v drugem odstavku
62. člena ZBan-2 v zvezi s 368. členom ZTFI-1.
2. MERILA ZA PRESOJO PRIMERNOSTI BODOČEGA
KVALIFICIRANEGA IMETNIKA
3. člen
(bodoči kvalificirani imetnik)
Bodoči kvalificirani imetnik je lahko fizična ali pravna
oseba, ki izpolnjuje pogoje, predpisane z ZTFI-1 in ZBan-2 ter tem sklepom.
4. člen
(ugled bodočega kvalificiranega imetnika)
(1) Bodoči kvalificirani imetnik mora imeti dobro ime
ter ustrezne sposobnosti za upravljanje borze, v kateri bo pridobil
kvalificiran delež in izkušnje z vodenjem poslov, primerljivih tistim, ki jih
opravlja borza.
(2) Presojo ugleda bodočega kvalificiranega imetnika
Agencija opravi na podlagi ocene njegove integritete in strokovne usposobljenosti
za upravljanje borze, v kateri bo pridobil kvalificirani delež, in vodenje
njenih poslov.
(3) Pri presoji integritete bodočega kvalificiranega
imetnika Agencija upošteva dejstva in okoliščine v zvezi z bodočim
kvalificiranim imetnikom in katerim koli od članov njegovega organa vodenja, ki
med drugim vključujejo obstoj:
(a)   
pravnomočnih in nepravnomočnih sodb ali obtožnic ter kazenskih pregonov
v zvezi s kaznivimi dejanji, zlasti:
- 
po zakonih, ki urejajo trg finančnih instrumentov, vrednostne papirje,
bančništvo, zavarovalništvo, plačilne instrumente, delovanje gospodarskih
družb, stečaj in solventnost, varstvo potrošnikov, preprečevanje pranja denarja
in financiranja terorizma ter drugih predpisov, ki so povezani z dejavnostjo bodočega
kvalificiranega imetnika ali dejavnostjo borze, v kateri bo pridobil
kvalificiran delež,
- 
v zvezi z nepoštenostjo, goljufijo ali finančnim oziroma gospodarskim
kriminalom, vključno s pranjem denarja, financiranjem terorizma, tržno
manipulacijo, trgovanjem z notranjimi informacijami, oderuštvom, korupcijo ali
davčno utajo;
(b)   
pravnomočnih odločb ter uvedb postopkov v zvezi s storitvijo prekrškov
zaradi kršitve predpisov, ki urejajo področja iz točke (a) tega odstavka,
vključno z vsemi pomembnimi ugotovitvami in izvršilnimi ukrepi na podlagi
nadzora oziroma preiskav v zvezi z navedenim, ki so izrečeni ali so v teku;
(c)   
informacij o zavrnjenih, odvzetih, preklicanih ali razveljavljenih registracijah,
dovoljenjih in članstvih v strokovnih združenjih, o odpoklicih ali zahtevanih
odstopih z direktorske funkcije ter o disciplinskih ukrepih, kar vključuje tudi
vse informacije o upravnih postopkih v zvezi z navedenim;
(d)   
kakršnih koli ugotovitev ali dokazov o poslovanju, ki ni pregledno ali
ni v skladu z načeli in pravili dobre poslovne prakse oziroma poslovne etike.
(4) Pri presoji strokovne usposobljenosti bodočega
kvalificiranega imetnika Agencija upošteva strokovno usposobljenost ter
pretekle izkušnje za upravljanje in vodenje poslov borze, še zlasti pa:
(a)   
njegove izkušnje in rezultate na področju finančnih dejavnosti, ki so
primerljive poslom, ki jih opravlja borza ali upravljanja naložb družb s tega
področja,
(b)   
strokovno usposobljenost članov organa vodenja ter njihove lastnosti in
izkušnje, potrebne za vodenje oziroma nadzor nad vodenjem poslov borze ali
družbe primerljive velikosti in dejavnosti kot borza oziroma drugih
primerljivih poslov,
(c)   
politike in prakse upravljanja bodočega kvalificiranega imetnika in, če
je to primerno, ostalih družb v skupini.
(5) V primeru, da je bodoči kvalificirani imetnik
nadzorovana finančna družba države članice oziroma nadzorovana finančna družba
tretje države, član njenega upravljalnega organa, ali njen kvalificirani imetnik,
Agencija pridobi mnenje pristojnega organa države članice ali tretje države
glede okoliščin iz drugega do četrtega odstavka tega člena.
5. člen
(ugled in izkušnje oseb, ki bodo zaradi pridobitve
kvalificiranega deleža imele možnost upravljati borzo ali drugače vplivati na
njeno poslovanje)
(1) Člani organov vodenja ali nadzora in člani višjega
vodstva kvalificiranega imetnika oziroma osebe, ki bodo zaradi pridobitve
kvalificiranega deleža bodočega kvalificiranega imetnika imele možnost
upravljati borzo ali drugače vplivati na njeno poslovanje oziroma bodo
predlagane za imenovanje v upravljalni organ borze ali na mesto člana višjega
vodstva borze, morajo imeti ustrezen ugled, znanje in izkušnje za opravljanje svojih
nalog, ki vplivajo na upravljanje borze in vodenje poslov borze.
(2) Pri presoji okoliščin iz prvega odstavka tega člena
se smiselno uporabljajo določbe 4. člena tega sklepa.
6. člen
(finančna trdnost bodočega kvalificiranega imetnika)
(1) Presojo finančne trdnosti bodočega kvalificiranega
imetnika Agencija opravi na podlagi ocene njegovega finančnega položaja, ki
mora omogočati financiranje pridobitve kvalificiranega deleža ter ohranjanje
finančne stabilnosti bodočega kvalificiranega imetnika in borze na način, da ne
bo ogroženo njeno poslovanje.
(2) Pri presoji finančne trdnosti bodočega
kvalificiranega imetnika Agencija ugotavlja:
(a)   
ali je bilo poslovanje bodočega kvalificiranega imetnika v zadnjih treh
poslovnih letih uspešno in stabilno in
(b)   
ali je mogoče sklepati, da finančni položaj bodočega kvalificiranega
imetnika po pridobitvi kvalificiranega deleža omogoča izvedbo poslovnega načrta
borze za prihodnja tri leta, upoštevajoč višino kvalificiranega deleža, ki ga
namerava pridobiti v borzi ter dejavnost bodočega kvalificiranega imetnika in družb
v skupini, ki ji pripada kvalificirani imetnik.
(3) Pri presoji finančne trdnosti bodočega
kvalificiranega imetnika Agencija ocenjuje zlasti:
(a)   
finančno moč bodočega kvalificiranega imetnika,
(b)   
vire in razpoložljivost sredstev za pridobitev kvalificiranega deleža,
(c)   
njegovo sposobnost za pridobivanje finančnih sredstev v prihodnje,
(d)   
njegovo ureditev notranjega upravljanja,
(e)   
preglednost strukture njegovih naložb v lastniške deleže,
(f)    
resničnost in poštenost njegovih računovodskih izkazov,
(g)   
preglednost in stabilnost njegove lastniške strukture in
(h)   
druge dejavnike v zvezi s presojo finančne trdnosti.
(4) V primeru, da je bodoči kvalificirani imetnik
nadzorovana finančna družba države članice oziroma nadzorovana finančna družba
tretje države, Agencija za namen presoje finančne trdnosti bodočega
kvalificiranega imetnika pridobi oceno njegovega finančnega položaja, ki jo je
izvedel pristojni organ oziroma nadzorni organ države članice ali tretje
države.
7. člen
(vpliv na sposobnost borze ravnati v skladu s pravili o upravljanju
s tveganji ter izpolnjevati zahteve in omejitve, določene v 379. do
382. členu ZTFI-1)
(1) Zaradi pridobitve kvalificiranega deleža bodočega
kvalificiranega imetnika ne sme biti ogrožena sposobnost borze izpolnjevati
pravila o upravljanju s tveganji ter izpolnjevati zahteve in omejitve, določene
v 379. do 382. členu ZTFI-1.
(2) V zvezi z nameravano pridobitvijo kvalificiranega
deleža Agencija preverja, ali obstaja verjetnost, da:
(a)   
borza ne bo sposobna izpolnjevati pravil o upravljanju s tveganji oziroma
zahtev in omejitev, kot so določene z določbami 379. do 382. člena ZTFI-1,
(b)   
bi bilo v borzi onemogočeno izvajanje učinkovitega nadzora ter
učinkovita izmenjava informacij med pristojnimi nadzornimi organi držav članic
ali razmejitve pristojnosti in odgovornosti za nadzor med njimi,
(c)   
bi pridobitev kvalificiranega deleža v borzi ogrozila položaj borze
tako, da ta ne bi bila sposobna vzpostaviti in dosledno uresničevati primernih
notranjih ureditev in postopkov za upravljanje tveganj, mehanizmov notranjih
kontrol in politik prejemkov, vključno z zanesljivimi postopki poročanja ter
računovodskimi postopki, ki omogočajo ugotavljanje, merjenje, spremljanje in
nadzor poslov z njenim nadrejenim finančnim ali mešanim finančnim holdingom
oziroma mešanim poslovnim holdingom in njegovimi podrejenimi družbami.
(1) Pri presoji okoliščin iz prejšnjega odstavka
Agencija upošteva zlasti:
(a)   
namen bodočega kvalificiranega imetnika v zvezi s kvalificiranim
deležem,
(b)   
njegov strateški načrt v zvezi z upravljanjem kvalificiranega deleža,
(c)   
njegove načrte v zvezi s finančnim položajem borze,
(d)   
njegov poslovni načrt v zvezi s prihodnjimi dejavnostmi in ureditvijo
notranjega upravljanja borze, vključno z njenim položajem v skupini, v primeru,
ko borza zaradi pridobitve kvalificiranega deleža postane del skupine,
(e)   
zaveze, ki jih je bodoči kvalificirani imetnik podal v zvezi z
zagotavljanjem kapitalske ali likvidnostne podpore borze.
8. člen
(preprečevanje pranja denarja in financiranja terorizma)
(1) V zvezi z nameravano pridobitvijo kvalificiranega
deleža Agencija ugotavlja, ali:
(a)   
obstajajo razlogi za sum, da je bodoči kvalificirani imetnik bil vpleten
ali pa je vpleten
- 
v dejanja ali poskuse pranja denarja, kot je opredeljeno v zakonu, ki
ureja preprečevanje pranja denarja in financiranje terorizma,
- 
v dejanja ali poskuse financiranja terorizma oziroma teroristična
dejanja ali poskuse terorističnih dejanj, kot je opredeljeno v zakonu, ki ureja
preprečevanje pranja denarja in financiranje terorizma;
(b)   
obstajajo razlogi za sum, da je bilo ali bo v zvezi s pridobitvijo
kvalificiranega deleža storjeno dejanje pranja denarja ali financiranja
terorizma ali teroristično dejanje, kot je opredeljeno v zakonu, ki ureja
preprečevanje pranja denarja in financiranje terorizma;
(c)   
bo pridobitev kvalificiranega deleža povečala tveganje pranja denarja
ali financiranja terorizma, kot je opredeljeno v zakonu, ki ureja preprečevanje
pranja denarja in financiranje terorizma.
(2) Šteje se, če se ne dokaže drugače, da so podani
razlogi za sum glede dejstev oziroma okoliščin iz prvega odstavka tega člena,
če:
(a)   
je bodoči kvalificirani imetnik rezident države, ki je na seznamu držav,
v zvezi s katerimi obstaja visoko in povečano tveganje za pojav pranja denarja
ali financiranje terorizma, ki ga na svoji spletni strani objavlja Urad RS za
preprečevanje pranja denarja,
(b)   
finančne transakcije, potrebne za pridobitev kvalificiranega deleža
bodočega kvalificiranega imetnika, bodo izvedene med nadzorovanimi finančnimi
družbami držav, ki so na seznamu držav, v zvezi s katerimi obstaja visoko in
povečano tveganje za pojav pranja denarja ali financiranje terorizma, ki ga na
svoji spletni strani objavlja Urad RS za preprečevanje pranja denarja.
(3) Pri presoji okoliščin iz prvega odstavka tega člena
Agencija ocenjuje zlasti:
(a)   
izvor sredstev za financiranje dejavnosti bodočega kvalificiranega
imetnika, vključno s financiranjem pridobitve kvalificiranega deleža ter
dostopom do virov kapitala in finančnih trgov,
(b)   
način izvedbe finančnih transakcij bodočega kvalificiranega imetnika,
vključno z osebami, ki sodelujejo pri izvedbi finančnih transakcij, potrebnih
za pridobitev kvalificiranega deleža v borzi,
(c)   
dejanskega lastnika bodočega kvalificiranega imetnika,
(d)   
standarde glede preprečevanja pranja denarja in financiranja terorizma v
državi sedeža oziroma državi rezidentstva bodočega kvalificiranega imetnika,
(e)   
osebe, ki imajo tesne poslovne ali osebne vezi z bodočim kvalificiranim
imetnikom, vključno z njegovimi dejanskimi lastniki.
(4) Pri presoji okoliščin iz tega člena se Agencija
lahko, kadar oceni, da je to potrebno oziroma smiselno, posvetuje z Uradom RS
za preprečevanje pranja denarja in drugimi organi, pristojnimi za preprečevanje
pranja denarja in financiranje terorizma.
9. člen
(načelo sorazmernosti)
(1) Agencija pri presoji primernosti bodočega
kvalificiranega imetnika upošteva načelo sorazmernosti, kar pomeni, da pri
presoji izpolnjevanja meril iz 4. do 8. člena tega sklepa upošteva:
(a)   
naravo bodočega kvalificiranega imetnika (fizična, pravna oseba ali
sklad),
(b)   
državo sedeža bodočega kvalificiranega imetnika (država članica, tretja
država, v kateri za nadzorovane subjekte finančnega sektorja velja ureditev
nadzora, ki je določena za enakovredno pod pogoji iz sektorskih direktiv in
uredb EU, tretja država),
(c)   
kompleksnost lastniške strukture in strukture korporativnega upravljanja
bodočega kvalificiranega imetnika,
(d)   
dejavnost bodočega kvalificiranega imetnika in družb v skupini, ki jim
pripada, ter finančna razmerja med člani skupine,
(e)   
velikost deleža, ki ga namerava bodoči kvalificirani imetnik pridobiti,
(f)    
namen in druge posebnosti pridobitve kvalificiranega deleža (posel med
osebami znotraj iste skupine, med osebami, ki niso del iste skupine),
(g)   
vpliv na upravljanje borze, v kateri namerava pridobiti kvalificiran
delež,
(h)   
obstoj dokumentacije in informacij iz preteklih ocen o primernosti
kvalificiranega imetnika,
(i)    
morebitna druga dejstva in okoliščine.
(2) Ne glede na prejšnji odstavek tega člena se načelo
sorazmernosti ne uporablja pri presoji integritete bodočega kvalificiranega
imetnika in oseb, ki bodo zaradi pridobitve kvalificiranega deleža, imele
možnost upravljati borzo ali drugače vplivati na njeno poslovanje, iz tretjega
odstavka 4. člena in 5. člena tega sklepa.
10. člen
(smiselna uporaba meril za presojo primernosti bodočega
kvalificiranega imetnika)
Določbe 4. do 9. člena tega sklepa o merilih za presojo primernosti
bodočega kvalificiranega imetnika se smiselno uporabljajo tudi za udeležence
kvalificiranega delničarskega sporazuma ter skupne kvalificirane imetnike.
3. DOKUMENTACIJA, KI JO JE TREBA PRILOŽITI ZAHTEVI ZA
IZDAJO DOVOLJENJA
11. člen
(dokumentacija in informacije)
(1) Zahtevo za izdajo dovoljenja za pridobitev
kvalificiranega deleža iz prvega odstavka 64. člena ZBan-2 v zvezi s
368. členom ZTFI-1 vložijo pri Agenciji neposredni in posredni bodoči
imetniki kvalificiranega deleža. Bodoči končni upravičeni imetnik
kvalificiranega deleža lahko zahtevo za izdajo dovoljenja vloži v imenu ostalih
posrednih bodočih imetnikov kvalificiranega deleža na podlagi njihovega
predloženega pooblastila.
(2) Višina posrednega kvalificiranega deleža se
ugotavlja na podlagi uporabe merila za nadzor in merila za množenje, kot je
zapisano v 6. podpoglavju 1. poglavja Naslova II Skupnih smernic o skrbni oceni
pri pridobitvah in povečanjih kvalificiranih deležev v finančnem sektorju, ki
se za borzo v tem delu uporabljajo smiselno.
(3) Bodoči kvalificirani imetnik mora zahtevi za izdajo
dovoljenja za pridobitev kvalificiranega deleža priložiti dokumentacijo in
informacije iz Priloge 1, ki je sestavni del tega sklepa.
(4) Agencija lahko v skladu s šestim odstavkom
516. člena ZTFI-1 zahteva predložitev dodatnih informacij ali dokumentov, potrebnih
za presojo primernosti bodočega kvalificiranega imetnika, ne glede na to, ali
so navedeni v Prilogi 1 tega sklepa.
(5) Bodoči kvalificirani imetnik lahko Agenciji predloži
v pregled osnutek potrebne dokumentacije za izdajo dovoljenja za pridobitev
kvalificiranega deleža pred vložitvijo formalne zahteve za izdajo dovoljenja za
pridobitev kvalificiranega deleža.
12. člen
(smiselna uporaba določb glede dokumentacije)
(1) Določbe 11. člena tega sklepa o dokumentaciji,
ki jo je treba priložiti zahtevi za izdajo dovoljenja, se smiselno uporabljajo
tudi za udeležence kvalificiranega delničarskega sporazuma ter skupne
kvalificirane imetnike.
(2) Udeleženci kvalificiranega delničarskega sporazuma
ali skupni kvalificirani imetniki morajo predložiti tudi predlog
kvalificiranega delničarskega sporazuma oziroma drug dokument o sporazumno
usklajenem delovanju pri pridobivanju delnic borze ali izvrševanju
upravljavskih upravičenj iz teh delnic.
4. OBVEŠČANJE AGENCIJE
13. člen
(pošiljanje obvestil)
(1) Če namerava kvalificirani imetnik, ki je pridobil
dovoljenje za pridobitev kvalificiranega deleža, odtujiti delnice tako, da bi
se zaradi tega njegov delež zmanjšal pod spodnjo mejo razpona, za katero velja
dovoljenje, mora skladno s 368. členom ZTFI-1 v zvezi s četrtim odstavkom
74. člena ZBan-2 o tem pisno obvestiti Agencijo najmanj en delovni dan
pred nameravano odtujitvijo delnic. V pisnem obvestilu navede tudi velikost
predvidenega zmanjšanja deleža in višino deleža glasovalnih pravic ali deleža v
kapitalu po predvidenem zmanjšanju deleža.
(2) Kvalificirani imetnik mora Agencijo skladno s
368. členom ZTFI-1 v zvezi s petim odstavkom 74. člena ZBan-2
nemudoma obvestiti o vsaki združitvi ali delitvi, pri kateri je udeležen, in o
vsaki drugi statusni spremembi. Pisnemu obvestilu mora priložiti izpisek iz
registra oziroma drugega ustreznega javnega registra.
(3) Finančni holding, mešani finančni holding in mešani
poslovni holding, ki ima v skladu z dovoljenjem za pridobitev kvalificiranega
deleža položaj borzi nadrejene družbe, mora Agencijo skladno s 368. členom
ZTFI-1 v zvezi s šestim odstavkom 74. člena ZBan-2 obvestiti v roku petih
delovnih dni o vsaki spremembi članov poslovodstva.
5. KONČNI DOLOČBI
14. člen
(prenehanje uporabe sklepa)
Z dnem uveljavitve tega sklepa se preneha uporabljati Sklep o
imetnikih kvalificiranih deležev borze (Uradni list RS, št. 72/16 in 77/18
– ZTFI-1).
15. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00700-18/2019-4
Ljubljana, dne 12. junija 2019
EVA 2019-1611-0077
Predsednik Sveta
Agencije za trg vrednostnih papirjev
mag. Miloš Čas

Priloga 1: Seznam
dokumentacije in informacij za presojo primernosti bodočega kvalificiranega imetnika
Priloga 2: Obrazec
KVAL 
Priloga 3: Obrazec
KVAL-FIN  