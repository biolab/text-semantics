1. člen
Ta pravilnik določa obliko in natančnejšo vsebino obvestila,
ki ga morajo pristojni inšpekciji poslati proizvajalci in distributerji, če kot
strokovnjaki na podlagi pridobljenih informacij, ki jih imajo, ugotovijo, da
proizvod, ki so ga dali na trg, predstavlja nevarnosti, ki niso skladne s
splošno varnostno zahtevo.
2. člen
(1) Obvestilo iz prvega odstavka prejšnjega člena se
pristojni inšpekciji pošlje na obrazcu iz priloge, ki je sestavni del tega
pravilnika. Obrazec je dostopen na spletni strani Ministrstva za gospodarstvo.
Izpolnjen obrazec se pošlje z običajno ali elektronsko pošto. 
(2) Če je proizvajalec oziroma distributer v dvomu glede
tega, katera inšpekcija je pristojna za proizvod, na katerega se obvestilo
nanaša, pošlje obvestilo Tržnemu inšpektoratu Republike Slovenije.
3. člen
(1) Pri ugotavljanju obstoja nevarnosti iz prvega odstavka 1.
člena tega pravilnika, pri obveščanju o njih in pri izpolnjevanju obrazca iz
prvega odstavka prejšnjega člena tega pravilnika uporabljajo proizvajalci in
distributerji smernice, ki so določene v Odločbi Komisije 2004/905/ES z dne 14.
decembra 2004 o določitvi smernic za prijavo nevarnih potrošniških proizvodov
pristojnim organom držav članic s strani proizvajalcev in distributerjev v
skladu s členom 5(3) Direktive 2001/95/ES Evropskega parlamenta in Sveta (UL L
št. 381 z dne 28. 12. 2004, str. 63) (v nadaljnjem besedilu: smernice). 
(2) Smernice so dostopne na spletni strani Ministrstva za
gospodarstvo.
4. člen
Ta pravilnik začne veljati petnajsti dan po objavi v Uradnem
listu Republike Slovenije.
Ljubljana, dne 4. marca 2005.
EVA 2004-2111-0079
mag. Andrej Vizjak l. r. 
Minister 
za gospodarstvo

Priloga:
Obvestilo o nevarnem proizvodu