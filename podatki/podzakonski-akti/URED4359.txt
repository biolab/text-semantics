1. člen
(vsebina in področje uporabe uredbe)
(1) Ta uredba določa višine povračil
stroškov v zvezi z delom, povračil stroškov v zvezi s službenim potovanjem in
drugih dohodkov, do katerih se ti v skladu s 3., 4., 7. in 8. točko prvega odstavka in drugim odstavkom 44. člena Zakona o dohodnini (Uradni
list RS, št. 117/06, v nadaljnjem besedilu: ZDoh-2) ne vštevajo v davčno osnovo
dohodka iz delovnega razmerja.
(2) Uredba se smiselno uporablja tudi
za potrebe 45., 57., 106. in 107. člena ZDoh-2, 3. člena Zakona o
posebnem davku na določene prejemke (Uradni list RS, št. 72/93, 22/94, 45/95,
12/96 in 82/97 – odl. US) in 3. člena Zakona o prispevkih za socialno
varnost (Uradni list RS, št. 5/96, 18/96 – ZDavP, 34/96, 3/98, 7/98 – odl. US,
106/99 – ZPIZ-1, 81/00 in 97/01).
2. člen
(prehrana med delom)
(1) Povračilo stroškov za prehrano med
delom se ne všteva v davčno osnovo dohodka iz delovnega razmerja, za vsak dan,
ko je delojemalec na delu prisoten štiri ure ali več, do višine 6,12 eura.
(2) Če je delojemalec na delu prisoten
deset ur ali več, se za ta dan, poleg povračila stroškov za prehrano med delom
v skladu s prejšnjim odstavkom, v davčno osnovo dohodka iz delovnega razmerja
ne všteva povračilo stroškov za prehrano med delom, do višine 0,76 eura za
vsako dopolnjeno uro prisotnosti na delu po osmih urah prisotnosti na delu.
(3) Pod pogoji in do višin iz prvega
in drugega odstavka tega člena se prizna strošek prehrane med delom
delojemalcu, ki dosega dohodek iz delovnega razmerja iz tujine.
3. člen
(prevoz na delo in z dela)
(1) Povračilo stroškov za prevoz na
delo in z dela se ne všteva v davčno osnovo dohodka iz delovnega razmerja do
višine 0,21 eura za vsak polni kilometer razdalje med običajnim
prebivališčem in mestom opravljanja dela za vsak dan prisotnosti na delu, če je
mesto opravljanja dela vsaj en kilometer oddaljeno od delojemalčevega
običajnega prebivališča.
(2) Če je
znesek, izračunan po prejšnjem odstavku za posamezni mesec nižji od 140,00
eurov, se v davčno osnovo dohodka iz delovnega razmerja pod pogoji iz prejšnjega
odstavka ne všteva povračilo stroškov prevoza na delo in z dela v višini 140
eurov mesečno.
(3) Mesto opravljanja dela po tej
uredbi je mesto, kjer se delo opravlja oziroma se začne opravljati. Običajno
prebivališče po tej uredbi je prebivališče delojemalca, ki je najbližje mestu
opravljanja dela. Drugo prebivališče delojemalca je običajno prebivališče po
tej uredbi le, če se delojemalec od tam vsaj štirikrat tedensko vozi na mesto
opravljanja dela.
(4) Za
določanje oddaljenosti v skladu s tem členom se upoštevajo najkrajše običajne
cestne povezave.
(5) Če ima
delojemalec pravico do uporabe službenega vozila za privatne namene in mu
delodajalec za tako uporabo službenega vozila zagotovi tudi gorivo, se
povračilo stroškov za prevoz na delo všteva v davčno osnovo dohodka iz
delovnega razmerja.
4. člen
(dnevnice)
(1) Če traja službeno potovanje v
Republiki Sloveniji (v nadaljnjem besedilu: Slovenija) nad 12 do 24 ur, se v
davčno osnovo dohodka iz delovnega razmerja ne všteva dnevnica do višine 21,39
eura; če traja službeno potovanje v Sloveniji nad 8 do 12 ur, se v davčno
osnovo ne všteva dnevnica do višine 10,68 eura; če traja službeno potovanje v
Sloveniji nad 6 do 8 ur, se v davčno osnovo ne všteva dnevnica do višine 7,45
eura.
(2) Če traja službeno potovanje v
tujini nad 14 do 24 ur, se v davčno osnovo dohodka iz delovnega razmerja ne
všteva dnevnica do višine zneska, ki je za posamezno državo oziroma območje
določen v predpisu Vlade Republike Slovenije, ki ureja povračila stroškov za
službena potovanja v tujino (v nadaljnjem besedilu: predpis Vlade); če traja
službeno potovanje v tujini nad 8 do 14 ur, se v davčno osnovo ne všteva
dnevnica do višine 75 odstotkov zneska iz predpisa Vlade; če traja službeno
potovanje v tujini nad 6 do 8 ur, se v davčno osnovo ne všteva dnevnica do
višine 25 odstotkov zneska iz predpisa Vlade.
(3) Če je narava dela takšna, da se v
pretežni meri opravlja izven sedeža delodajalca in se delo opravlja na območju
Slovenije, delojemalec pa se vsakodnevno vrača v kraj kjer prebiva, se v davčno
osnovo dohodka iz delovnega razmerja, ne glede na določbe prvega in drugega
odstavka tega člena, ne všteva povračilo stroškov prehrane med delom, do višine
in pod pogoji, ki so določeni v 2. členu te uredbe.
(4) Ne glede na prvi odstavek tega člena,
je pri prejemkih, namenjenih pokritju stroškov dnevnice, kadar je izplačilo
opravljeno fizični osebi, ki na podlagi imenovanja opravi funkcijo člana
volilnega odbora na podlagi predpisov o volitvah, znesek celodnevne dnevnice 48,00
eura za vsak dan glasovanja.
5. člen
(prevoz na službenem potovanju)
(1) Povračilo stroškov prevoza na
službenem potovanju se ne všteva v davčno osnovo dohodka iz delovnega razmerja
do višine dejanskih stroškov za prevoz z javnimi prevoznimi sredstvi, za
prevoz, ki se izvaja z osebnim avtomobilom ali kombiniranim vozilom v
komercialne namene, ali za najem osebnega avtomobila.
(2) Za povračilo stroškov prevoza na
službenem potovanju se šteje tudi povračilo stroškov za takse (letališke takse,
peronske karte in podobno), povračilo stroškov za gorivo, če se uporablja
službeno vozilo, cestnine in parkirnine ter povračilo stroškov za prevoz in
prenos stvari oziroma prtljage.
(3) V primeru, da delojemalec
uporablja lastno prevozno sredstvo, se povračilo stroškov prevoza na službenem
potovanju ne všteva v davčno osnovo do višine 0,43
eura za vsak prevožen kilometer.
(4) Povračilo stroškov prevoza na
službenem potovanju se ne všteva v davčno osnovo, če je dokumentirano s potnim
nalogom in z računi. Iz potnega naloga mora biti razvidna odobritev delodajalca
za posamezno vrsto prevoza.
(5) Javno prevozno sredstvo po tej uredbi
je prevozno sredstvo, s katerim se opravlja javni prevoz. Javni prevoz po tej
uredbi je prevoz, ki je pod enakimi pogoji dostopen vsem uporabnikom prevoznih
storitev in se izvaja v komercialne namene.
6. člen
(prenočevanje na službenem potovanju)
(1) Povračilo stroškov prenočevanja na
službenem potovanju se ne všteva v davčno osnovo dohodka iz delovnega razmerja
do višine dejanskih stroškov za prenočevanje.
(2) Povračilo stroškov prenočevanja na
službenem potovanju se ne všteva v davčno osnovo, če je dokumentirano s potnim
nalogom in z računi.
(3) Če stroški prenočevanja na
službenem potovanju v Sloveniji, ki traja nad 8 do 12 ur, vključujejo tudi
plačilo zajtrka, se znesek dnevnice iz 4. člena te uredbe, do katerega se
ta ne všteva v davčno osnovo, zmanjša za 15 odstotkov; če stroški prenočevanja
na službenem potovanju v Sloveniji, ki traja nad 12 do 24 ur, vključujejo tudi
plačilo zajtrka, se znesek dnevnice iz 4. člena te uredbe, do katerega se
ta ne všteva v davčno osnovo, zmanjša za 10 odstotkov.
(4) Če stroški prenočevanja na
službenem potovanju v tujini, ki traja nad 8 do 14 ur, vključujejo tudi plačilo
zajtrka, se znesek dnevnice iz 4. člena te uredbe, do katerega se ta ne
všteva v davčno osnovo, zmanjša za 15 odstotkov; če stroški prenočevanja na
službenem potovanju v tujini, ki traja nad 14 do 24 ur, vključujejo tudi
plačilo zajtrka, se znesek dnevnice iz 4. člena te uredbe, do katerega se
ta ne všteva v davčno osnovo, zmanjša za 10 odstotkov.
7. člen
(terenski dodatek)
(1) Terenski dodatek oziroma povračilo
stroškov za delo na terenu se ne všteva v davčno osnovo dohodka iz delovnega
razmerja, če je izplačan delojemalcu, ki najmanj dva dni zaporedoma dela in
prenočuje izven kraja svojega običajnega prebivališča in izven kraja sedeža
delodajalca.
(2) Če delodajalec zagotovi prehrano
in prenočevanje, se delojemalcu v davčno osnovo dohodka iz delovnega razmerja
ne všteva terenski dodatek iz prvega odstavka tega člena do višine 4,49 eura na
dan.
(3) Če delodajalec ne zagotovi
prehrane in prenočevanja, se delojemalcu v davčno osnovo ne všteva povračilo
stroškov za delo na terenu, do višin in pod pogoji, ki so s to uredbo določeni
za dnevnice in prenočevanje na službenem potovanju.
(4) Ne glede na prejšnje odstavke tega
člena se terenski dodatek do višine 4,49 eura na dan ne všteva v davčno osnovo
dohodka iz delovnega razmerja, če je pod pogoji, določenimi v kolektivni
pogodbi, izplačan delojemalcu, ki najmanj dve izmeni zaporedoma dela izven
kraja svojega običajnega prebivališča in izven kraja sedeža delodajalca.
(5) Če je bilo delojemalcu izplačano
nadomestilo za ločeno življenje, se terenski dodatek oziroma povračilo stroškov
za delo na terenu všteva v davčno osnovo, razen če je bil delojemalec z
delovnega mesta, na katero je bil razporejen ali napoten na delo zaradi
službenih potreb, poslan na teren.
8. člen
(nadomestilo za ločeno življenje)
(1) Nadomestilo za ločeno življenje se
ne všteva v davčno osnovo dohodka iz delovnega razmerja delojemalca, ki
opravlja delo izven kraja, kjer živi s svojo družino, ter zato zaradi službenih
potreb v času delovnih obveznosti prebiva ločeno od svoje družine, do višine
334 eurov na mesec.
(2) Družina po tem členu je
življenjska skupnost staršev in otrok, določena s predpisi o zakonski zvezi in
družinskih razmerjih, pri čemer se šteje, da ta skupnost obstaja le do otrokovega
dopolnjenega osemnajstega leta starosti oziroma največ do dopolnjenega
šestindvajsetega leta starosti, če se otrok redno šola. Ne glede na prejšnji
stavek je družina po tem členu tudi življenjska skupnost zakoncev oziroma
zunajzakonskih partnerjev.
9. člen
(jubilejna nagrada)
(1) Jubilejna nagrada se ne všteva v
davčno osnovo dohodka iz delovnega razmerja do višine:
-      
460 eurov za 10 let delovne dobe,
-      
689 eurov za 20 let delovne dobe,
-      
919 eurov za 30 let delovne dobe,
-      
919 eurov za 40 let delovne dobe.
(2) Če je bila delojemalcu izplačana
jubilejna nagrada za skupno delovno dobo, se pri istem delodajalcu kasneje
izplačane jubilejne nagrade za skupno delovno dobo pri zadnjem delodajalcu
vštevajo v davčno osnovo. Če je bila delojemalcu izplačana jubilejna nagrada za
skupno delovno dobo pri zadnjem delodajalcu, se pri istem delodajalcu kasneje
izplačane jubilejne nagrade za skupno delovno dobo vštevajo v davčno osnovo.
10. člen
(odpravnina ob upokojitvi)
Odpravnina ob upokojitvi se do višine 4.063
eurov ne všteva v davčno osnovo dohodka iz delovnega razmerja.
11. člen
(solidarnostna pomoč)
(1) Solidarnostna pomoč se ne všteva v
davčno osnovo dohodka iz delovnega razmerja:
-      
v primeru smrti delojemalca ali njegovega
družinskega člana, do višine 3.443 eurov;
-      
v primeru težje invalidnosti ali daljše bolezni
delojemalca ter elementarne nesreče ali požara, ki prizadene delojemalca, do
višine 1.252 eurov.
(2) Za solidarnostno pomoč po prvi
alinei prejšnjega odstavka se šteje tudi povračilo stroškov pogreba v primeru smrti
delojemalca.
12. člen
(plačila vajencem, dijakom in študentom)
(1) Plačila vajencem za obvezno praktično
delo se ne vštevajo v davčno osnovo dohodka iz delovnega razmerja glede na
letnik šolanja do višin, ki jih kot minimalno višino vajeniške nagrade določa
zakon, ki ureja vajeništvo.
(2) Plačila dijakom in študentom za
obvezno praktično delo v skladu s predpisi, ki urejajo vzgojo in izobraževanje,
se ne vštevajo v davčno osnovo dohodka iz delovnega razmerja do višine 172
eurov za opravljeno obvezno praktično delo v obdobju enega meseca.

Uredba o višini povračil stroškov v zvezi z
delom in drugih dohodkov, ki se ne vštevajo v davčno osnovo (Uradni list RS,
št. 140/06) vsebuje naslednjo končno določbo:
»13. člen
(uveljavitev)
Ta uredba začne veljati 1. januarja
2007.«.

Uredba o spremembah in dopolnitvah Uredbe o
višini povračil stroškov v zvezi z delom in drugih dohodkov, ki se ne vštevajo
v davčno osnovo (Uradni list RS, št. 76/08)
vsebuje naslednjo končno določbo:
»8. člen
Ta uredba začne veljati 1. avgusta 2008.«.

Uredba o spremembi Uredbe o davčni obravnavi
povračil stroškov in drugih dohodkov iz delovnega razmerja (Uradni list RS, št.
63/17)
vsebuje naslednjo končno določbo:
»KONČNA DOLOČBA
2. člen
(začetek
veljavnosti in uporabe)
(1) Ta uredba začne veljati naslednji dan
po objavi v Uradnem listu Republike Slovenije, uporabljati pa se začne 3.
decembra 2017.
(2) Do začetka uporabe te uredbe se
uporablja Uredba o davčni obravnavi povračil stroškov in drugih dohodkov iz
delovnega razmerja (Uradni list RS, št. 140/06 in 76/08).«.

Uredba o spremembi Uredbe o davčni obravnavi
povračil stroškov in drugih dohodkov iz delovnega razmerja (Uradni list RS, št.
71/18)
vsebuje naslednjo končno določbo:
»KONČNA DOLOČBA
2. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba
o spremembah Uredbe o davčni obravnavi povračil stroškov in drugih dohodkov iz
delovnega razmerja (Uradni list RS, št. 104/21)
vsebuje naslednje končne določbe:
»KONČNE DOLOČBE
3. člen
(začetek
uporabe)
(1) Spremenjen
3. člen uredbe se začne uporabljati:
-      
za povračila stroškov prevoza na delo in z dela
za delojemalce, na katere se nanaša Dogovor o odpravi varčevalnih ukrepov v
zvezi s povračili stroškov in drugimi prejemki javnih uslužbencev, zamiku
izplačilnega dneva plače pri proračunskih uporabnikih ter regresu za letni
dopust za leto 2021 (Uradni list RS, št. 88/21),
za mesec junij 2021, in
-      
za povračila stroškov prevoza na delo in z dela
za vse ostale delojemalce za mesec avgust 2021, do takrat pa se uporablja 3. člen Uredbe o davčni obravnavi povračil
stroškov in drugih dohodkov iz delovnega razmerja (Uradni list RS,
št. 140/06, 76/08, 63/17 in 71/18).
(2) Spremenjeni
prvi odstavek 12. člena uredbe se začne
uporabljati z dnem objave usklajenih zneskov minimalnih višin vajeniške nagrade
v skladu z zakonom, ki ureja vajeništvo, do takrat pa se uporablja prvi
odstavek 12. člena Uredbe o davčni
obravnavi povračil stroškov in drugih dohodkov iz delovnega razmerja (Uradni
list RS, št. 140/06, 76/08, 63/17 in
71/18).
4. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba
o spremembah in dopolnitvi Uredbe o davčni obravnavi povračil stroškov in
drugih dohodkov iz delovnega razmerja (Uradni list RS, št. 114/21)
vsebuje naslednjo prehodno in končni določbi:
»PREHODNA IN KONČNI DOLOČBI
3. člen
(sprememba začetka uporabe)
V Uredbi o spremembah Uredbe o davčni
obravnavi povračil stroškov in drugih dohodkov iz delovnega razmerja (Uradni
list št. 104/21) se v 3. členu v prvem odstavku v drugi alineji besedilo
»avgust 2021« nadomesti z besedilom »september 2021«.
4. člen
(začetek uporabe)
Spremenjen 3. člen uredbe se začne
uporabljati za povračila stroškov prevoza na delo in z dela za delojemalce, na
katere se nanaša Dogovor o odpravi varčevalnih ukrepov v zvezi s povračili
stroškov in drugimi prejemki javnih uslužbencev, zamiku izplačilnega dneva
plače pri proračunskih uporabnikih ter regresu za letni dopust za leto 2021
(Uradni list RS, št. 88/21), za mesec julij 2021, do takrat pa se uporablja 3.
člen Uredbe o davčni obravnavi povračil stroškov in drugih dohodkov iz
delovnega razmerja (Uradni list RS, št. 140/06, 76/08, 63/17, 71/18 in 104/21).
5. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba
o spremembah Uredbe o davčni obravnavi povračil stroškov in drugih dohodkov iz
delovnega razmerja (Uradni list RS, št. 87/22) vsebuje
naslednji končni določbi:
»KONČNI DOLOČBI
3. člen
(začetek
uporabe)
Spremenjeni prvi odstavek 3. člena in
spremenjeni tretji odstavek 5. člena uredbe se začneta uporabljati za povračila
stroškov prevoza na delo in z dela oziroma za povračila stroškov prevoza na
službenem potovanju za julij 2022, do takrat pa se uporabljata prvi odstavek 3.
člena in tretji odstavek 5. člena Uredbe o davčni obravnavi povračil
stroškov in drugih dohodkov iz delovnega razmerja (Uradni list RS, št. 140/06, 76/08, 63/17, 71/18, 104/21 in
114/21).
4. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.