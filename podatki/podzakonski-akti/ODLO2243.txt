1. člen
S tem odlokom se zaradi zajezitve in obvladovanja epidemije
COVID-19 začasno omeji in določi način izvajanja javnega prevoza potnikov na
ozemlju Republike Slovenije.
2. člen
(1) Izvajanje javnega linijskega prevoza potnikov v
medkrajevnem in mestnem avtobusnem prevozu potnikov, javnega železniškega
prevoza potnikov v notranjem prometu, stalnega izvenlinijskega prevoza
potnikov, občasnega prevoza potnikov in avtotaksi prevozov se izvaja v skladu s
priporočili Nacionalnega inštituta za javno zdravje.
(2) Avtotaksi prevozi so dovoljeni, če voznik avtotaksi
vozila pred vstopom novega potnika poskrbi za ustrezno dezinfekcijo delov
vozila, ki so redno v fizičnem stiku s potnikom. Ves čas prevoza je za voznika
in potnike obvezna uporaba obrazne zaščitne maske.
(3) Pri posebnih linijskih prevozih in občasnih prevozih
potnikov je za voznike in potnike obvezna uporaba obrazne zaščitne maske. Pri
posebnih linijskih in občasnih prevozih potnikov, ki se izvajajo z vozili
kategorije M2 in M3, je število potnikov omejeno na število registriranih
sedežev v vozilu, zmanjšano za sedeže desno od voznika in vrsto sedežev
neposredno za voznikom.
(4) Pri posebnih linijskih prevozih, stalnih izvenlinijskih
prevozih potnikov in občasnih prevozih potnikov, ki se izvajajo z vozili
kategorije M1 z največ osem sedeži za potnike, je lahko zasedenih največ 6
sedežev. Za voznika in potnike je obvezna uporaba obrazne zaščitne maske.
3. člen
(1) Prevoz oseb s krožno kabinskimi žičnicami, vlečnicami in
sedežnicami je dovoljen za največ eno osebo ali člane istega gospodinjstva.
(2) Omejitev iz prejšnjega odstavka ne velja v primerih nujne
oskrbe, medicinske pomoči, zaščite in reševanja ter v primeru, ko so v kabini
vse osebe člani skupnega gospodinjstva.
4. člen
Vlada Republike Slovenije preverja utemeljenost ukrepov iz
tega odloka na podlagi strokovnih mnenj.
KONČNI DOLOČBI
5. člen
Z dnem uveljavitve tega odloka preneha veljati Odlok o
začasni prepovedi, omejitvah in načinu izvajanja prevoza potnikov na ozemlju
Republike Slovenije (Uradni list RS, št. 182/20).
6. člen
Ta odlok začne veljati 15. decembra 2020 in velja do vključno
23. decembra 2020.
Št. 00710-69/2020
Ljubljana, dne 13. decembra 2020
EVA 2020-2430-0137
Vlada Republike Slovenije
Janez Janša
predsednik