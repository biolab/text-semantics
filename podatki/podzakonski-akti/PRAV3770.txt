1. člen 
(vsebina)
Ta pravilnik določa podrobnejše pogoje za
priznanje rejskih organizacij, ki vodijo ali ustanavljajo register za hibridne plemenske
prašiče (v nadaljnjem besedilu: rejska organizacija) in način objave podatkov v
skladu z Direktivo Sveta 2008/73/ES z dne 15. julija 2008 o poenostavitvi
postopkov za oblikovanje seznamov in objavljanje informacij na veterinarskem in
zootehniškem področju, ter o spremembi direktiv 64/432/EGS, 77/504/EGS,
88/407/EGS, 88/661/EGS, 89/361/EGS, 89/556/EGS, 90/426/EGS, 90/427/EGS,
90/428/EGS, 90/429/EGS, 90/539/EGS, 91/68/EGS, 92/35/EGS, 91/496/EGS,
92/65/EGS, 92/66/EGS, 92/119/EGS, 94/28/ES, 200/75/ES, Odločbe 2000/258/ES ter
direktiv 2001/89/ES, 2002/60/ES in 2005/94/ES (UL L št. 219 z dne 14. 8. 2008,
str. 40), zadnjič spremenjeno z Odločbo Sveta 2009/436/ES z dne 5. maja 2009 o
popravku Direktive 2008/73/ES o poenostavitvi postopkov za oblikovanje seznamov
in objavljanje informacij na veterinarskem in zootehničnem področju (UL L št.
145 z dne 10. 6. 2009, str. 43).
2. člen
(pravna-organizacijska oblika)
(1) Rejska organizacija izkaže
pravno-organizacijsko obliko, ki ji omogoča samostojno nastopanje v pravnem
prometu:
-      
z izpiskom iz sodnega registra, če je gospodarska družba, samostojni
podjetnik posameznik, zadruga ali pravna oseba javnega prava;
-      
z zakonom oziroma aktom o ustanovitvi pravne osebe javnega prava, kadar
zakon ne določa, da se vpiše v sodni register;
-      
z izpiskom iz uradnega registra ali evidence, v katero je vpisana, če je
pravna oseba zasebnega prava;
-      
z izpiskom iz vpisnika samostojnih podjetnikov posameznikov pri Davčni
upravi Republike Slovenije, če je samostojni podjetnik posameznik.
(2) Z izpiskom, z zakonom oziroma aktom o
ustanovitvi iz prejšnjega odstavka rejska organizacija hkrati izkaže tudi, da
lahko opravlja dejavnosti iz rejskega programa.
3. člen
(organiziranost rejske organizacije)
(1) Organiziranost rejske organizacije mora
zagotavljati izvajanje zlasti naslednjih nalog:
-      
pripravo in izvajanje rejskega programa;
-      
spremljanje, merjenje in preizkušanje proizvodnih lastnosti prašičev;
-      
vrednotenje in interpretacijo rezultatov ter napovedovanje genetskih
vrednosti;
-      
vodenje registra za hibridne plemenske prašiče;
-      
zadostno število plemenskih merjascev.
(2) Rejska organizacija mora imenovati
strokovni svet, ki daje mnenja in predloge o strokovnih vprašanjih iz
prejšnjega odstavka. Strokovni svet sprejme pravila o načinu svojega delovanja.
Kadar priznana rejska organizacija ne izvaja vseh nalog iz rejskega programa
sama in določene naloge v skladu z zakonom, ki ureja živinorejo, prenese na za
to usposobljene izvajalce, morajo biti v strokovni svet imenovani tudi
predstavniki teh izvajalcev.
4. člen
(kadrovski pogoji)
Rejska organizacija mora izpolnjevati
naslednje kadrovske pogoje:
-      
imeti usposobljenega strokovnjaka, odgovornega za izvajanje rejskega
programa, ki izpolnjuje pogoje iz 101. člena zakona o živinoreji (Uradni list
RS, št. 18/02, 110/02 – ZUreP-1 in 110/02 – ZGO-1; v nadaljnjem besedilu:
zakon), ki ima najmanj univerzitetno izobrazbo s področja kmetijstva – smer
zootehnika ter najmanj pet let delovnih izkušenj s področja selekcije živali;
-      
delavci, ki opravljajo posamezne strokovne naloge iz rejskega programa,
morajo za te naloge izpolnjevati pogoje iz 101. člena zakona.
5. člen
(tehnični pogoji)
Rejska organizacija mora izpolnjevati
naslednje tehnične pogoje:
-      
imeti prostor, ki zagotavlja opravljanje strokovnih nalog za izvajanje
rejskega programa ter vodenje in shranjevanje potrebne dokumentacije;
-      
imeti strojno in programsko opremo, ki omogoča izvajanje nalog rejskega
programa in povezanost v domače in mednarodne informacijske sisteme v
živinoreji;
-      
razpolagati s tehničnimi pripomočki, ki omogočajo učinkovito merjenje in
ugotavljanje lastnosti prašičev, ki so določene z rejskim programom;
-      
imeti opremo za merjenje proizvodnih lastnosti, genetske analize in
ugotavljanje oziroma preverjanje porekla prašičev, kadar to določa rejski
program;
-      
zagotavljati vodenje predpisanih evidenc, registrov in drugih zbirk
podatkov s področja razmnoževanja prašičev, odbire in preizkušnje, rodovništva,
označevanja, prometa s plemenskim materialom in drugih predpisanih evidenc ter
izdajanje predpisanih zootehniških dokumentov z njenega področja in območja delovanja
v skladu s potrjenim rejskim programom.
6. člen
(kontrola in registriranje porekel)
Rejska organizacija mora za izpolnjevanje
pogoja kontrole in registriranja porekel, ki ga določa zakon:
-      
sprejeti strokovna pravila za kontrolo in registriranje porekel;
-      
imeti informacijski sistem, ki omogoča sestavljanje in kontrolo porekel,
usklajenim z mednarodno primerljivimi informacijskimi sistemi na tem področju;
-      
imeti izdelane postopke in metode za vodenje registra, ki omogočajo
ugotavljanje, kontrolo in registriranje porekel.
7. člen
(velikost črede plemenskih prašičev)
Rejska organizacija mora zagotoviti, da:
-      
razpolaga z zadostnim številom hibridnih plemenskih prašičev posameznih
linij, ki zagotavlja izvajanje rejskega programa za to linijo. To dokaže s
podatki o velikosti čred plemenskih prašičev po posameznih lokacijah, z navedbo
identifikacijske številke kmetijskega gospodarstva (KMG-MID), in o lastnikih prašičev
v skladu z rejskim programom ter njihovimi podpisanimi izjavami o sodelovanju v
rejskem programu;
-      
velikost črede plemenskih prašičev zagotavlja ohranjanje linij.
8. člen
(uporaba proizvodnih podatkov prašičev)
Rejska organizacija mora zagotavljati uporabo
proizvodnih podatkov prašičev, potrebnih za izvajanje rejskega programa, tako
da:
-      
izvaja meritve gospodarsko pomembnih lastnosti, ki jih vključuje
selekcijski program;
-      
napoveduje genetske vrednosti v skladu s predpisom, ki ureja metode za
merjenje in ocenjevanje proizvodnih in drugih lastnosti ter metode za
napovedovanje genetskih vrednosti za čistopasemske in hibridne plemenske
prašiče;
-      
ima izdelane sisteme za zbiranje, obdelavo in posredovanje podatkov, ki
se uporabljajo pri vrednotenju in ocenjevanju prašičev za izboljšanje in
selekcijo.
9. člen
(strokovna pravila)
Rejska organizacija mora sprejeti naslednja
strokovna pravila:
-      
za identifikacijo in registracijo prašičev, ki zagotavljajo njihovo
enotno označevanje na območju Republike Slovenije;
-      
o načinu reje hibridnih plemenskih prašičev, ki so vključeni v rejski
program;
-      
za vpis hibridnih plemenskih prašičev v register v skladu s predpisom,
ki ureja pogoje za vpis hibridnih plemenskih prašičev v register;
-      
za določanje lastnosti linij, ki jih zajema register hibridnih
plemenskih prašičev, za opredelitev rejskih ciljev ter za uporabo proizvodnih
podatkov, na osnovi katerih se lahko ocenjuje in razvršča prašiča.
10. člen
(načelo nediskriminacije)
Rejska organizacija mora sprejeti pravila,
s katerimi je zagotovljeno izvajanje načela nediskriminacije v skladu z
zakonom.
11. člen
(vloga za priznanje)
Rejska organizacija mora za priznanje
vložiti vlogo s predpisanimi prilogami na ministrstvo, pristojno za živinorejo
(v nadaljnjem besedilu: ministrstvo). Vloga za priznanje mora poleg sestavin iz
90. člena zakona vsebovati tudi naslednje priloge:
-      
opis posamezne linije oziroma genotipa z opisom lastnosti zunanjosti in
barvnim slikovnim materialom;
-      
dokazilo o pravno-organizacijski obliki iz drugega odstavka 2. člena
tega pravilnika;
-      
dokazilo o imenovanju strokovnega sveta iz 3. člena tega pravilnika,
-      
poimenski seznam vseh zaposlenih oseb v rejski organizaciji iz 4. člena
tega pravilnika s specifikacijo strokovne izobrazbe in tehničnega znanja,
izpopolnjevanja in izkušenj s področja priznanja ter dokazila o izpolnjevanju
pogojev iz 101. člena zakona;
-      
dokazilo o zaposlitvi oseb iz prejšnje alinee;
-      
opis izpolnjevanja tehničnih pogojev iz 5. člena tega pravilnika;
-      
kopijo strokovnih pravil iz 6. in 9. člena tega pravilnika;
-      
podatke o velikosti črede plemenskih prašičev in kopije podpisanih izjav
z lastniki prašičev iz 7. člena tega pravilnika;
-      
kopije dokazil iz 10. in 12. člena tega pravilnika.
12. člen
(dokazila o izvajanju nalog)
(1) Če priznana rejska organizacija opravlja
vse naloge iz rejskega programa sama, mora k vlogi priložiti dokazila, določena
s predpisom, ki ureja pogoje za odobritev organizacij oziroma priznanje drugih
organizacij v prašičereji.
(2) Kadar izvajajo za potrebe rejske
organizacije posamezna strokovna opravila rejskega programa odobrene oziroma
druge priznane organizacije v živinoreji, je treba vlogi priložiti tudi
veljavne pogodbe o medsebojnem sodelovanju za izvajanje nalog iz rejskega
programa.
13. člen
(vpis v seznam)
Rejska organizacija se po priznanju vpiše v
seznam priznanih rejskih organizacij pri ministrstvu. Pri vpisu se navedejo
najmanj naslednji podatki:
-      
ime in sedež rejske organizacije;
-      
številka in datum odločbe o priznanju rejske organizacije;
-      
področje in območje delovanja;
-      
obdobje veljavnosti priznanja.
14. člen
(objava podatkov)
(1) Ministrstvo pripravi in posodablja
podatke o priznanih rejskih organizacijah ter jih objavi na svoji spletni
strani www.mkgp.gov.si.
(2) Oblika, vsebina in dostopnost podatkov
iz prejšnjega odstavka je določena v Odločbi Komisije z dne 18. septembra 2009
o izvajanju Uredbe Sveta 2008/73/ES glede informacijskih spletnih strani s
seznami obratov in laboratorijev, ki so jih države članice odobrile v skladu z
veterinarsko in zootehnično zakonodajo Skupnosti (UL L št. 247 z dne 19. 9.
2009, str. 13).

Pravilnik o pogojih za priznanje rejskih
organizacij, ki vodijo ali ustanavljajo register za hibridne plemenske prašiče
(Uradni list RS, št. 94/03)
vsebuje naslednjo prehodno in končno določbo:
»15. člen
(prehodna
določba)
Do uveljavitve predpisa, ki ureja obvezne
vsebine in najmanjši obseg strokovnega izpopolnjevanja ter postopke in načine
preizkusov in preverjanja znanja, iz 101. člena zakona, se šteje, da so fizične
osebe, ki izvajajo strokovne naloge iz prvega odstavka 101. člena zakona,
ustrezno usposobljene, če so opravljale te naloge najmanj dve leti pred
uveljavitvijo tega pravilnika. Prav tako se šteje, da so fizične osebe, ki
izvajajo strokovne naloge iz drugega odstavka 101. člena zakona, ustrezno
usposobljene, če so opravljale te naloge najmanj tri leta pred uveljavitvijo
tega pravilnika.
16. člen
(končna
določba)
Ta pravilnik začne veljati 19. decembra
2003.«.

Pravilnik o spremembah Pravilnika o pogojih za
priznanje rejskih organizacij, ki vodijo ali ustanavljajo register za hibridne
plemenske prašiče (Uradni list RS, št. 39/10) vsebuje naslednjo končno določbo:
»3. člen 
Ta pravilnik začne veljati naslednji dan po
objavi v Uradnem listu Republike Slovenije.«.