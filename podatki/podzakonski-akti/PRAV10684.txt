1. člen
S tem pravilnikom se predpisujejo obrazci
prijav podatkov o pokojninskem in invalidskem zavarovanju za uvedbo in vodenje
matične evidence zavarovancev in uživalcev pravic iz pokojninskega in
invalidskega zavarovanja ter podatkov o zdravstvenem zavarovanju, zavarovanju
za starševsko varstvo in zavarovanju za primer brezposelnosti (v nadaljnjem
besedilu: obvezna socialna zavarovanja) za vodenje evidenc o navedenih
zavarovanjih.
2. člen
Prijave podatkov za obvezna socialna
zavarovanja se pošiljajo na naslednjih obrazcih:
1.    
prijava podatkov o pokojninskem in invalidskem
ter zdravstvenem zavarovanju, zavarovanju za starševsko varstvo in zavarovanju
za primer brezposelnosti – na obrazcu M-1 s pripadajočim potrdilom o prijavi;
2.    
odjava iz pokojninskega in invalidskega ter
zdravstvenega zavarovanju, zavarovanja za starševsko varstvo in zavarovanja za
primer brezposelnosti – na obrazcu M-2 s pripadajočim potrdilom o odjavi;
3.    
sprememba podatkov o pokojninskem in
invalidskem ter zdravstvenem zavarovanju, zavarovanju za starševsko varstvo in
zavarovanju za primer brezposelnosti – na obrazcu M-3 s pripadajočim potrdilom
o spremembi;
4.    
prijava podatkov o zdravstvenem zavarovanju
družinskih članov – na obrazcu M-DČ s pripadajočim potrdilom o prijavi;
5.    
prijava podatkov in sprememb podatkov o plači
oziroma osnovi, nadomestilih, plačanem prispevku in obdobjih zavarovanja – na
obrazcu M-4;
6.    
prijava podatkov in sprememb podatkov o
nadomestilih iz invalidskega zavarovanja – na obrazcu M-6;
7.    
prijava podatkov o pozneje ugotovljeni
pokojninski dobi oziroma povečanju zavarovalne dobe – na obrazcu M-7.
3. člen
(1) Obrazci prijav podatkov in
sprememb podatkov iz prejšnjega člena in navodila za njihovo izpolnjevanje ter
seznam obveznih podatkov na obrazcih iz 1. in 4. točke prejšnjega člena so v prilogah tega pravilnika in so njegov sestavni del.
(2) Obrazci iz 1. do 4. točke
prejšnjega člena se lahko vložijo tudi v elektronski obliki preko sistema
e-VEM. Objavo elektronske oblike teh obrazcev zagotovi upravljavec sistema
e-VEM na spletni strani tega sistema.
(3) Ne glede na določbo prvega
odstavka tega člena elektronsko obliko obrazca iz 5. točke prejšnjega člena in
navodila o načinu posredovanja podatkov določi Zavod za pokojninsko in
invalidsko zavarovanje Slovenije (v nadaljnjem besedilu: ZPIZ) in jih objavi na
spletni strani http://www.zpiz.si.
(4) Pooblastilo, podano v skladu z
drugim odstavkom 7. člena Zakona o matični evidenci zavarovancev in
uživalcev pravic iz pokojninskega in invalidskega zavarovanja (Uradni list RS,
št. 81/00, 111/07 in 25/11, v nadaljnjem besedilu: zakon), dajalec podatkov
predloži ZPIZ-u pisno na obrazcu, ki ga predpiše ZPIZ in ga objavi na spletni
strani http://www.zpiz.si.
(5) Pooblastilo iz prejšnjega odstavka
se šteje za veljavno, dokler dajalec podatkov ZPIZ-u pisno ne sporoči preklica
pooblastila ali do prenehanja poslovanja dajalca podatkov ali pooblaščenca.
Podelitev pooblastila drugemu posredovalcu se šteje kot preklic pooblastila
prejšnjemu posredovalcu.
4. člen
(1) Zavod za zdravstveno zavarovanje
Slovenije (v nadaljnjem besedilu: ZZZS) ob vpisu v register zavezancev določi
zavezancu registrsko številko zavezanca, ki ga enolično označuje v evidencah
obveznih socialnih zavarovanj iz 1. člena tega pravilnika.
(2) Zavezancu se dodeli le ena
registrska številka ne glede na to, ali je zavezanec za prijavo v eno ali več
obveznih socialnih zavarovanj.
(3) Registrska številka se dodeli
pravni osebi in fizični osebi, ki je poslovni subjekt, v povezavi z matično
številko poslovnega subjekta, fizični osebi, ki ni poslovni subjekt, v povezavi
z enotno matično številko občana in drugemu subjektu v povezavi z davčno
številko tega subjekta.
(4) Že dodeljena registrska številka
se ne more dodeliti drugemu zavezancu niti po prenehanju poslovanja ali po
smrti zavezanca.
5. člen
(1) Registrske številke zavezanca, ki
so bile do začetka uporabe tega pravilnika dodeljene enotam poslovnega subjekta,
se z dnem začetka uporabe tega pravilnika ukinejo in se ohrani registrska
številka zavezanca, dodeljena poslovnemu subjektu. Če poslovnemu subjektu še ni
bila dodeljena registrska številka zavezanca, se mu dodeli.
(2) Registrske številke zavezanca, ki
so bile dodeljene nosilcem obveznih socialnih zavarovanj in izplačevalcem
pravic iz naslova socialnega varstva za prijavo uživalcev pravic, se ukinejo.
(3) Za fizično osebo, ki ji je bilo do
začetka uporabe tega pravilnika dodeljenih več registrskih številk zavezanca,
se ohrani le ena registrska številka, ostale pa se ukinejo.
(4) O registrskih številkah zavezanca,
ki se uporabljajo na podlagi prvega do tretjega odstavka tega člena, zavezance
obvesti ZZZS v roku, ki ga določa zakon.
(5) Za vse zavarovance, pri katerih se
na podlagi prvega do tretjega odstavka tega člena spremeni registrska številka
zavezanca, ZZZS po uradni dolžnosti izvede odjavo iz obveznih socialnih
zavarovanj na dan 30. junij 2011 in novo prijavo v obvezna socialna zavarovanja na dan 1. julija 2011.
(6) Za vse zavarovance, pri katerih se
na podlagi prvega do tretjega odstavka tega člena spremeni registrska številka
zavezanca in ki so prijavljeni v pokojninsko in invalidsko zavarovanje, ZZZS
posreduje ZPIZ-u prijavo podatkov iz prejšnjega odstavka v elektronski obliki,
in sicer:
-      
odjave iz pokojninskega in invalidskega
zavarovanja na obrazcu iz 2. točke 2. člena tega pravilnika brez pripadajočega
potrdila, in
-      
prijave podatkov o pokojninskem in invalidskem
zavarovanju na obrazcu iz 1. točke 2. člena tega pravilnika brez pripadajočega
potrdila.
(7) Ne glede na določbe v prilogi 8 k
temu pravilniku se v prijave iz 1. točke 2. člena tega pravilnika, ki se
izvedejo na podlagi petega odstavka tega člena, vpišejo podatki, določeni v
prilogi 10 k temu pravilniku.
6. člen
Z dnem uveljavitve tega pravilnika preneha
veljati Pravilnik o obrazcih prijav podatkov o pokojninskem in invalidskem ter
zdravstvenem zavarovanju, zavarovanju za starševsko varstvo, zavarovanju za
primer brezposelnosti in o sklenitvi delovnega razmerja (Uradni list RS, št.
45/05, 121/05 – popr., 75/08 in 12/09), uporablja pa se do 30. junija
2011.
7. člen
Ta pravilnik začne veljati petnajsti dan po
objavi v Uradnem listu Republike Slovenije, uporablja pa se od 1. julija
2011.
Št. 0072-1/2011/11
Ljubljana, dne 13. maja 2011
EVA 2011-2611-0032
dr.
Ivan Svetlik l.r.
Minister za delo, družino in socialne zadeve

Priloga 1:
Obrazec M-1 - Prijava podatkov o pokojninskem in invalidskem ter
zdravstvenem zavarovanju, zavarovanju za starševsko varstvo in zavarovanju za
primer brezposelnosti s pripadajočim potrdilom o prijavi in navodilom za
izpolnjevanje
Priloga 2: Obrazec M-2 -
Odjava iz pokojninskega in invalidskega ter zdravstvenega zavarovanja,
zavarovanja za starševsko varstvo in zavarovanja za primer brezposelnosti s
pripadajočim potrdilom o odjavi in navodilom za izpolnjevanje
Priloga 3: Obrazec M-3 -
Sprememba podatkov o pokojninskem in invalidskem ter zdravstvenem zavarovanju,
zavarovanju za starševsko varstvo in zavarovanju za primer brezposelnosti s
pripadajočim potrdilom o spremembi in navodilom za izpolnjevanje
Priloga 4: Obrazec M-DČ
- Prijava podatkov v zdravstvenem zavarovanju družinskih članov s pripadajočim
potrdilom o prijavi in navodilom za izpolnjevanje
Priloga 5: Obrazec M-4 -
Prijava podatkov in sprememb podatkov o plači oziroma osnovi, nadomestilih,
plačanem prispevku in obdobju zavarovanja z navodilom za izpolnjevanje
Priloga 6: Obrazec M-6 -
Prijava podatkov in sprememb podatkov o nadomestilih iz invalidskega
zavarovanja z navodilom za izpolnjevanje
Priloga 7: Obrazec M-7 -
Prijava podatkov o pozneje ugotovljeni pokojninski dobi oziroma povečanju
pokojninske dobe
Priloga 8: Seznam
obveznih podatkov na obrazcu M-1
Priloga 9: Seznam
obveznih podatkov na obrazcu M-DČ
Priloga 10: Seznam
obveznih podatkov na obrazcu M-1, ki je vložen po uradni dolžnosti v skladu s
5. členom tega pravilnika