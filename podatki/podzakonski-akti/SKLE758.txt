1
Banka Slovenije izdaja 15. 9. 1995 in daje dne 18. 9. 1995 v
prodajo šesto emisijo lastnega dvodelnega prenosljivega blagajniškega zapisa (v
nadaljevanju: blagajniški zapis), ki se vpisuje v tolarjih, lahko se izdaja v
več serijah, do skupnega zneska 8 milijard tolarjev. 
Prva serija šeste emisije se vpisuje z rokom dospelosti 20.
3. 1996.
2
Skladno z denarnimi gibanji lahko Banka Slovenije ustavi
nadaljnje vpisovanje blagajnišega zapisa po tem sklepu, tudi če znesek iz 1.
točke ni v celoti vpisan.
3
Blagajniški zapis je izdan v dveh apoenih, za 170.000
tolarjev (v nadaljevanju: mali apoen) in 1.700.000 tolarjev (v nadaljevanju:
veliki apoen). Blagajniški zapis je sestavljen iz dveh, s perforacijo ločljivih
in vrednostno enakih delov po 85.000 tolarjev oziroma 850.000 tolarjev.
Polovica blagajniškega zapisa se ob dospelosti izplača v tolarjih, druga
polovica pa v tujem denarju (v DEM). Oba dela blagajniškega zapisa se glasita
na prinosnika. Na sekundarnem trgu se lahko trguje z blagajniškim zapisom kot
celoto, lahko pa tudi s posameznim delom.
4
Nominalna vrednost na delu blagajniškega zapisa, ki se
izplača v tolarjih, pomeni obveznost Banke Slovenije ob dospelosti
blagajniškega zapisa, pri čemer so vštete realne obresti za čas od izdaje do
dospelosti, ni pa upoštevana revalorizacija. Nominalna vrednost na delu
blagajniškega zapisa, ki se izplača v tujem denarju (v DEM), pomeni obveznost
Banke Slovenije ob dospelosti blagajniškega zapisa preračunano v tolarje, pri
čemer so vštete obresti za čas od izdaje do dospelosti in upoštevan obračunski
tečaj.
5
Blagajniški zapis vsebuje: navedbo, da je prenosljiv
blagajniški zapis, ki se glasi na prinosnika, oznako emisije in serijsko
številko, ime izdajatelja, datum izdaje, datum dospelosti, nominalno vrednost
apoena, način vplačila, obrestno mero, način izplačila, prostor za vpis datuma
vplačila in vrednosti na dan vplačila in faksimile podpisa guvernerja Banke
Slovenije.
6
Blagajniški zapis lahko vpisuje banka v svojem imenu in za
svoj račun. Druga domača pravna in fizična oseba lahko vpisuje blagajniški
zapis iz tega sklepa prek banke, ki jo za to poslovanje pooblasti Banka
Slovenije.
7
Blagajniški zapis se v celoti vplača v tolarjih z diskontom
za realne obresti, v skupnem tolarskem znesku, izračunanem na dan vplačila. Pri
določitvi skupne cene za vplačilo in cene za posamezni del, oziroma njihove
tekoče vrednosti se upošteva: diskontni faktor za čas od dneva vpisa do dneva
dospelosti, revalorizacijske obresti od dneva izdaje do dneva vpisa in
korekcijski faktor, ki odraža razmerje med veljavnim srednjim tečajem Banke
Slovenije za DEM na dan vpisa in upoštevanim obračunskim tečajem.
8
Obrestna mera za del blagajniškega zapisa, ki se izplača v
tujem denarju znaša 3,75 % letno. Tolarski del blagajniškega zapisa se tekoče
revalorizira po stopnji, ki je enaka temeljni obrestni meri, obrestna mera
realnih obresti pa znaša 5 % letno. Obresti se obračunavajo na konformni način.
9
Banka, ki vpisuje blagajniški zapis v svojem imenu in za svoj
račun, vplača tolarski znesek Banki Slovenije na dan vpisa. Če banka vpisuje
blagajniški zapis za račun druge pravne ali fizične osebe, vplača tolarski
znesek naslednji dan po vpisu. 
Banka ob vplačilu vpiše na blagajniški zapis datum vplačila,
vrednost deviznega in vrednost tolarskega dela.
10
Banka Slovenije plača banki, ki vpisuje in izplačuje
blagajniški zapis za račun drugih domačih pravnih ali fizičnih oseb, provizijo
ob vpisu in ob izplačilu, vsakokrat v višini 0,20 % za mali apoen in v višini
0,20 % za veliki apoen. Osnova za obračun provizije je tekoča vrednost
blagajniškega zapisa, objavljena v tečajnici Banke Slovenije za blagajniški
zapis. Banka pri vplačilu in izplačilu blagajniških zapisov ne zaračunava
drugih provizij. 
Provizijo za vpisane blagajniške zapise plača Banka Slovenije
banki mesečno, za pretekli mesec naslednji dan po prejemu obračuna od banke.
Provizijo za izplačane blagajniške zapise plača Banka Slovenije naslednji dan
po uskladitvi obračuna z banko.
11
Za del blagajniškega zapisa, ki je izplačljiv v tolarjih (A),
se na dan dospelosti izplača nominalna vrednost, označena na vrednostnem
papirju, povečana za revalorizacijske obresti od dneva izdaje do dospelosti. Za
del blagajniškega zapisa, ki je izplačljiv v tujem denarju (B), se na dan
dospelosti izplača 1.000 DEM za mali apoen in 10.000 DEM za veliki apoen. 
Fizični osebi se znesek deviznega dela blagajniškega zapisa
izplača v celoti gotovinsko v DEM, lahko pa se vpiše na devizni račun ali
hranilno knjižico. 
Pravni osebi se tolarski del blagajniškega zapisa nakaže na
njen žiro račun, z deviznim delom pa razpolaga kot z deviznim prilivom in ga
lahko uporabi: za plačilo v tujino, za prodajo drugemu podjetju, za prodajo
banki, za vpis blagajniških zapisov Banke Slovenije v tujem denarju oziroma za
drugo transakcijo v skladu z deviznimi predpisi. 
Zadnji imetnik vnovči blagajniški zapis pri pooblaščeni
banki. Zaradi izplačila deviznega dela blagajniškega zapisa na dan dospelosti,
napove zadnji imetnik vnovčenje dva dni pred dospelostjo, sicer se lahko
izplača zapadli devizni del dva dni po dospelosti. Za ta čas imetniku ne
pripada nadomestilo.
12
Banka Slovenije zagotovi banki, pri kateri se blagajniški
zapis vnovčuje, likvidna sredstva za izplačilo tolarskega in deviznega dela
blagajniškega zapisa in to na dan dospelosti za zapise, ki jih je vplačala za
svoj račun, oziroma na dan vnovčenja ali naslednji dan po vnovčenju za zapise,
izplačane za tuj račun.
13
Pri izplačilu banka vsak del blagajniškega zapisa označi z
datumom izplačila, žigom banke in podpisom odgovorne osebe. 
Banka predloži Banki Slovenije obračune izplačil in vrne
izplačane apoene blagajniških zapisov na način, kot to določi Banka Slovenije.
14
Banka Slovenije redno javno objavlja tekočo vrednost obeh
apoenov blagajniškega zapisa, ločeno za tolarski del (A) in devizni del (B) in
skupno vrednost.
15
Imetnik blagajniškega zapisa, ki ga na dan dospelosti ne
vnovči, ga lahko vnovči še v roku petih let po dospelosti.
16
Ta sklep začne veljati z dnem, ko je izdan.
Št. 22-0271/95
Ljubljana, dne 4. septembra 1995.
dr. France Arhar l. r.
Guverner