1. člen
(vsebina sklepa)
(1) Ta sklep ureja poročanje
upravljavca pokojninskega sklada, ki je oblikovan kot kritni sklad (v
nadaljnjem besedilu: kritni sklad), Agenciji za zavarovalni nadzor (v
nadaljnjem besedilu: Agencija), in sicer:
1.     
način in roke predložitve načrta upravljanja tveganj kritnega sklada in
njegovih sprememb;
2.     
podrobnejši način in roke poročanja informacij iz četrtega odstavka 284.
člena Zakona o pokojninskem in invalidskem zavarovanju (Uradni list RS, št.
96/12 in 39/13; v nadaljnjem besedilu: ZPIZ-2);
3.     
vsebino, način in roke rednega poročanja podatkov iz prvega odstavka
366. člena ZPIZ-2 o:
- 
vrsti in sestavi naložb kritnega sklada,
- 
vrednosti enote premoženja in čisti vrednosti sredstev kritnega sklada,
- 
številu članov kritnega sklada,
- 
vplačilih, odkupnih vrednostih, prenosih sredstev in donosnosti kritnega
sklada.
(2) Po tem sklepu poroča o kritnih
skladih tudi upravljavec skupine kritnih skladov.
2. člen
(poročanje o načrtu upravljanja tveganj)
Upravljavec kritnega sklada načrt
upravljanja tveganj kritnega sklada in vsako njegovo spremembo posreduje
Agenciji v roku osmih dni po sprejemu na elektronski naslov
»porocanje@a-zn.si«. Spremenjen načrt upravljanja tveganj upravljavec predloži
v obliki besedila, iz katerega so razvidne spremembe in v obliki čistopisa.
Upravljavec v spremnem dopisu navede tudi razloge za spremembe načrta
upravljanja tveganj (na primer pomembna sprememba izpostavljenosti kritnega
sklada).
3. člen
(poročanje o vrsti in sestavi naložb)
(1) Upravljavec za vsak kritni sklad, ki ga
upravlja, poroča Agenciji za zavarovalni nadzor o vrstah in sestavi naložb
kritnega sklada po stanju na zadnji dan vsakega meseca, v obliki, predpisani z
Navodilom o načinu elektronskega poročanja o naložbah pokojninskega sklada,
oblikovanega kot kritni sklad, ki je priloga in sestavni del sklepa, ki ureja
podrobnejša pravila za premoženje kritnih skladov pokojninskih družb za dodatno
invalidsko in dodatno družinsko pokojnino ter za izplačevanje pokojninskih rent
in poročanje o naložbah teh kritnih skladov ter o naložbah pokojninskih družb,
ki niso financirane iz zavarovalno-tehničnih rezervacij.
(2) Upravljavec v primeru vrste naložbe
»Terjatve do upravljavca zaradi nedoseganja zajamčene donosnosti« vnese v
stolpec (5) Vrsta naložb (CIC koda naložbe) kodo 09, v primeru vrste naložbe
»Druge terjatve« pa vnese v stolpec (5) CIC kodo 00.
4. člen
(poročanje o izvedenih finančnih
instrumentih)
(1) Upravljavec poroča o vrstah
izvedenih finančnih instrumentov, v katere je nalagal sredstva kritnega sklada,
v okviru poročanja o vrsti in sestavi naložb v skladu s predhodnim členom tega
sklepa in Poročilom o izvedenih finančnih instrumentih (v nadaljnjem besedilu:
Poročilo). Poročilo obsega preglednico, izpolnjeno v skladu z Navodilom za
izpolnjevanje preglednice za poročanje o naložbah kritnega sklada v izvedene
finančne instrumente, ki je priloga in sestavni del tega sklepa, in pojasnila k
preglednici.
(2) Pojasnila k preglednici obsegajo
najmanj:
-       
opis pomembnejših sprememb glede na predhodno obdobje poročanja in
-       
navedbe o uspešnosti uporabe izvedenih finančnih instrumentov za
zniževanje tveganj pri upravljanju premoženja kritnega sklada.
5. člen
(poročanje o vrednosti enote premoženja in
čisti vrednosti sredstev)
(1) Če upravljavec, v skladu z
določbami pokojninskega načrta, vrednost sredstev zavarovanca izračunava glede
na vrednost enote premoženja (v nadaljnjem besedilu: VEP), poroča na obrazcu
St-P1, ki je priloga in sestavni del tega sklepa, o matični številki kritnega
sklada, obračunskem dnevu, VEP, številu enot premoženja in čisti vrednosti sredstev.
(2) Skrbnik preveri in z elektronskim
podpisom potrdi pravilnost izračuna in podatkov na obrazcu St-P1.
6. člen
(poročanje o številu članov, vplačilih,
odkupnih vrednostih, prenosih sredstev in donosnosti kritnega sklada)
(1) Upravljavec za vsak kritni sklad,
ki ga upravlja, poroča o številu članov, vplačilih, odkupnih vrednostih,
prenosih sredstev in donosnosti kritnega sklada na obrazcih St-P2 do St-P6, ki
so priloge in sestavni deli tega sklepa.
(2) Upravljavec v izračunu
letne, triletne in petletne donosnosti pokojninskega sklada na obrazcih St-P4,
St-P5 in St-P6 upošteva, da so bila vplačila in izplačila, prikazana v vrsticah
»Znesek vplačil v mesecu« in »Znesek izplačil v mesecu«, opravljena na zadnji
dan posameznega meseca.
(3) Ne glede na prvi odstavek tega
člena upravljavec:
-       
na obrazcih od St-P4 do St-P6 ne prikaže podatkov za kritne sklade, ki
na zadnji dan obdobja, za katerega poroča, niso oblikovani vsaj eno leto;
-       
na obrazcih St-P5 in St-P6 ne prikaže podatkov za kritne sklade, ki na
zadnji dan obdobja, za katerega se poroča, niso oblikovani vsaj tri leta;
-       
na obrazcu St-P6 ne prikaže podatkov za kritne sklade, ki na zadnji dan
obdobja, za katerega se poroča, niso oblikovani vsaj pet let.
(4) Upravljavec, ki izvaja dodatno
zavarovanje na podlagi skupine kritnih skladov, prikaže tudi podatek o članih
skupine kritnih skladov, ki so hkrati vključeni v več kritnih skladov, na
način, da jih v okviru istega pokojninskega načrta šteje samo enkrat.
7. člen
(način in roki poročanja)
(1) Upravljavec v sistem elektronskega
poročanja Agencije odda poročila o podatkih iz:
-       
5. člena tega sklepa v roku enega meseca po izteku meseca, v katerem je
bil opravljen obračun,
-       
3., 4. in 6. člena tega sklepa, razen iz obrazcev St-P5 in St-P6, v roku
enega meseca po izteku meseca, na katerega se poročilo nanaša, pri čemer
pojasnila iz drugega odstavka 4. člena odda v pdf formatu,
-       
obrazcev St-P5 in St-P6 iz 6. člena tega sklepa v roku enega meseca po
izteku koledarskega leta.
(2) Pokojninska družba, kot
upravljavec kritnega sklada, vključi podatke o vrsti in sestavi naložb iz 3.
člena tega sklepa v poročilo iz prvega odstavka 5. člena sklepa, ki ureja
podrobnejša pravila za premoženje kritnih skladov pokojninskih družb za dodatno
invalidsko in dodatno družinsko pokojnino ter za izplačevanje pokojninskih rent
in poročanje o naložbah teh kritnih skladov ter o naložbah pokojninskih družb,
ki niso financirane iz zavarovalno-tehničnih rezervacij, in sicer po stanju na
zadnji dan vsakega trimesečja.

Navodilo
za izpolnjevanje preglednice za poročanje o naložbah kritnega sklada v izvedene
finančne instrumente
Obrazec
St-P1: Vrednost enote premoženja in čista vrednost sredstev
Obrazec
St-P2: Podatki o številu članov kritnega sklada, vplačilih, odkupnih vrednostih
in prenosih sredstev
Obrazec
St-P3: Donosnost pokojninskega sklada, oblikovanega kot kritni sklad - mesečna
donosnost
Obrazec
St-P4: Donosnost pokojninskega sklada, oblikovanega kot kritni sklad, v obdobju
enega leta
Obrazec
St-P5: Donosnost pokojninskega sklada, oblikovanega kot kritni sklad, v obdobju
zadnjih treh let
Obrazec
St-P6: Donosnost pokojninskega sklada, oblikovanega kot kritni sklad, v obdobju
zadnjih petih let
Priloga: Navodilo o načinu elektronskega poročanja o
naložbah pokojninskega sklada, oblikovanega kot kritni sklad – (črtana)

Sklep o poročanju upravljavca pokojninskega
sklada, oblikovanega kot kritni sklad (Uradni list RS, št. 98/13)
vsebuje naslednjo prehodno in končno določbo:
»8. člen
(prehodna
določba)
(1) Upravljavec, ki na dan uveljavitve
tega sklepa upravlja kritne sklade, prvič poroča po tem sklepu o podatkih iz 3.
in 4. člena za mesec januar 2014, pri čemer mu pri prvem poročanju ni treba
pripraviti pojasnil iz drugega odstavka 4. člena tega sklepa.
(2) Upravljavec, ki na dan uveljavitve
tega sklepa upravlja kritne sklade, prvič poroča po tem sklepu o podatkih na
obrazcu:
-       
St-P1, St-P2 in St-P3 za obdobje od 1. 12. 2013 do 31. 12.
2013;
-       
St-P4 za obdobje od 1. 1. 2013 do 31. 12. 2013;
-       
St-P5 za obdobje od 1. 1. 2011 do 31. 12. 2013;
-       
St-P6 za obdobje od 1. 1. 2009 do 31. 12. 2013.
9. člen
(uveljavitev
sklepa)
Ta sklep začne veljati petnajsti dan po
objavi v Uradnem listu Republike Slovenije.«.

Sklep o spremembi Sklepa o poročanju
upravljavca pokojninskega sklada, oblikovanega kot kritni sklad (Uradni list
RS, št. 29/14) vsebuje naslednjo končno določbo:
»3. člen
Ta Sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
poročanju upravljavca pokojninskega sklada, oblikovanega kot kritni sklad
(Uradni list RS, št. 26/16) vsebuje naslednjo končno določbo:
»4. člen
Ta sklep začne veljati petnajsti dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
poročanju upravljavca pokojninskega sklada, oblikovanega kot kritni sklad
(Uradni list RS, št. 4/18) vsebuje naslednjo prehodno in
končno določbo:
»3. člen
Prvo poročanje po Sklepu, pri katerem se
upoštevajo določbe tega sklepa, je poročanje po stanju na dan 31. januar 2018.
4. člen
Ta sklep začne veljati osmi dan po objavi v
Uradnem listu Republike Slovenije.«.

Sklep o spremembi Sklepa o poročanju
upravljavca pokojninskega sklada, oblikovanega kot kritni sklad (Uradni list
RS, št. 77/18) vsebuje naslednjo končno določbo:
»2. člen
Ta sklep začne veljati osmi dan po objavi v
Uradnem listu Republike Slovenije.«.

Sklep o spremembah Sklepa o poročanju
upravljavca pokojninskega sklada, oblikovanega kot kritni sklad (Uradni list
RS, št. 82/20) vsebuje naslednjo končno določbo:
»3. člen
(uveljavitev)
Ta sklep začne veljati petnajsti dan po
objavi v Uradnem listu Republike Slovenije.«.