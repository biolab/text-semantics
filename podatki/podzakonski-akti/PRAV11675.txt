1. člen
(1) Ta pravilnik v skladu z Direktivo 2002/46/ES
Evropskega parlamenta in Sveta z dne 10. junija 2002 o približevanju
zakonodaj držav članic o prehranskih dopolnilih (UL L št. 183 z dne 12. 7.
2002, str. 51), zadnjič spremenjeno z Uredbo Komisije (ES) št. 1161/2011 z dne
14. novembra 2011 o spremembi Direktive 2002/46/ES Evropskega parlamenta
in Sveta, Uredbe (ES) št. 1925/2006 Evropskega parlamenta in Sveta ter Uredbe
Komisije (ES) št. 953/2009 glede seznamov mineralnih snovi, ki se lahko dodajo
živilom (UL L št. 296 z dne 15. 11. 2011, str. 29), (v nadaljnjem
besedilu: Direktiva 2002/46/ES), določa pogoje, ki jih morajo izpolnjevati prehranska
dopolnila, ki se dajejo v promet kot živila in se predstavljajo kot živila (v
nadaljnjem besedilu: prehranska dopolnila).
(2) Prehranska dopolnila se lahko dajo v promet le kot
predpakirana živila.
2. člen
(1) Prehranska dopolnila so živila, katerih namen je
dopolnjevati običajno prehrano. So koncentrirani viri posameznih ali
kombiniranih hranil ali drugih snovi s hranilnim ali fiziološkim učinkom, ki se
dajejo v promet v obliki kapsul, pastil, tablet in drugih podobnih oblikah, v
vrečkah s praškom, v ampulah s tekočino, v kapalnih stekleničkah in drugih
podobnih oblikah s tekočino in praškom, ki so oblikovane tako, da se jih lahko
uživa v odmerjenih majhnih količinskih enotah.
(2) V primeru dvoma pri posameznem živilu ali gre za
prehransko dopolnilo ali zdravilo, se uporabljajo predpisi, ki urejajo
zdravila.
3. člen
Prehranska dopolnila lahko vsebujejo vitamine, minerale, aminokisline,
maščobne kisline, vlaknine, rastline in rastlinske izvlečke, mikroorganizme ter
druge snovi s hranilnim ali fiziološkim učinkom, pod pogojem, da je njihova
varnost v prehrani ljudi znanstveno utemeljena.
4. člen
(1) Za proizvodnjo prehranskih dopolnil se lahko uporabijo
vitamini in minerali iz Priloge I Direktive 2002/46/ES.
(2) Vitamini in minerali iz prejšnjega odstavka se lahko
dajo v promet le v kemijskih oblikah iz Priloge II Direktive 2002/46/ES.
(3) Kemijske oblike aminokislin, karnitina in tavrina,
nukleotidov ter holina in inozitola, ki se lahko uporabljajo za proizvodnjo
prehranskih dopolnil, so določene v Prilogi, ki je sestavni del tega
pravilnika.
(4) Vitaminske in mineralne snovi iz Priloge II
Direktive 2002/46/ES in druge snovi iz Priloge tega pravilnika morajo
izpolnjevati pogoje čistosti, v skladu s predpisi, ki urejajo čistost aditivov
ali Codex Alimentarius in drugimi predpisi, ki urejajo čistost snovi.
5. člen
Priporočeni dnevni vnosi (PDV/RDA) vitaminov in mineralov za
odrasle osebe so določeni v predpisu, ki ureja označevanje hranilne vrednosti
živil oziroma predpisu, ki ureja zagotavljanje informacij o živilih potrošniku.
6. člen
Pri določanju priporočene dnevne količine vitaminov in
mineralov v prehranskem dopolnilu mora proizvajalec upoštevati:
-       
priporočene dnevne vnose posameznih vitaminov in mineralov, določenih v
predpisu, ki ureja označevanje hranilne vrednosti živil oziroma predpisu, ki
ureja zagotavljanje informacij o živilih potrošniku,
-       
vnos vitaminov in mineralov iz drugih virov prehrane.
7. člen
(1) Pri označevanju, predstavljanju in oglaševanju se
prehranskim dopolnilom ne sme pripisovati lastnosti preprečevanja, zdravljenja
ali ozdravljenja bolezni pri ljudeh.
(2) Označevanje, predstavljanje in oglaševanje
prehranskih dopolnil ne sme vključevati nobenih navedb, ki bi navajale ali
namigovale, da z uravnoteženo in pestro prehrano na splošno ni mogoč vnos
ustreznih količin hranil.
(3) Označevanje, predstavljanje in oglaševanje prehranskih
dopolnil mora biti v skladu s predpisi, ki urejajo splošno označevanje živil
oziroma predpisi, ki urejajo zagotavljanje informacij o živilih potrošniku ter
prehranske in zdravstvene trditve na živilih.
8. člen
(1) Prehranska dopolnila morajo biti označena kot “prehransko
dopolnilo“.
(2) Poleg pogojev iz predpisov iz tretjega odstavka
prejšnjega člena, mora označba prehranskega dopolnila vsebovati še naslednje
podatke:
-       
imena vrste vitaminov in mineralov ali snovi, ki so značilne za
prehransko dopolnilo ali podatek o naravi hranil ali snovi;
-       
priporočeno dnevno količino oziroma odmerek prehranskega dopolnila;
-       
opozorilo: “Priporočene dnevne količine oziroma odmerka se ne sme
prekoračiti.“;
-       
navedbo: “Prehransko dopolnilo ni nadomestilo za uravnoteženo in
raznovrstno prehrano“;
-       
opozorilo: “Shranjevati nedosegljivo otrokom!“.
(3) Čitljivost podatkov iz prvega in drugega odstavka
tega člena, vključno z drugimi obveznimi podatki glede označevanja, mora biti v
skladu s predpisom, ki ureja zagotavljanje informacij o živilih potrošniku.
9. člen
(1) Na označbi prehranskega dopolnila je treba označiti
tudi količino posameznega vitamina in minerala ali snovi s hranilnim ali
fiziološkim učinkom. Za vitamine in minerale se uporabljajo enote iz Priloge I
Direktive 2002/46/ES. Količine vitaminov in mineralov ali drugih snovi se
izrazijo na priporočeno dnevno količino oziroma odmerek izdelka.
(2) Pri označevanju vitaminov in mineralov je treba
količino vitaminov in mineralov izraziti kot odstotek priporočenega dnevnega
vnosa (PDV/RDA).
(3) Odstotek priporočenih vrednosti za vitamine in minerale
se lahko prikaže tudi v grafični obliki.
10. člen
Označene količine vitaminov in mineralov ali snovi s
hranilnim ali fiziološkim učinkom iz prvega odstavka prejšnjega člena morajo
predstavljati povprečne vrednosti, ki lahko temeljijo na:
-       
analizah prehranskega dopolnila, ki jih je opravil proizvajalec,
-       
izračunu iz znanih ali dejanskih povprečnih vrednosti uporabljenih
sestavin ali
-       
izračunu iz splošno veljavnih in sprejetih podatkov.
11. člen
Kadar na podlagi novih podatkov in spoznanj ali ponovne
presoje obstoječih podatkov obstaja utemeljen sum, da prehransko dopolnilo, ki
je sicer v skladu s tem pravilnikom, predstavlja nevarnost za zdravje ljudi,
lahko minister, pristojen za zdravje, začasno prepove ali omeji promet s
prehranskim dopolnilom in o tem obvesti Evropsko komisijo in države članice
Evropske unije.
12. člen
Z dnem uveljavitve tega pravilnika preneha veljati Pravilnik
o prehranskih dopolnilih (Uradni list RS, št. 82/03, 44/04, 72/05, 22/07 in
104/10).
13. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-30/2013
Ljubljana, dne 9. julija 2013
EVA 2013-2711-0017
Tomaž Gantar l.r.
Minister
za zdravje

Priloga:
Kemijske oblike aminokislin, karnitina in tavrina, nukleotidov ter holina in
inozitola, ki jih je dovoljeno uporabljati za proizvodnjo prehranskih dopolnil