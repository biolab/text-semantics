1. člen
Ta pravilnik podrobneje opredeljuje, kaj se
šteje za pridobitno ali nepridobitno dejavnost oziroma za dohodke iz
opravljanja pridobitne ali nepridobitne dejavnosti pri zavezancu iz 9. člena
Zakona o davku od dohodkov pravnih oseb (Uradni list RS, št. 117/06, 56/08,
79/08, 5/09, 96/09, 110/09 – ZDavP-2B, 43/10, 59/11, 24/12, 30/12, 94/12,
81/13, 50/14, 23/15, 82/15, 68/16, 69/17, 79/18 in 66/19; v nadaljnjem
besedilu: ZDDPO-2), ki je ustanovljen za opravljanje nepridobitne dejavnosti (v
nadaljnjem besedilu: zavezanec).
2. člen
(1) Če ta pravilnik ne določa drugače,
je dejavnost zavezanca pridobitna, če je izpolnjen vsaj eden od naslednjih
pogojev:
1.    
dejavnost se opravlja na trgu zaradi pridobivanja dobička;
2.    
zavezanec z njenim opravljanjem konkurira na trgu z drugimi osebami,
zavezanci po ZDDPO-2.
(2) Če ta pravilnik ne določa drugače,
so dohodki iz opravljanja dejavnosti iz prejšnjega odstavka dohodki iz
opravljanja pridobitne dejavnosti.
3. člen
(1) Za dohodke iz opravljanja nepridobitne
dejavnosti zavezancev, ki se izvzemajo iz davčne osnove po 27. členu ZDDPO-2,
se štejejo zlasti:
-      
donacije, pri čemer je donacija brezpogojno plačilo oziroma prispevek v
denarju ali naravi oziroma so donacije zneski ali stvari, ki jih dobiva
zavezanec iz 9. člena ZDDPO-2 od fizičnih in pravnih oseb brez obveznosti
vračila in se ne nanašajo na plačila za proizvode ali storitve, katerih kupci
so te osebe;
-      
članarine, če gre za članarine, ki dejansko pomenijo obvezni denarni
prispevek članov zavezancu in za katere iz ene ali več okoliščin izhaja, da so
po vsebini članarine, primeroma, da v celoti ali deloma ne predstavljajo
plačila za določene proizvode, blago, storitve ali plačila za ugodnosti, ki jih
ta zavezanec nudi članom ali njihovim povezanim osebam;
-      
volila in dediščine;
-      
prihodki iz davkov in dajatev ter prispevkov, ki so plačani neposredno
Zavodu za zdravstveno zavarovanje Slovenije in Zavodu za pokojninsko in
invalidsko zavarovanje;
-      
obresti za sredstva na podračunih, ki so vključeni v sistem enotnega
zakladniškega računa (EZR) države oziroma občin in obresti za vloge, naložene v
okviru sistema enotnega zakladniškega računa (EZR) države oziroma občin;
-      
sredstva za izvajanje javne službe iz javnofinančnih virov, razen pri
javnih zavodih – lekarnah, če izvzem teh sredstev, vključno ob uporabi ene od
možnosti priznavanja odhodkov iz 27. člena ZDDPO-2, vpliva na trgovino med
državami članicami in izkrivlja ali bi lahko izkrivljal konkurenco;
-      
namenska javna sredstva, razen pri javnih zavodih – lekarnah, če izvzem
teh sredstev, vključno ob uporabi ene od možnosti priznavanja odhodkov iz 27.
člena ZDDPO-2, vpliva na trgovino med državami članicami in izkrivlja ali bi
lahko izkrivljal konkurenco.
(2) Za donacijo iz prve alineje prvega
odstavka tega člena se šteje tudi izkupiček oziroma denarna protivrednost sredstev,
zbranih v akciji zbiranja odpadkov in materiala, primernega za recikliranje, ki
jo organizira zavezanec iz 9. člena ZDDPO‑2 z namenom zbiranja finančnih
sredstev za namene opravljanja dejavnosti, za katero je zavezanec ustanovljen,
če gre za zbiranje odpadkov in materiala, ki v trenutku transakcije nima
vrednosti ali je ta zanemarljiva, ker gre za odpadke in material, ki je
namenjen recikliranju, in ne gre za izogibanje davkom.
(3) Šteje se, da izvzem sredstev iz šeste
in sedme alineje prvega odstavka tega člena, vključno ob uporabi ene od
možnosti priznavanja odhodkov iz 27. člena ZDDPO-2, vpliva na trgovino med
državami članicami in izkrivlja ali bi lahko izkrivljal konkurenco, če je
zaradi njune uporabe razlika v davku pri zavezancu višja od zneska 200.000
eurov v kateremkoli obdobju treh zaporednih proračunskih let.
(4) Če zavezanec presega znesek in
izpolni pogoj iz prejšnjega odstavka, mora sredstva iz šeste in sedme alineje
prvega odstavka tega člena (v nadaljnjem besedilu: sredstva), zaradi katerih
presega znesek iz prejšnjega odstavka, vključiti v davčno osnovo kot pridobitne
dohodke v skladu s tem pravilnikom in ZDDPO-2, pri tem pa ne sme priti do
dvakratne vključitve sredstev. Zavezanec sredstva vključi v davčno osnovo
davčnega obdobja, v katerem presega znesek in izpolni pogoj. Zavezanec v davčno
osnovo vključi le sredstva davčnega obdobja, v katerem presega znesek, v delu,
ki povzročijo preseganje zneska iz prejšnjega odstavka.
4. člen
Za pridobitne dohodke se štejejo zlasti:
-      
sredstva za izvajanje javne službe, ki niso sredstva iz prvega odstavka
šeste alineje 3. člena tega pravilnika (kot so doplačila uporabnikov),
-      
(črtana),
-      
bančne obresti, razen obresti na transakcijskih računih, in obresti za
vezane vloge pri bankah in hranilnicah, ustanovljenih v skladu s predpisi v
Sloveniji ter pri bankah in hranilnicah drugih držav članic Evropske unije, pri
čemer se dohodki od obresti za vezane vloge ne štejejo za pridobitne do
vključno višine 1000 eurov letno,
-      
dividende in drugi dohodki iz naložb,
-      
dohodki od prodaje blaga in storitev, vključno z donosi od prodaje
spominkov članom in nečlanom, vključno s hrano in pijačo, ki jo proda zavezanec
članom in nečlanom, običajno v klubskih prostorih, kadar obiščejo zavezanca,
-      
najemnine in druga plačila iz oddajanja prostorov zavezanca, drugih
zmogljivosti zavezanca ali opreme drugim osebam,
-      
dohodki, doseženi z odsvojitvijo osnovnih sredstev,
-      
plačila članov in nečlanov zavezanca za udeležbo na večerjah, zabavah,
plesih ali drugih družabnih srečanjih, ki jih organizira zavezanec,
-      
plačila članov in nečlanov zavezanca za udeležbo na razgovorih,
predstavitvah ali delavnicah, ki jih organizira zavezanec,
-      
dohodki od srečelovov in podobnih iger, ki jih organizira zavezanec.
4.a člen
Pri javnem skladu po Zakonu o javnih
skladih (Uradni list RS, št. 77/08) in skladu, ki v skladu s prehodnimi določbami
Zakona o javnih skladih (Uradni list RS, št. 77/08) nadaljuje z delom (v
nadaljnjem besedilu: javni sklad), se za dohodke iz opravljanja nepridobitne
dejavnosti štejejo:
-      
dohodki iz naložb premoženja javnega sklada, vključno z dohodki iz
nalaganja prostih denarnih sredstev in z dohodki iz naložb v kapital druge
pravne osebe,
-      
obresti od podeljenih kreditov, in
-      
dohodki iz dajanja premoženja v finančni zakup, če javni sklad nalaga
premoženje oziroma sredstva ter podeljuje kredite v skladu z Zakonom o javnih
skladih (Uradni list RS, št. 77/08).
5. člen
Pri opredeljevanju pridobitne ali
nepridobitne dejavnosti oziroma dohodkov iz opravljanja pridobitne ali
nepridobitne dejavnosti pri zavezancu iz 9. člena ZDDPO-2 so pomembna tudi
dejstva in okoliščine posamezne pravne osebe iz 9. člena ZDDPO-2 pri
opravljanju dejavnosti in doseganju dohodkov.

Pravilnik o opredelitvi pridobitne in
nepridobitne dejavnosti (Uradni list RS, št. 109/07)
vsebuje naslednjo končno določbo:
»6. člen
Ta pravilnik začne veljati naslednji dan po
objavi v Uradnem listu Republike Slovenije, prva in druga alineja 4. člena tega
pravilnika pa se uporabljata od 1. januarja 2008 dalje.«.

Pravilnik o spremembah in dopolnitvah
Pravilnika o opredelitvi pridobitne in nepridobitne dejavnosti (Uradni list RS,
št. 68/09) vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije, uporablja pa se od 1. januarja
2009 dalje.«.

Pravilnik o spremembah in dopolnitvah
Pravilnika o opredelitvi pridobitne in nepridobitne dejavnosti (Uradni list RS,
št. 137/21)
vsebuje naslednjo končno določbo:
»KONČNA DOLOČBA
3. člen
(začetek veljavnosti in uporabe)
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne 1. januarja
2022.«.