UVOD
1. člen
Stališče revizijskega sveta o revizorjevem
pregledu in poročanju o letnem poročilu ima tri cilje: 
1.     
opisati namen in osnovne prvine revizijskih postopkov pri revizorjevem
pregledu letnega poročila v skladu s 57. členom Zakona o gospodarskih družbah
(Uradni list RS, št. 42/06 in 60/06; odslej ZGD-1); 
2.     
prikazati temeljne oblike in prvine revizorjevega poročanja o pregledu
letnega poročila v skladu s 57. členom ZGD-1 ter 
3.     
določiti dodatne zahteve pri poslovodski predstavitvi v skladu s 57.
členom ZGD-1.
2. člen
To stališče ne obravnava revizorjevega
delovanja v primerih, ko bi bilo treba zaradi pomembnih napačnih navedb drugih
informacij v listinah, ki vsebujejo revidirane računovodske izkaze, spremeniti
revidirane računovodske izkaze. V takih primerih naj revizor upošteva določbi
odstavkov 12 in 21 mednarodnega standarda revidiranja (odslej MSR) 720 – Druge
informacije v listinah, ki vsebujejo revidirane računovodske izkaze.
ZAKONSKE DOLOČBE O PREGLEDU LETNEGA POROČILA
3. člen
57. člen ZGD-1 v prvem odstavku določa: 
Letna poročila
velikih in srednjih kapitalskih družb, dvojnih družb in tistih majhnih
kapitalskih družb, z vrednostnimi papirji katerih se trguje na organiziranem
trgu, mora pregledati revizor na način in pod pogoji, določenimi z zakonom, ki
ureja revidiranje. Revizor mora revidirati računovodsko poročilo ter pregledati
poslovno poročilo v obsegu, potrebnem, da preveri, ali je njegova vsebina v skladu
z drugimi sestavinami letnega poročila. Vse to velja tudi za konsolidirana
letna poročila.
4. člen
60. člen ZGD-1 smiselno določa, da je letno
poročilo družb iz prvega odstavka 57. člena ZGD-1 sestavljeno iz bilance
stanja, izkaza poslovnega izida, izkaza denarnih tokov, izkaza gibanja
kapitala, priloge s pojasnili k izkazom in poslovnega poročila. Računovodski
izkazi in priloga s pojasnili k izkazom kot celota sestavljajo računovodsko
poročilo.
5. člen
70. člen ZGD-1 med drugim določa: 
Poslovno poročilo
mora vsebovati vsaj pošten prikaz razvoja in izidov poslovanja družbe ter
njenega finančnega položaja, vključno z opisom bistvenih tveganj in
negotovosti, ki jim je družba izpostavljena. Pošten prikaz mora biti
uravnotežena in celovita analiza razvoja in izidov poslovanja družbe ter
njenega finančnega položaja, ki ustreza obsegu in kompleksnosti njenega
poslovanja. Analiza mora v obsegu, ki je potreben za razumevanje razvoja in
izidov poslovanja družbe ter njenega finančnega položaja, vsebovati ključne računovodske,
finančne, in če je to potrebno, druge kazalce, kazalnike in druge pokazatelje,
ki vključujejo tudi informacije, povezane z varstvom okolja in delavci. Analiza
vključuje ustrezno sklicevanje na zneske v računovodskih izkazih in potrebna
dodatna pojasnila. 
V poslovnem poročilu morajo biti
prikazani tudi: 
1.     
vsi pomembnejši poslovni dogodki, ki so nastopili po koncu poslovnega
leta; 
2.     
pričakovani razvoj družbe; 
3.     
aktivnosti družbe na področju raziskav in razvoja in 
4.     
obstoj podružnic družbe. 
Če je pomembno za
presojo premoženja in obveznosti družbe, njenega finančnega položaja ter
poslovnega izida, morajo biti v poslovnem poročilu prikazani tudi cilji in
ukrepi upravljanja finančnih tveganj družbe, vključno z ukrepi za zavarovanje
vseh najpomembnejših vrst načrtovanih transakcij, za katere se posli
zavarovanja računovodsko posebej prikazujejo, ter izpostavljenost družbe
cenovnim, kreditnim, likvidnostnim tveganjem in tveganjem v zvezi z denarnim
tokom. 
Poslovno poročilo
vključuje tudi izjavo o upravljanju družbe, ki vsebuje navedbo, ali družba pri
svojem poslovanju uporablja kakšen kodeks, navedbo tega kodeksa, njegovo javno
dostopnost ter navedbo posameznih določb kodeksa, ki jih družba ni upoštevala,
z utemeljitvijo. 
Dodatne zahteve so v
šestem odstavku 70. člena ZGD-1 določene za vsebino poslovnega poročila družb,
ki so zavezane k uporabi zakona, ki ureja prevzeme.
PREDMET PREGLEDA IN OPREDELITEV POJMA PREGLED LETNEGA
POROČILA
6. člen
Predmet pregleda so sestavni deli letnega
poročila družb, ki so zavezane k reviziji, opredeljeni v prvem odstavku 60.
člena ZGD-1.
7. člen
Pregled poslovnega poročila (odslej
pregled) v skladu s prvim odstavkom 57. člena ZGD-1 pomeni izvedbo takšnih
revizorjevih postopkov, s katerimi revizor ugotavlja in na podlagi katerih
kasneje poroča, ali je pri proučevanju poslovnega poročila prišel do informacij
in posledično do spoznanj, na podlagi katerih lahko utemeljeno sklepa, da: 
a.     
poslovno poročilo iz neupravičenih oziroma nepojasnjenih razlogov ne
vsebuje vseh sestavnih delov, predpisanih s 70. členom ZGD-1, 
b.     
podatki in informacije, predstavljeni v poslovnem poročilu, niso bili
ustrezno preneseni iz računovodskih izkazov v poslovno poročilo, 
c.     
informacije, sklepi, ocene in predvidevanja družbe, ki jih je proučil
revizor, predstavitev in razkritij v poslovnem poročilu ne podpirajo v zadostni
meri. 
Pregled ni revizija
poslovnega poročila, temveč izvedba postopkov v skladu z MSR 720 in določbami
tega stališča.
8. člen
Pregled je uporaba analitičnih postopkov in
poizvedovanj pri osebah, odgovornih za finančne, računovodske in operativne
zadeve. Pregled običajno ne obsega: (a) dodatnega preizkušanja računovodskih
razvidov s pomočjo inšpiciranja, opazovanja ali potrjevanja, (b) pridobivanja
podpornega dokaznega gradiva v povezavi s poizvedovanjem in/ali (c) nekaterih
drugih postopkov, običajno uporabljenih pri revidiranju.
IZVEDBA POSTOPKOV PREGLEDA LETNEGA POROČILA IN ZUNANJE
POROČANJE O PREGLEDU
Temeljne predpostavke pregleda in
poročanja o letnem poročilu
9. člen
Računovodski izkazi (bilanca stanja, izkaz
poslovnega izida, izkaz denarnih tokov in izkaz gibanja kapitala) in priloga k
izkazom, sestavljena iz obveznih razkritij po 69. členu ZGD-1, so predmet
revidiranja po ZGD-1 in ZRev-1.
10. člen
Revizor mora opraviti še pregled poslovnega
poročila iz 70. člena ZGD-1.
11. člen
Če revizor opravi revizijo računovodskih
izkazov s prilogo in pregleda poslovno poročilo, pregleda letno poročilo v
celoti, saj pregleda vse njegove sestavne dele.
12. člen
Revizor poroča v skladu z nekoliko prilagojenim
standardnim revizorjevim poročilom po MSR 700 – Poročilo neodvisnega revizorja
o celoti računovodskih izkazov za splošen namen (odslej: revizorjevo poročilo).
Pri poročanju upošteva določila ZGD-1 o obvezni ali možni uporabi mednarodnih
standardov računovodskega poročanja, kot jih je sprejela EU. 
Zgleda revizorjevega
poročila sta kot sestavni del tega stališča prikazana v Prilogah 1 in 2.
13. člen
Prostovoljna razkritja, ki jih 69. člen
ZGD-1 ne opredeljuje, niso predmet revizorjevega pregleda letnega poročila v
skladu z ZGD-1 in ZRev-1.
Prevzem in hranjenje dokumentacije v
zvezi z letnim poročilom
14. člen
Šteje se, da je revizijska dokumentacija v
zvezi z letnim poročilom, ki jo mora revidirana oseba (odslej revidiranec)
izročiti revizorju pred izdajo njegovega poročila, zadostna, če obsega: 
(i) računovodske
izkaze z obveznimi razkritji in poslovno poročilo, ki so jih podpisale
odgovorne osebe revidiranca; število izvodov je odvisno od pogodbenih določb
in/ali kasnejšega pisnega dogovora, sklenjenega v skladu z določbami o letnem
poročilu iz ZGD-1; 
(ii) poslovodsko
predstavitev, v kateri revidiranec med drugim jamči, da je predal avtentične
računovodske izkaze z obveznimi razkritji in poslovno poročilo, to je letno
poročilo, ki je skladno z zahtevami ZGD-1.
15. člen
Šteje se, da je revizijska dokumentacija v
zvezi z letnim poročilom, ki jo mora revidiranec izročiti revizorju pred izdajo
njegovega poročila, zadovoljiva, če: 
(iii) so bili
računovodski izkazi navzkrižno povezani z bruto bilanco in preverjeni glede na
zahtevane predstavitve v obrazcih po ZGD-1, 
(iv) so bila obvezna
razkritja preverjena glede na določbe ZGD-1, 
(v) je bilo poslovno
poročilo pregledano glede skladnosti z revidiranimi računovodskimi izkazi s
prilogo, 
(vi) je bila poslovodska
predstavitev pregledana in je po revizorjevi presoji ustrezna ter ni bila
spremenjena brez vednosti in privolitve revizorja, 
(vii) so arhivirani
revizorjevi zapisi o preveritvah iz točk (i) in (ii) 14. člena ter (iii) do (vii)
15. člena tega stališča ter o opravljenih pregledih tako arhiviranega gradiva.
16. člen
Poslovodska predstavitev iz točke (ii) 14.
člena tega stališča obsega poleg sestavin, priporočenih z MSR 580 – Poslovodske
predstavitve - še tele predstavitve: 
-       
Potrjujemo svojo odgovornost za pravilno predstavitev vseh informacij v
poslovnem poročilu v skladu z zahtevami ZGD-1. 
-       
Potrjujemo, da smo vam predali avtentične računovodske izkaze z
obveznimi razkritji in poslovno poročilo, torej letno poročilo, ki je kot
celota in po posameznih sestavnih delih skladno z zahtevami ZGD-1, s tem pa
tudi s SRS. V poslovnem poročilu ni bistvenih napak ali opustitev.
17. člen
Dokler ni zadoščeno zahtevam iz 14., 15. in
16. člena tega stališča, izdaja revizorjevega poročila ni možna; o izjemah
odločata odgovorni partner in direktor revizijske družbe.
Glavni izvedbeni postopki pri pregledu
(preverjanju) poslovnega poročila
18. člen
Izvedbeni postopki pregleda običajno
pomenijo, da revizor: 
a.     
prebere predstavitve v poslovnem poročilu in primerja njihovo vsebino
glede usklajenosti z informacijami v revidiranih računovodskih izkazih;
primerja vrednosti (številke) v poslovnem poročilu s tistimi v revidiranih
računovodskih izkazih ali ustreznih računovodskih razvidih; (ponovno) preračuna
povečanja, zmanjšanja ali prikazane odstotke; 
b.     
primerja nevrednostne informacije z revidiranimi računovodskimi izkazi; 
c.     
razmisli, ali so razlage v poslovnem poročilu skladne z informacijami,
pridobljenimi pri revidiranju računovodskih izkazov; opravi dodatna
poizvedovanja pri poslovodstvu, če oceni, da je to potrebno; 
d.     
pridobi razpoložljive predračunske računovodske informacije (na primer
načrte, napovedi prodaje, zahtevke za nabavo osnovnih sredstev, finančne
napovedi in projekcije) ter ugotavlja njihovo skladnost z revidiranimi
računovodskimi izkazi; 
e.     
poizve pri poslovodstvu in drugem osebju, ki je odgovorno za operativna
področja (na primer prodajo, proizvodnjo, trženje) ter finančne in računovodske
zadeve, o načrtih ali pričakovanjih, ki bi lahko vplivala na likvidnost in
finančne vire družbe; 
f.      
prebere zapisnike organov upravljanja (skupščina, nadzorni svet in/ali
drugi odbori), da bi prepoznal ukrepe, ki bi lahko vplivali na predstavitve v
poslovnem poročilu; razmisli, ali so ti ukrepi v poslovnem poročilu ustrezno
prikazani.
19. člen
Postopki pod a. do f. 18. člena tega
stališča so splošne usmeritve za delo revizorja, ki se glede na zakonsko
zahtevane sestavine poslovnega poročila smiselno prilagajajo danim razmeram.
Tako revizor pri pregledu poslovnega poročila: 
a.     
v zvezi z uravnoteženo in celovito analizo razvoja in izidov poslovanja
družbe ter njenega finančnega položaja primerja lastno delovno gradivo s
predstavitvami iz točk a., b., c., d., e. in f. 18. člena tega stališča; 
b.     
v zvezi s pomembnimi poslovnimi dogodki, ki so nastopili po koncu
poslovnega leta, lastno delovno gradivo primerja predvsem s predstavitvami iz
točk a., c., d., e. in f. 18. člena tega stališča; 
c.     
v zvezi s pričakovanim razvojem družbe prouči predvsem informacije in
predstavitve iz točk a., c., d. in f. 18. člena tega stališča; 
d.     
v zvezi z aktivnostmi na področju raziskav in razvoja lastno delovno
gradivo (povezano z opravljenimi preveritvami upoštevanja SRS 2.12, 2.13, 2.48
in SRS 14.30) primerja predvsem s predstavitvami iz točk a., b., c., d., e. in
f. 18. člena tega stališča; 
e.     
v zvezi s podružnicami družbe in njihovimi aktivnostmi lastno delovno
gradivo (povezano z opravljenimi preveritvami upoštevanja SRS 3, SRS 5, SRS 9,
SRS 11, SRS 17, SRS 18, SRS 19, SRS 24 in SRS 25) primerja predvsem s
predstavitvami iz točk a., b., c., d., e. in f. 18. člena tega stališča; 
f.      
v zvezi z upravljanjem finančnih tveganj družbe ter njegovimi cilji in
ukrepi primerja lastno delovno gradivo s predstavitvami iz točk a., b., c., d.,
e. in f. 18. člena tega stališča; 
g.     
v zvezi z izjavo o upravljanju družbe prouči predvsem informacije in
predstavitve iz točk b., c., e. in f. 18. člena tega stališča.
20. člen
Revidiranec mora revizorja seznaniti s tem,
katera sodila je uporabil za (ne)vključitev informacij v poslovno poročilo.
Tako so na primer nekatere informacije že zajete v obveznih razkritjih in jih
revidiranec v poslovnem poročilu povzema ali predstavlja preurejene. Ustreznost
prikazov v poslovnem poročilu bo revizor presojal s primerjavo računovodskih
izkazov s prilogo in revizorjevega delovnega gradiva ter pri tem uporabljal
postopke iz 7., 8., 18. in 19. člena tega stališča.
21. člen
Poslovno poročilo ni nezadostno ali
nepopolno, če ne vsebuje zakonsko zahtevanih informacij in/ali predstavitev v
poslovnem poročilu, katerih opustitev ni pomembna za resničen in pošten prikaz
zadev iz 70. člena ZGD-1.
Poročanje o pregledu letnega poročila
22. člen
Na podlagi opravljenih postopkov pregleda
poslovnega poročila revizor poroča o poslovnem poročilu na omejeni ravni
zagotovila predvsem iz tehle razlogov: 
a.     
večina zadev, obravnavanih v poslovnem poročilu, je plod subjektivnih in
kakovostnih dejavnikov, ki jih je težko objektivno izmeriti; enako velja tudi
za sodila o zadevah, obravnavanih v poslovnem poročilu, 
b.     
zaradi navedenega pod (a) ni možno izvesti postopkov preverjanj glede na
vrsto, obseg in čas, kar je običajno za izvedbo revizijskih postopkov (gre za
omejene postopke), 
c.     
obseg in kakovost dokazov, zbranih pri pregledu poslovnega poročila, sta
v primerjavi z dokazi, zbranimi pri revidiranju, omejena; gre bolj za
prepričevalne kot za prepričljive dokaze, značilne za revidiranje.
23. člen
Če revizor na podlagi izvedenih postopkov
pregleda poslovnega poročila iz 6. do 21. člena tega stališča ugotovi, da je
poslovno poročilo v vseh pomembnejših pogledih predstavljeno v skladu z
zakonskimi zahtevami o obsegu predstavitev v njem ter da v njem ni pomembnih
neskladnosti z revidiranimi računovodskimi izkazi, v svojem poročilu (Prilogi 1
in 2) za odstavkom z mnenjem doda stavek: 
Poslovno poročilo je skladno z
revidiranimi računovodskimi izkazi.
24. člen
V primerih iz 25., 26., 27. in 28. člena
tega stališča revizor v poročilu o revidiranih računovodskih izkazih poroča o
odmikih od zadovoljivih predstavitev v poslovnem poročilu.
25. člen
V primeru, ko so zakonsko zahtevane
informacije v poslovnem poročilu neupravičeno izpuščene (točka a. 7. člena tega
stališča), revizor v svojem poročilu za odstavkom z mnenjem doda pojasnjevalni
odstavek s tole vsebino in v tej obliki: 
Družba XYZ, d. d.
(d. o. o.), v poslovnem poročilu ni predstavila in razkrila informacij (navesti
je treba opis zahtevanih informacij), ki jih zahteva 70. člen ZGD-1, čeprav bi
jih v skladu z zahtevo o popolnosti predstavitev in razkritij o delovanju
morala predstaviti in razkriti. Opustitev teh informacij ne vpliva na izraženo
mnenje o revidiranih računovodskih izkazih družbe XYZ, d. d. (d. o. o.), za
leto XXXX.
26. člen
Revizor v svojem poročilu doda
pojasnjevalni odstavek, če ugotovi pomembno neskladnost med informacijami v
poslovnem poročilu in informacijami v revidiranih računovodskih izkazih (točka
b. 7. člena tega stališča). Če poslovodstvo (uprava) informacij v poslovnem
poročilu ne želi uskladiti z informacijami v računovodskih izkazih, ima
pojasnjevalni odstavek na primer tole vsebino in obliko: 
Informacije na
strani XX poslovnega poročila (navesti je treba opis teh informacij) po naši
oceni niso v skladu z informacijami v revidiranih računovodskih izkazih,
prikazanih na strani XX. Navedena(e) neskladnost(i) ne vpliva(jo) na izraženo
mnenje o revidiranih računovodskih izkazih družbe XYZ, d. d. (d. o. o.), za
leto XXXX.
27. člen
Če revizor ugotovi, da so razkritja in
predstavitve v poslovnem poročilu pomembno neskladni s proučenimi
predračunskimi in drugimi informacijami (na primer načrti, napovedmi prodaje,
naložb, finančnimi napovedmi in/ali projekcijami), ki bi morale biti podlaga za
razkritja in predstavitve v poslovnem poročilu (točka c. 7. člena tega
stališča), take ugotovitve izrazi v dodatnem pojasnjevalnem odstavku na tale
način: 
Informacije na
strani XX poslovnega poročila smo proučili glede na njihovo skladnost z
usmeritvami, predpostavkami, načini vrednotenja in predstavitvami, ki jih
običajno uporablja poslovodstvo (uprava). Na podlagi postopkov, ki smo jih
izvedli pri proučevanju informacij, predstavljenih v poslovnem poročilu, smo
ocenili, da te informacije niso v skladu z običajnimi usmeritvami,
predpostavkami, načini vrednotenja in predstavitvami, ker... (navesti je treba
dejstva, ki kažejo, da gre za pomembno napačno navedbo). Navedena(e)
neskladnost(i) ne vpliva(jo) na izraženo mnenje o revidiranih računovodskih
izkazih družbe XYZ, d. d., (d. o. o.) za leto XXXX.
28. člen
Če revizor ne more opraviti postopkov, s
katerimi bi pridobil zadostna spoznanja o neoporečnosti predstavitev v
poslovnem poročilu (poročanje v primeru omejitve obsega pregleda), to zapiše v
pojasnjevalnem odstavku na tale način: 
Predstavitve in
razkritja v poslovnem poročilu smo pregledali glede na skladnost z drugimi
sestavinami letnega poročila. Vendar pa pri preverjanju zahtevanih informacij v
poslovnem poročilu nismo mogli opraviti nekaterih postopkov, ki jih zahteva MSR
720 in Stališče 1 revizijskega sveta Slovenskega inštituta za revizijo, ker...
(navesti je treba vzroke za omejitve preverjanj oziroma pregleda). Ta(e)
omejitev(tve) ne vpliva(jo) na izraženo mnenje o revidiranih računovodskih
izkazih družbe XYZ, d. d., (d. o. o.) za leto XXXX.
29. člen
Če podjetje revizorju ni izročilo
poslovnega poročila, revizor v pojasnjevalnem odstavku zapiše: 
Poslovnega
poročila družbe nismo pregledali, ker nam ga družba do dneva zaključka revizije
računovodskih izkazov ni predložila.
DATUM UVELJAVITVE IN UPORABE TER POJASNILA TEGA STALIŠČA
30. člen
To stališče začne veljati osmi dan po
objavi v Uradnem listu RS; uporabljati se začne pri revidiranju računovodskih izkazov
in pregledu letnih poročil (57. člen ZGD-1) za leto 2006. Z uveljavitvijo tega
stališča prenehajo veljati Stališče 1, ki ga je sprejel revizijski svet
Inštituta na 11. redni seji 6. februarja 2003 (Uradni list RS, št. 24/03), ter
njegove spremembe in dopolnitve, ki jih je sprejel na 2. redni seji 13.
decembra 2005 (Uradni list RS, št. 127/06). 
Za pojasnila in
tolmačenje posameznih točk tega stališča je pristojen revizijski svet Inštituta
oziroma po pooblastilu revizijskega sveta Inštituta strokovne službe Inštituta.
Št. 16/06
Ljubljana, dne 9. novembra 2006
Predsednik revizijskega sveta 
Slovenskega inštituta za revizijo
Marjan Mahnič l.r.

Priloga 1
Priloga 2