I. SPLOŠNI DOLOČBI
1. člen
Ta uredba v skladu z Direktivo Evropskega
parlamenta in Sveta 94/63/ES z dne 20. decembra 1994 o nadzorovanju emisij
hlapnih organskih spojin (HOS) pri skladiščenju bencina in njegovi distribuciji
iz terminalov do bencinskih servisov (UL L št. 365 z dne
31. 12. 1994, str. 24), zadnjič spremenjeno z Uredbo (ES) št.
1137/2008 Evropskega parlamenta in Sveta z dne 22. oktobra 2008 o
prilagoditvi nekaterih aktov, za katere se uporablja postopek, določen v členu
251 Pogodbe, Sklepu Sveta 1999/468/ES, glede regulativnega postopka s pregledom
(UL L št. 311 z dne 21. 11. 2008, str. 1), in Direktivo
2009/126/ES Evropskega parlamenta in Sveta z dne 21. oktobra 2009 o
rekuperaciji bencinskih hlapov na drugi stopnji med oskrbo motornih vozil na
bencinskih servisih (UL L št. 285 z dne 31. 10. 2009, str. 36),
zadnjič spremenjeno z Direktivo Komisije 2014/99/EU z dne
21. oktobra 2014 o spremembi Direktive 2009/126/ES o rekuperaciji
bencinskih hlapov na drugi stopnji med oskrbo motornih vozil na bencinskih
servisih zaradi prilagoditve tehničnemu napredku (UL L št. 304 z dne
23. 10. 2014, str. 89), določa za upravljavce
naprav in obratov:
-      
ciljne vrednosti za pripravo celovite ocene ustreznosti tehničnih
ukrepov za zmanjšanje emisij hlapnih organskih spojin in
-      
tehnične ukrepe za zmanjšanje emisije hlapnih organskih spojin in druge
ukrepe v zvezi z izpuščanjem bencinskih hlapov v zrak za naprave za
skladiščenje bencina in za pretakanje bencina med oskrbo motornih vozil na
bencinskem servisu.
2. člen
Izrazi, uporabljeni v tej uredbi, imajo
naslednji pomen:
1.    
bencin je naftni derivat, ki ima ne glede na vsebnost dodatkov parni
tlak, merjen po Reidu, najmanj 27,6 kPa, in se uporablja kot gorivo motorjev z
notranjim zgorevanjem. Utekočinjen naftni plin se ne šteje za bencin;
2.    
bencinski hlapi so spojine v plinastem stanju, ki izhlapevajo iz
bencina;
3.    
bencinski servis je postrojenje za razdeljevanje bencina iz naprav za
skladiščenje bencina v rezervoarje motornih vozil;
4.    
ciljna vrednost za pripravo celovite ocene ustreznosti tehničnih ukrepov
za zmanjšanje emisije hlapnih organskih spojin (v nadaljnjem besedilu: ciljna
vrednost) je standard okolja v skladu z zakonom, ki ureja varstvo okolja, in je
priporočena vrednost, na podlagi katere se pripravi celovita ocena ustreznosti
uporabljenih tehničnih ukrepov za zmanjšanje emisije snovi iz naprav za
skladiščenje bencina in polnjenje premičnih rezervoarjev;
5.    
emisija hlapnih organskih spojin (v nadaljnjem besedilu: emisija snovi)
je izpuščanje hlapnih organskih spojin iz naprav za skladiščenje bencina in
naprav za polnjenje bencina v premične rezervoarje;
6.    
količina pretočenega bencina je največja letna količina pretočenega
bencina v premične rezervoarje v skladišču bencina ali na bencinskem servisu v
obdobju zadnjih treh koledarskih let;
7.    
naprava za rekuperacijo bencinskih hlapov je naprava za utekočinjanje
bencina iz bencinskih hlapov, vključno s sistemom za zbiranje in začasno
shranjevanje bencinskih hlapov v skladišču bencina;
8.    
naprava za polnjenje je katera koli oprema ali naprava v skladišču
bencina, ki je namenjeno polnjenju bencina v premične rezervoarje. Naprava za
polnjenje avtocistern je sestavljena iz enega ali več polnilnih otokov;
9.    
naprava za skladiščenje je nepremični rezervoar v skladišču bencina;
10.  polnilni
otok je naprava v bencinskem skladišču, ki je namenjena pretakanju bencina v
posamezno avtocisterno;
11.  premični
rezervoar je kakršna koli premična cisterna, kot je avtocisterna ali železniška
cisterna, ki se uporablja za prevoz bencina od enega skladišča bencina do
drugega ali od skladišča bencina do bencinskega servisa;
12.  razmerje
med hlapi in bencinom je razmerje med volumnom bencinskih hlapov pri
atmosferskem tlaku, ki gre skozi sistem za rekuperacijo bencinskih hlapov na
drugi stopnji, in volumnom razdeljenega bencina;
13.  sistem
za rekuperacijo bencinskih hlapov na drugi stopnji je oprema, ki se uporablja
za vračanje bencinskih hlapov, izpodrinjenih iz rezervoarja motornega vozila za
gorivo med oskrbo z bencinom na bencinskem servisu, nazaj v rezervoar za
skladiščenje na bencinskem servisu ali nazaj v točilno napravo za ponovno prodajo;
14.  skladišče
bencina je postrojenje za skladiščenje in polnjenje bencina v premične
rezervoarje v cestnem, železniškem ali ladijskem prometu, vključno z vsemi
napravami na kraju skladiščenja bencina;
15.  točilna
naprava je naprava za točenje goriva, ki je pritrjena na tla. Vsi sestavni deli
so obdani s skupnim zaščitnim ohišjem, ki ga pri uporabi ni treba odpirati;
16.  učinkovitost
zajetja bencinskih hlapov je količina bencinskih hlapov, ki jo zajame sistem za
rekuperacijo bencinskih hlapov na drugi stopnji v primerjavi s količino bencinskih
hlapov, ki bi se sprostili v ozračje, če takega sistema ne bi bilo, pri čemer
je ta količina izražena v odstotkih;
17.  vmesno
skladišče bencinskih hlapov je naprava za skladiščenje, ki se uporablja za
skladiščenje bencinskih hlapov, da se bencinski hlapi pozneje prečrpajo in
ponovno uporabijo v drugem skladišču bencina, pri čemer se prečrpavanje
bencinskih hlapov iz ene naprave za skladiščenje v drugo v istem skladišču
bencina ne šteje za vmesno skladiščenje bencinskih hlapov.
II. NAPRAVE ZA SKLADIŠČENJE
3. člen
Skladišče bencina mora biti opremljeno
tako, da tehnični ukrepi za zmanjšanje emisije snovi pri skladiščenju bencina v
vseh napravah za skladiščenje zagotavljajo, da ciljna vrednost letnih izgub
bencina ne presega 0,01 odstotka masnega deleža količine pretočenega bencina.
4. člen
(1) Upravljavec naprave za
skladiščenje mora za doseganje ciljne vrednosti letnih izgub bencina pri
skladiščenju iz prejšnjega člena zagotoviti, da:
1.    
so zunanje stene in streha nadzemne naprave za skladiščenje pobarvani z
barvo, ki ima vsaj 70-odstotno odbojnost toplotnega sevanja;
2.    
ima naprava za skladiščenje z zunanjo plavajočo streho primarno in
sekundarno tesnjenje. Primarno tesnjenje mora tesniti prostor v obroču med
steno rezervoarja in zunanjim obodom plavajoče strehe, sekundarno tesnjenje pa
mora tesniti prostor nad primarnim tesnjenjem. Tesnjenji morata biti načrtovani
tako, da zadržita najmanj 95 odstotkov količine bencinskih hlapov, ki bi
izhlapeli pri skladiščenju v napravi za skladiščenje enakih velikosti z
nepremično streho in dihalnim razbremenilnim ventilom.
(2) Določbe 1. točke prejšnjega
odstavka se ne uporabljajo za napravo za skladiščenje, ki ima vgrajeno napravo
za rekuperacijo bencinskih hlapov v skladu z 2. točko prvega odstavka 6. člena
te uredbe.
(3) Skladišče bencina, za katero je v
skladu s 1. točko prvega odstavka 6. člena te uredbe potrebna naprava za
rekuperacijo bencinskih hlapov, mora imeti:
1.    
napravo za skladiščenje z nepremično streho ali
2.    
zunanjo ali notranjo plavajočo streho, opremljeno s primarnim in
sekundarnim tesnjenjem, pri čemer mora tesnjenje izpolnjevati zahteve iz 2.
točke prvega odstavka tega člena.
(4) Določbe 2. točke prejšnjega
odstavka se ne uporabljajo za skladišče bencina, katerega naprava za
skladiščenje ima zunanjo nepremično streho in ki se uporablja kot vmesno
skladišče bencinskih hlapov.
(5) Upravljavec naprave za
skladiščenje mora preveriti kakovost barvnega premaza iz 1. točke prvega
odstavka tega člena najmanj vsaka tri leta. Rezultate preverjanja mora hraniti
najmanj pet let in jih na zahtevo predložiti ministrstvu, pristojnemu za okolje
(v nadaljnjem besedilu: ministrstvo).
III. PRAZNJENJE IN POLNJENJE PREMIČNIH REZERVOARJEV V
SKLADIŠČU BENCINA
5. člen
Oprema za polnjenje in praznjenje premičnih
rezervoarjev v skladišču bencina mora biti narejena tako, da tehnični ukrepi za
zmanjšanje emisije snovi pri pretakanju bencina zagotavljajo, da ciljna
vrednost letnih izgub bencina ne presega 0,005 odstotka masnega deleža količine
pretočenega bencina.
6. člen
(1) Upravljavec skladišča bencina mora
za doseganje ciljne vrednosti letnih izgub bencina pri polnjenju in praznjenju
premičnih rezervoarjev iz prejšnjega člena zagotoviti, da:
1.    
se bencinski hlapi, ki nastajajo pri polnjenju premičnih rezervoarjev,
odvajajo v napravo za rekuperacijo bencinskih hlapov. Naprava za rekuperacijo
bencinskih hlapov mora biti nameščena v skladišču bencina, povezovalni vod za
odvajanje bencinskih hlapov pa mora biti za pare neprepusten,
2.    
nobena povprečna urna koncentracija bencinskih hlapov na izpustu naprave
za rekuperacijo bencinskih hlapov v najmanj sedmih urah delavnika pri običajnem
pretoku goriva ne presega 35 g/Nm3,
3.    
se pri nenamernem puščanju bencinskih hlapov zaustavi polnjenje
premičnega rezervoarja in
4.    
se redno preverjajo tesnost naprav, povezave in cevovodi na pretakališču
goriva.
(2) Ne glede na določbe 1. točke
prejšnjega odstavka se lahko v skladišču bencina s pretokom bencina do
25 000 t letno namesto odvoda v napravo za rekuperacijo bencinskih
hlapov odvajajo bencinski hlapi v vmesno skladišče.
(3) Upravljavec skladišča bencina, ki
je opremljeno z opremo za polnjenje avtocistern, mora zagotoviti, da so na vseh
polnilnih otokih za polnjenje avtocistern vse polnilne roke opremljene za
spodnje polnjenje goriva v skladu s prilogo 1, ki je sestavni del te uredbe.
7. člen
(1) Upravljavec skladišča bencina mora
zagotavljati kot obratovalni monitoring prve in občasne ali trajne meritve
bencinskih hlapov pri izpustu naprave za rekuperacijo bencinskih hlapov na
način in v obsegu, določenima s predpisom, ki ureja obratovalni monitoring
emisije snovi v zrak iz nepremičnih virov onesnaževanja.
(2) Če se izvajajo občasne meritve, se
morajo vsako uro izmeriti najmanj štiri trenutne vrednosti vsebnosti bencinskih
hlapov v odpadnem plinu.
IV. PREMIČNI REZERVOARJI
8. člen
Upravljavec premičnih rezervoarjev mora
zagotoviti, da:
1.    
se ostanki bencinskih hlapov po izpraznjenju rezervoarja zadržijo v
rezervoarju;
2.    
premični rezervoarji, ki dovažajo bencin bencinskim servisom ali
skladiščem bencina, prevzamejo in zadržijo povratne bencinske hlape iz
rezervoarja, ki je nameščen na bencinskem servisu ali v skladišču bencina. Pri
železniških cisternah se lahko odvajajo povratni bencinski hlapi iz rezervoarja
v vmesno skladišče bencinskih hlapov;
3.    
se bencinski hlapi iz 1. in 2. točke tega odstavka zadržijo v premičnem
rezervoarju do njegovega ponovnega polnjenja v skladišču bencina, razen če gre
za izpust bencinskih hlapov skozi varnostni ventil;
4.    
se v okviru pregledov v skladu s predpisi, ki urejajo prevoz nevarnih
snovi, pregledujejo tudi varnostni ventili in preverja prepustnost za bencinske
hlape premičnih rezervoarjev na podlagi tlačnega preizkusa.
9. člen
(1) Ministrstvo lahko dovoli začasno
ali občasno čezmerno obremenitev okolja z izpustom bencinskih hlapov iz
premičnega rezervoarja v okolje, če se:
-      
premični rezervoar po praznjenju uporabi za prevoz drugih tekočin,
bencinskih hlapov pa ni bilo mogoče odvesti v vmesno skladišče bencinskih
hlapov, in
-      
izvede prezračevanje premičnega rezervoarja na območju, na katerem ni
možnosti, da bi izpust bencinskih hlapov povzročil škodljive učinke na okolje
in zdravje ljudi.
(2) Vlogi za izdajo dovoljenja iz
prejšnjega odstavka mora upravljavec premičnega rezervoarja priložiti dokumentacijo,
iz katere je razvidno, da je mesto izpusta bencinskih hlapov tako, da izpust ne
povzroča škodljivih učinkov na okolje in zdravje ljudi.
V. POLNJENJE NAPRAV ZA SKLADIŠČENJE NA BENCINSKIH SERVISIH
10. člen
Oprema za polnjenje naprav za skladiščenje
na bencinskem servisu mora biti narejena tako, da tehnični ukrepi za zmanjšanje
emisije snovi pri polnjenju zagotavljajo, da ciljna vrednost letnih izgub
bencina ne presega 0,01 odstotka masnega deleža količine pretočenega bencina.
11. člen
(1) Upravljavec bencinskega servisa
mora za doseganje ciljne vrednosti letnih izgub bencina iz prejšnjega člena zagotoviti,
da:
1.    
se spodrinjeni bencinski hlapi, ki nastajajo pri polnjenju naprav za
skladiščenje, odvajajo prek povezovalnega voda v premični rezervoar,
2.    
je povezovalni vod za odvajanje bencinskih hlapov za hlape neprepusten
in
3.    
se naprava za skladiščenje ne polni, če naprave za polnjenje bencina in
naprave za odvajanje bencinskih hlapov ne delujejo pravilno.
(2) Določbe prejšnjega odstavka in
prejšnjega člena se ne uporabljajo za bencinski servis s količino pretočenega
bencina, manjšo od 100 m3.
VI. OSKRBA MOTORNIH VOZIL NA BENCINSKIH SERVISIH
12. člen
(1) Upravljavec bencinskega servisa
mora za namen zmanjšanja emisije snovi v zrak opremiti točilne naprave s
sistemom za rekuperacijo bencinskih hlapov na drugi stopnji, če je:
-      
dejanska ali predvidena letna količina pretočenega bencina, ki se
izprazni iz premičnih rezervoarjev v bencinski servis, večja od 500 m3,
ali
-      
dejanska ali predvidena letna količina pretočenega bencina, ki se
izprazni iz premičnih rezervoarjev v bencinski servis, večja od 100 m3,
bencinski servis pa je pod prostori v stanovanjski in nestanovanjski stavbi,
razen pod rezervoarji, silosi in skladišči ter kmetijskimi stavbami.
(2) Če ima sistem za rekuperacijo
bencinskih hlapov na drugi stopnji nameščen sistem samodejnega spremljanja
učinkovitosti zajetja bencinskih hlapov, mora samodejno odkriti napake pri
samem delovanju sistema za rekuperacijo bencinskih hlapov na drugi stopnji, pri
čemer prikaže napake upravljavcu bencinskega servisa ter samodejno prekine
dotok bencina iz okvarjene točilne naprave, če se napaka ne odpravi v sedmih
dneh.
(3) Učinkovitost zajetja bencinskih
hlapov v sistemu za rekuperacijo bencinskih hlapov na drugi stopnji iz prvega
odstavka tega člena mora biti enaka ali višja od 85 odstotkov.
(4) Učinkovitost zajetja bencinskih hlapov
iz prejšnjega odstavka mora za novo opremo navesti proizvajalec sistema za
rekuperacijo bencinskih hlapov na drugi stopnji v skladu s standardom
SIST EN 16321-1:2013.
(5) Razmerje med hlapi in bencinom
mora biti enako ali večje od 0,95, vendar manjše ali enako 1,05.
(6) Ne glede na prvi
odstavek tega člena bencinskih servisov, ki se uporabljajo izključno v povezavi
z izdelavo in dostavo novih motornih vozil, ni treba opremiti s sistemom za
rekuperacijo bencinskih hlapov na drugi stopnji.
13. člen
(1)  Učinkovitost zajetja bencinskih
hlapov s sistemom za rekuperacijo bencinskih hlapov na drugi stopnji se mora
med obratovanjem preskusiti vsaj enkrat na leto skladno s standardom
SIST EN 16321-2:2013.
(2) Ne glede na prejšnji odstavek se
mora učinkovitost zajetja bencinskih hlapov s sistemom za rekuperacijo
bencinskih hlapov na drugi stopnji med obratovanjem preskusiti vsaj enkrat
vsaka tri leta, če se uporablja sistem samodejnega spremljanja učinkovitosti
zajetja bencinskih hlapov v skladu z drugim odstavkom prejšnjega člena.
(3) Preizkus učinkovitosti zajetja
bencinskih hlapov iz prvega in drugega odstavka tega člena lahko opravi:
-      
s strani upravljavca bencinskega servisa imenovana odgovorna oseba, ki
mora biti usposobljena v skladu s predpisom, ki ureja preizkus znanja in
usposobljenosti delavcev, ki upravljajo energetske naprave, za dela in naloge
upravljanja črpalnih naprav ali
-      
proizvajalec sistema za rekuperacijo bencinskih hlapov na drugi stopnji.
(4) Upravljavec bencinskega servisa
mora hraniti podatke o rezultatih preizkusov iz prvega in drugega odstavka tega
člena najmanj pet let in jih na zahtevo predložiti ministrstvu.
14. člen
Če je bencinski servis opremljen s sistemom
za rekuperacijo bencinskih hlapov na drugi stopnji, mora upravljavec
bencinskega servisa potrošnike o tem obvestiti z znakom ali nalepko na točilni
napravi ali v njeni bližini z besedilom: »Točilna naprava je opremljena s
sistemom za odsesavanje bencinskih hlapov. Prosimo, namestite točilno pipo do
konca v ustje rezervoarja vozila.«.
VII. OKOLJEVARSTVENO DOVOLJENJE
15. člen
(1) Če je naprava za skladiščenje
bencina naprava ali del naprave, za katero je treba pridobiti okoljevarstveno
dovoljenje v skladu s predpisom, ki ureja vrste dejavnosti in naprav, ki lahko
povzročajo onesnaževanje okolja večjega obsega, ali če je skladišče bencina
obrat ali del obrata v skladu z zakonom, ki ureja varstvo okolja, se zahteve iz
te uredbe za skladišče bencina vključijo v okoljevarstveno dovoljenje.
(2) Če je naprava za skladiščenje
bencina naprava ali del naprave, za katero je treba pridobiti okoljevarstveno
dovoljenje v skladu s predpisom, ki ureja vrste dejavnosti in naprav, ki lahko
povzročajo onesnaževanje okolja večjega obsega, in je hkrati obrat ali del
obrata tudi naprava za skladiščenje bencina v skladu z zakonom, ki ureja
varstvo okolja, se zahteve iz te uredbe za skladišče bencina vključijo v okoljevarstveno
dovoljenje za napravo.
VIII. OCENA USTREZNOSTI UPORABLJENIH TEHNIČNIH UKREPOV
16. člen
(1) Upravljavec naprave ali obrata
mora med obratovanjem naprave ali obrata hraniti oceno ustreznosti uporabljenih
tehničnih ukrepov za zmanjšanje emisije snovi, ki jo izdela izdelovalec opreme
za zagotavljanje ciljne vrednosti letnih izgub:
-      
skladišča bencina iz 3. člena te uredbe;
-      
opreme za polnjenje in praznjenje premičnih rezervoarjev v skladišču
bencina iz 5. člena te uredbe;
-      
opreme za polnjenje naprav za skladiščenje na bencinskem servisu iz 10.
člena te uredbe.
(2) Upravljavec naprave ali obrata
mora ocene ustreznosti uporabljenih tehničnih ukrepov za zmanjšanje emisije
snovi iz prejšnjega odstavka na zahtevo predložiti ministrstvu.
(3) Pri izdelavi ocene ustreznosti
tehničnih ukrepov iz prvega odstavka tega člena za zmanjšanje letnih izgub bencina
za premične rezervoarje iz 1. in 2. točke 8. člena te uredbe se k izgubam
bencina štejejo tudi izgube, ki nastanejo pri meritvah z uporabo merilnih
trakov oziroma pri ročnih meritvah.
(4) Ne glede na določbo prejšnjega
odstavka se k izgubam bencina ne štejejo izgube, ki nastanejo pri meritvah z
uporabo merilnih trakov oziroma pri ročnih meritvah, če so se ti premični
rezervoarji začeli uporabljati pred 1. januarjem 2000.
IX. NADZOR
17. člen
Nadzor nad izvajanjem te uredbe opravljajo
inšpektorji, pristojni za varstvo okolja.
X. KAZENSKE DOLOČBE
18. člen
(1) Z globo 4.000 eurov se za prekršek
kaznuje upravljavec naprave ali obrata, ki je pravna oseba ali samostojni
podjetnik posameznik, če:
-      
ne zagotovi odbojnosti toplotnega sevanja barvnega premaza zunanjih sten
in strehe ter ustreznega primarnega in sekundarnega tesnjenja naprave za
skladiščenje v skladu s prvim odstavkom 4. člena te uredbe,
-      
ne odvaja bencinskih hlapov pri polnjenju in praznjenju premičnih
rezervoarjev v napravo za rekuperacijo bencinskih hlapov ali uporablja napravo
za rekuperacijo bencinskih hlapov s prevelikim povprečnim izpustom (1. in 2.
točka prvega odstavka 6. člena te uredbe),
-      
ne zadrži bencinskih hlapov v premičnem rezervoarju v skladu s 1., 2. in
3. točko 8. člena te uredbe,
-      
ne odvaja bencinskih hlapov v premični rezervoar v skladu s 1. točko
prvega odstavka 11. člena te uredbe,
-      
ne opremi točilne naprave s sistemom za rekuperacijo bencinskih hlapov
na drugi stopnji v skladu s prvim odstavkom 12. člena te uredbe ali
-      
ne zagotovi učinkovitosti zajetja bencinskih hlapov sistema za
rekuperacijo bencinskih hlapov na drugi stopnji v skladu s tretjim odstavkom
12. člena te uredbe.
(2) Z globo 300 eurov se za prekršek
iz prejšnjega odstavka kaznuje tudi odgovorna oseba pravne osebe ali
samostojnega podjetnika posameznika.
19. člen
(1) Z globo 1.000 eurov se za prekršek
kaznuje upravljavec naprave ali obrata, ki je pravna oseba ali samostojni
podjetnik posameznik, če:
-      
ne preverja kakovosti barvnega premaza zunanjih sten in strehe v skladu
s petim odstavkom 4. člena te uredbe,
-      
ne preverja redno tesnosti naprav, povezav in cevovodov v skladu s 4.
točko prvega odstavka 6. člena te uredbe,
-      
ne zagotavlja prvih in občasnih ali trajnih meritev bencinskih hlapov na
izpustu naprave za rekuperacijo bencinskih hlapov v sklopu obratovalnega
monitoringa v skladu s prvim odstavkom 7. člena te uredbe,
-      
ne pregleduje varnostnih ventilov ali ne preverja prepustnosti
bencinskih hlapov v skladu s 4. točko 8. člena te uredbe ali
-      
ne preverja učinkovitosti zajetja bencinskih hlapov sistema za
rekuperacijo bencinskih hlapov na drugi stopnji v skladu z drugim odstavkom 13.
člena te uredbe.
(2) Z globo 200 eurov se za prekršek
iz prejšnjega odstavka kaznuje tudi odgovorna oseba pravne osebe ali
samostojnega podjetnika posameznika.

Priloga
1: Pogoji polnjenja avtocistern: spodnje polnjenje, zbiranje bencinskih par in
varovanje pred prenapolnjenjem

Uredba o emisiji hlapnih organskih spojin v
zrak iz naprav za skladiščenje in pretakanje bencina (Uradni list RS, št. 36/12)
vsebuje naslednje prehodne in končni določbi:
»XI. PREHODNE IN KONČNI DOLOČBI
20. člen
(1) Bencinski servis iz prvega
odstavka 12. člena te uredbe, ki je že zgrajen ali je zanj izdano dokončno
oziroma pravnomočno gradbeno dovoljenje pred uveljavitvijo te uredbe, se pri
preureditvi infrastrukture sistema za dovajanje goriva, zlasti rezervoarjev in
cevi, opremi s sistemom za rekuperacijo bencinskih hlapov na drugi stopnji v
skladu s to uredbo.
(2) Ne glede na prejšnji
odstavek mora biti bencinski servis z letno količino pretočenega bencina, ki se
izprazni iz premičnih rezervoarjev v bencinski servis, večjo od 3 000 m3,
opremljen s sistemom za rekuperacijo bencinskih hlapov na drugi stopnji v
skladu s to uredbo najpozneje do 31. decembra 2018.
21. člen
Za namen potrjevanja in preverjanja učinkovitosti
zajetja bencinskih hlapov iz četrtega odstavka 12. člena in prvega odstavka 13.
člena te uredbe se do sprejetja slovenskega standarda lahko namesto
homologacijskih postopkov uporabljajo standardi države dobaviteljice opreme.
22. člen
Z dnem uveljavitve te uredbe preneha
veljati Uredba o emisiji hlapnih organskih spojin v zrak iz naprav za skladiščenje
in pretakanje motornega bencina (Uradni list RS, št. 11/99 in 41/04 – ZVO-1).
23. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvi Uredbe o o
emisiji hlapnih organskih spojin v zrak iz naprav za skladiščenje in pretakanje
bencina (Uradni list RS, št. 21/16)
vsebuje naslednjo končno določbo:
»KONČNA DOLOČBA
4. člen
Ta uredba začne veljati 13. maja 2016.«.