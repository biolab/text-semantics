1. člen
Ta pravilnik določa pogoje, pod katerimi zdravniku, ki je dopolnil
55 let starosti (v nadaljnjem besedilu: zdravnik) praviloma ni treba opravljati
dežurstva.
2. člen
(1) Zdravnik, ki ne želi opravljati dežurstva mora o tem pisno
obvesti delodajalca oziroma izvajalca neprekinjene nujne zdravniške pomoči.
(2) Pisno obvestilo iz prejšnjega odstavka mora zdravnik posredovati
delodajalcu oziroma izvajalcu neprekinjene nujne zdravniške pomoči najpozneje
tri mesece pred dopolnitvijo 55 leta starosti oziroma tri mesece pred dnem, ko
želi uveljavljati svojo pravico, da mu ni treba opravljati dežurstva.
(3) Zdravniku, ki mu je delodajalec oziroma izvajalec neprekinjene
nujne zdravniške pomoči odobril, da mu ni treba opravljati dežurstva po tem
pravilniku, poišče nadomestnega zdravnika izvajalec neprekinjene nujne
zdravniške pomoči.
3. člen
Ne glede na določbe prejšnjega člena mora zdravnik na zahtevo
delodajalca oziroma izvajalca neprekinjene nujne zdravniške pomoči, opravljati
dežurstvo v naslednjih primerih:
1.     
v primeru naravnih ali drugih nesreč, epidemij in v drugih primerih, ko
je ogroženo življenje in zdravje ljudi, zaradi česar je prišlo do povečanega
obsega dela zdravnikov pri zagotavljanju neprekinjenega zdravstvenega varstva;
2.     
če pri delodajalcu oziroma izvajalcu neprekinjene nujne zdravniške
pomoči zaradi starostne strukture zdravnikov posameznih specialnosti ni drugih
organizacijskih možnosti za zagotavljanje neprekinjenega zdravstvenega varstva;
3.     
zaradi odsotnosti zdravnikov pri delodajalcu oziroma izvajalcu neprekinjene
nujne zdravniške pomoči iz bolezenskih ali drugih razlogov;
4.     
v drugih primerih, ko je ogroženo življenje in zdravje ljudi in ni
mogoče drugače organizirati neprekinjenega zdravstvenega varstva, vendar samo,
dokler je nujno, da se rešijo življenja in zdravje ljudi.
4. člen
Zdravnik, ki je pisno obvestil delodajalca, da ne želi
opravljati dežurstva mora, kadar želi ponovno opravljati dežurstvo, o tem pisno
obvestiti delodajalca oziroma izvajalca neprekinjene nujne zdravniške pomoči.
5. člen
Z dnem uveljavitve tega pravilnika preneha veljati Pravilnik o
pogojih, pod katerimi zdravniku ni potrebno opravljati dežurne službe (Uradni
list RS, št. 62/00).
6. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-27/2009
Ljubljana, dne 29. maja 2009
EVA 2006-2711-0001
Borut Miklavčič l.r.
Minister
za zdravje