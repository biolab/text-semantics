1. člen
(splošna določba)
Ta pravilnik določa vsebino in obseg obratovalnega dnevnika o
namernem sproščanju gensko spremenjenih organizmov (v nadaljnjem besedilu: GSO)
v okolje (v nadaljnjem besedilu: obratovalni dnevnik).
2. člen
(izrazi)
(1) Izrazi, uporabljeni v tem pravilniku, imajo naslednji pomen:
1.     
obratovalni dnevnik je zbirka listin, neobdelanih podatkov in
rezultatov, ki nastanejo v zvezi z namernim sproščanjem GSO v okolje;
2.     
neobdelani podatki so izvirni zapisi meritev, opažanj, dejavnosti in
ugotovitev v zvezi z namernim sproščanjem GSO v okolje, vključno s
fotografijami, filmi, zapisi avtomatskih naprav ali drugih medijev za
shranjevanje podatkov, ki jih prijavitelj uporabi za dokumentiranje namernega
sproščanja GSO v okolje.
(2) Drugi izrazi, uporabljeni v tem pravilniku, imajo enak pomen
kot v Zakonu o ravnanju z gensko spremenjenimi organizmi (Uradni list RS, št.
23/05 – uradno prečiščeno besedilo in
21/10, v nadaljnjem besedilu: zakon) in Pravilniku o vsebini prijave namernega
sproščanja gensko spremenjenih organizmov v okolje (Uradni list RS, št. 42/05).
3. člen
(obveznosti prijavitelja)
(1) Prijavitelj mora zagotoviti, da se o namernem sproščanju GSO
v okolje vodi obratovalni dnevnik in določiti vodjo projekta, ki je odgovoren
za njegovo vodenje ter o tem obvestiti ministrstvo, pristojno za okolje.
(2) Vodja projekta mora obratovalni dnevnik pregledovati in
to potrditi s svojim podpisom ali parafo.
(3) Prostor, kjer se hrani obratovalni dnevnik mora biti zavarovan
tako, da se nepooblaščenim osebam prepreči dostop.
4. člen
(vsebina obratovalnega dnevnika)
(1) Obratovalni dnevnik mora vsebovati:
1.     
prijavo za pridobitev dovoljenja za namerno sproščanje GSO v okolje z
vsemi morebitnimi dopolnitvami ali spremembami;
2.     
dovoljenje za namerno sproščanje GSO v okolje in kopijo katastrskega načrta
z označenim dejanskim krajem sproščanja na parceli in njegovo velikostjo;
3.     
vse druge dokumente, zlasti pogodbe in druge listine, ki jih prijavitelj
sklene ali pridobi za namen izvajanja namernega sproščanja GSO v okolje (npr.
pogodba za najem zemljišča, prostorov, transport, uničenje odpadkov …);
4.     
obvestila, ki jih je prijavitelj v skladu z 29., 35. In 35.a členom
zakona posredoval ministrstvu;
5.     
seznam delavcev, ki bodo sodelovali pri namernem sproščanju GSO v okolje
z vsemi spremembami;
6.     
dokazila o usposobljenosti delavcev, ki pri namernem sproščanje GSO v
okolje sodelujejo, vključno s podpisanimi izjavami delavcev o opravljenem
izobraževanju, poznavanju lastnosti GSO, seznanitvijo s prijavo in dovoljenjem
ter razumevanju postopkov in ukrepov, ki so predvideni ob namernem sproščanju
GSO v okolje ali zahtevani v dovoljenju;
7.     
zapise o hrambi GSO pred namernim sproščanjem GSO v okolje, hrambi
preostanka GSO med in po končanem namernem sproščanju GSO v okolje vključno z
zapisi o količinah GSO, prostoru in lokaciji hranjenja (naslov in natančno nahajališče
v stavbi) in načinu shranjevanja (zlasti pakiranje, izolacija od drugih GSO in
ne GSO);
8.     
zapise o prevozu ali drugačnih načinih prenašanja GSO z datumom, natančnih
naslovih destinacij vključno z izvajalcem in načinu pakiranja;
9.     
zapise o dajanju GSO tretjim osebam med izvajanjem ali po zaključku
namernega sproščanja GSO v okolje za namene nadaljnjega raziskovalnega dela ali
uničenja kot odpadka, vključno z navodili za ravnanje in pisno izjavo
prejemnika, v kateri prejemnik jamči, da je seznanjen z naravo materiala in
navodili za ravnanje;
10.  
natančna navodila delavcem za izvedbo vsake faze namernega sproščanja
GSO v okolje v skladu z dovoljenjem in oceno tveganja, vključno s kratkimi
povzetki, ki jasno opredelijo podatke, ki jih je potrebno zbirati;
11.  
zapise o izvajanju ukrepov za nadzor in obvladovanje tveganja, kakor so
bili opredeljeni v oceni tveganja;
12.  
zapise o vseh postopkih in dejavnostih na kraju in v zvezi z namernim
sproščanjem GSO v okolje, vključno z opisom dejavnosti in uporabljenih
sredstvih ter orodjih;
13.  
zapise o vseh nepredvidenih pojavih in podatke o vremenskih pogojih in
neprilikah;
14.  
zapise o pojavu kakršnihkoli škodljivih učinkov GSO, ukrepih za sanacijo
in spremembi predvidenih postopkov sproščanja;
15.  
zapise o vseh incidentih in ukrepih za sanacijo;
16.  
zapise o vzorčenjih GSO, izvajalcih, razlogih, količini vzorcev in načinu
prevoza;
17.  
zapise o količinah vzgojenih GSO v okviru namernega sproščanja in načinu
prevoza;
18.  
zapise o odstranitvi ostankov in odpadkov iz mesta namernega sproščanja
GSO v okolje, zlasti izvajalce, količino, pakiranje, prevoz in metode za
inaktivacijo ali uničenje odpadkov, v primeru sežiga pri pooblaščenem izvajalcu
ali globokega zakopa mora prijavitelj o tem pridobiti utrezno dokumentacijo in
jo vključiti v obratovalni dnevnik;
19.  
zapise o spremljanju in nadziranju mesta namernegasproščanja GSO v
okolje po zaključenem namernem sproščanju GSO v okolje, zlasti podatke o pojavu
in številu GSO na mestu namernega sproščanja GSO v okolje in nadzorovani okolici
mesta namernega sproščanja GSO v okolje v naslednjih letih ter načinu
odstranitve teh GSO in z njimi izvedene postopke;
20.  
kazalo, ki jasno prikaže vsebine in način organizacije obratovalnega
dnevnika;
21.  
pregledni obdobni časovni popis namernega sproščanja GSO v okolje, ki
vsebuje natančne datume obdobij v katerih je potekalo namerno sproščanje GSO v
okolje, zbiranje  podatkov, monitoring po izvedenem namernem sproščanju GSO v
okolje in zaključek dnevnika.
(2) Obratovalni dnevnik prijavitelj preneha voditi, ko so končani
vsi postopki v zvezi z namernim sproščanjem GSO v okolje, vključno s postopki
monitoringa.
(3) Ob vsakem vpisu v obratovalni dnevnik je potrebnozabeležiti
datum, iz njega se ne sme nič izbrisati, vsi popravki,kjerkoli v obratovalnem
dnevniku, morajo biti datirani in potrjeni s podpisom vodje projekta.
5. člen
(dokončanje postopkov)
Postopki prijave, začeti pred dnem uveljavitve tega pravilnika,
se nadaljujejo in končajo po določbah Zakona o ravnanju z gensko spremenjenimi
organizmi (Uradni list RS, št. 23/05 –
uradno prečiščeno besedilo in 21/10).
6. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 0071-152/2010
Ljubljana, dne 5. januarja 2011
EVA 2010-2511-0092
dr. Roko Žarnić l.r.
Minister
za okolje in prostor
 
Soglašam!
mag. Dejan Židan l.r.
Minister
za kmetijstvo,
gozdarstvo in prehrano