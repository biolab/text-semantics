I. SPLOŠNI DOLOČBI
1. člen
(vsebina splošnega akta)
(1) Ta splošni akt ureja vrste in postopek izvajanja
strokovnega nadzora nad delom pooblaščenih arhitektov, pooblaščenih krajinskih
arhitektov in pooblaščenih prostorskih načrtovalcev (v nadaljnjem besedilu:
strokovni nadzor).
(2) Zbornica za arhitekturo in prostor Slovenije (v
nadaljnjem besedilu: ZAPS) opravlja strokovni nadzor nad delom pooblaščenih
arhitektov, pooblaščenih krajinskih arhitektov in pooblaščenih prostorskih
načrtovalcev (v nadaljnjem besedilu: člani ZAPS), ki imajo aktiven poklicni
naziv in opravljajo poklicne naloge v Republiki Sloveniji.
2. člen
(namen opravljanja strokovnega nadzora)
Zbornica opravlja strokovni nadzor z namenom ugotavljanja, ali
je strokovna storitev, ki obsega poklicne naloge iz 4. člena Zakona o
arhitekturni in inženirski dejavnosti (Uradni list RS, št. 61/17), opravljena
kakovostno in v skladu s predpisi, standardi, pravili stroke in zborničnimi
akti.
II. VRSTE STROKOVNEGA NADZORA
3. člen
(redni strokovni nadzor)
(1) Redni strokovni nadzor opravi zbornica na podlagi
letnega programa strokovnega nadzora (v nadaljnjem besedilu: letni program), ki
ga sprejme skupščina zbornice (v nadaljnjem besedilu: skupščina) skupaj z
načrtom dela in finančnim načrtom ZAPS.
(2) ZAPS opravi redni strokovni nadzor po letnem
programu glede na zbrane prihodke za ta namen, vendar letno nad najmanj enim
odstotkom članov zbornice, ki imajo aktiven poklicni naziv.
(3) Predlog letnega programa pripravi upravni odbor
zbornice. V njem določi delež članov, pri katerih bo opravljen redni strokovni
nadzor, in višino finančnih sredstev, ki bodo namenjena za strokovni nadzor.
(4) Sprejeti letni program se objavi na spletni strani
zbornice.
(5) Člane, pri katerih bo opravljen redni strokovni
nadzor, določijo strokovne službe zbornice z naključnim računalniškim izborom.
(6) Redni strokovni nadzor se pri istem članu lahko
ponovi po treh letih.
(7) Pri opravljanju rednega strokovnega nadzora se zbornica
osredotoči na delo (storitve, projekte, dokumentacijo itd.), ki ga je član ZAPS
opravil v obdobju do treh let pred pričetkom rednega nadzora.
4. člen
(izredni strokovni nadzor)
(1) Izredni strokovni nadzor opravi zbornica na zahtevo
organov ZAPS ali ministrstva, pristojnega za graditev (v nadaljnjem besedilu:
ministrstvo), v primeru suma kršitve.
(2) Organa ZAPS, ki lahko podata zahtevo, sta
skupščinski svet in skupščina.
(3) Pri opravljanju izrednega nadzora se zbornica
osredotoči na delo (storitve, projekte, dokumentacijo itd.), v zvezi s katerim
obstaja sum kršitve.
5. člen
(obnovitveni nadzor)
(1) Obnovitveni nadzor lahko izvede zbornica eno leto po
opravljenem rednem ali izrednem nadzoru, pri katerem so bile ugotovljene
nepravilnosti.
(2) Pri opravljanju obnovitvenega nadzora se zbornica
osredotoči na delo (izdelke, dokumentacijo itd.), ki ga je član ZAPS opravil v
času od preteklega nadzora do dne pričetka obnovitvenega nadzora.
III. KOMISIJA ZA STROKOVNI NADZOR
6. člen
(komisija za strokovni nadzor)
(1) Strokovni nadzor izvaja komisija za strokovni
nadzor.
(2) Predsednika in člane komisije za strokovni nadzor
imenuje skupščina zbornice na predlog strokovnih svetov matičnih sekcij. Člani
komisije za strokovni nadzor morajo imeti reference v skladu s podrobnejšimi
merili za ustreznost referenčnih del, ki jih potrdi upravni odbor ZAPS na
predlog strokovnih svetov matičnih sekcij. Seznam članov komisije za strokovni
nadzor vodijo službe zbornice.
(3) Mandat članov komisije za strokovni nadzor je štiri
leta z možnostjo ponovnega imenovanja. Člani komisije za strokovni nadzor po
izteku mandata opravljajo svoje naloge do imenovanja novih članov.
(4) Komisija za strokovni nadzor opravlja nadzor nad
delom pooblaščenega člana ZAPS z vso strokovno skrbnostjo. Pri opravljanju
nadzora so člani komisije za strokovni nadzor dolžni varovati vse osebne
podatke, ki jih pridobijo med nadzorom, v skladu z zakonom, ki ureja varstvo
osebnih podatkov, ali poslovno skrivnost v skladu z zakonom, ki ureja
gospodarske družbe.
(5) Za izvajanje strokovnega nadzora nad delom
posameznega člana ZAPS je zadolžen senat komisije za strokovni nadzor (v
nadaljevanju: senat). Člane senata in predsedujočega člana senata s sklepom
imenuje predsednik komisije za strokovni nadzor.
(6) Senat ima tri člane. Vsaj dva člana senata morata
biti člana iste matične sekcije in imeti poklicni naziv z istega strokovnega
področja, kot ga ima član ZAPS, nad delom katerega se izvaja nadzor. Senat je
po potrebi mogoče razširiti z dodatnimi člani.
7. člen
(pogoji za člane komisije za strokovni nadzor)
(1) Za člana komisije za strokovni nadzor je lahko
imenovan član ZAPS z aktivnim poklicnim nazivom in najmanj desetimi leti
delovnih izkušenj po pridobitvi poklicnega naziva.
(2) Za člana komisije za strokovni nadzor ne more biti
imenovana oseba:
-       
ki je bila spoznana za krivo v disciplinskem postopku zbornice,
-       
ki opravlja funkcijo predsednika zbornice, člana upravnega odbora
zbornice ali člana disciplinskega organa zbornice.
(3) Član komisije za strokovni nadzor mora v roku petih
dni od prejema sklepa o imenovanju v senat komisije za strokovni nadzor pisno
obvestiti zbornico, če pri njem obstajajo izločitveni razlogi:
-       
da je v zadnjih treh letih s članom ZAPS, pri katerem se bo opravil
strokovni nadzor, ali z njegovim podjetjem poslovno sodeloval;
-       
da je o vsebini, ki je predmet strokovnega nadzora, pred tem odločal v
okviru druge institucije;
-       
da je s pooblaščenim članom ZAPS v krvnem sorodstvu v ravni vrsti ali v
stranski vrsti do vštetega četrtega kolena ali če je z njim v zakonski zvezi
ali v svaštvu do vštetega drugega kolena, tudi če je zakonska zveza prenehala,
ali če z njim živi ali je živel v zunajzakonski skupnosti;
-       
da so podane druge okoliščine, ki vzbujajo dvom o nepristranskosti člana
komisije za strokovni nadzor.
IV. POSTOPEK STROKOVNEGA NADZORA
8. člen
(sklep o imenovanju senata)
(1) Strokovni nadzor se uvede s sklepom o imenovanju
senata, ki ga izda predsednik komisije za strokovni nadzor.
(2) S sklepom o imenovanju senata se določi naslednje:
-       
ime, priimek in identifikacijska številka člana ZAPS, pri katerem se bo
izvedel strokovni nadzor, ter podatek o načinu opravljanja poklicnih nalog,
-       
vrsta strokovnega nadzora (redni, izredni, obnovitveni),
-       
imena in priimki članov senata in predsedujočega člana,
-       
obseg strokovnega nadzora,
-       
datum pričetka izvajanja strokovnega nadzora.
(3) Sklep o strokovnem nadzoru se najkasneje v
15 dneh pred dnem izvedbe strokovnega nadzora vroči članu ZAPS, pri
katerem se bo izvedel strokovni nadzor, ter posreduje članom senata, strokovnim
službam zbornice in odgovorni osebi podjetja, v katerem je zaposlen član ZAPS,
pri katerem se bo izvedel strokovni nadzor.
9. člen
(potek strokovnega nadzora)
(1) Senat v postopku nadzora:
-       
pregleda projektno, prostorsko in drugo dokumentacijo pri izvajanju
strokovnih nalog ter na temelju te dokumentacije ugotovi strokovnost in
kakovost dela nadzorovanega člana ZAPS,
-       
po potrebi izvede razgovore s pobudnikom strokovnega nadzora, drugimi
člani ZAPS in na pobudo nadzorovanega člana tudi z drugimi osebami,
-       
poda usmeritve za izboljšanje strokovnega dela in odpravo pomanjkljivosti,
-       
sestavi ugotovitveni zapisnik.
(2) Strokovni nadzor se izvaja na sedežu zbornice, upravni
enoti, gradbišču in s soglasjem nadzorovanega člana ZAPS tudi na njegovem
delovnem mestu.
(3) Nadzorovani član ZAPS ima pravico in dolžnost
sodelovati s člani senata in na njegovo zahtevo dostaviti projektno
dokumentacijo in gradbiščno dokumentacijo, druga dokazila pa na svojo željo.
Nadzorovani član ZAPS ima v okviru vseh nadzorstvenih ravnanj senata pravico
podati svoje videnje okoliščin ali s svojega stališča natančneje predstaviti
določeno problematiko, za ta namen pa lahko predloži tudi ustrezne dokaze.
(4) Odgovorna oseba podjetja, v katerem je nadzorovani
član ZAPS zaposlen, ima dolžnost sodelovati s člani komisije, zagotoviti dostop
v poslovne prostore, omogočiti pregled zahtevane dokumentacije in prostor za
nemoteno delo nadzorne komisije.
(5) Pri opravljanju strokovnega nadzora senat upošteva
načelo ekonomičnosti postopka.
10. člen
(ugotovitveni zapisnik)
(1) Najpozneje v 30 dneh po opravljenem strokovnem
nadzoru senat sestavi ugotovitveni zapisnik, ki vsebuje:
-       
pravni temelj za izvedbo strokovnega nadzora,
-       
kraj, čas in trajanje nadzora,
-       
podatke o članih senata (ime, priimek, strokovni in znanstveni naziv,
sklep o imenovanju v senat ter ime in priimek predsedujočega člana senata,
-       
podatke o nadzorovanem članu ZAPS (ime, priimek, strokovni in znanstveni
naziv, identifikacijska številka, podatek o načinu opravljanja poklicnih
nalog),
-       
imena drugih navzočih pri strokovnem nadzoru,
-       
podatke o pregledani projektni, gradbiščni in drugi dokumentaciji,
-       
ugotovitve o strokovnosti in kakovosti dela,
-       
bistvene navedbe nadzorovanega člana ZAPS, podane med nadzorom, predvsem
navedbe, ki se razlikujejo od ugotovitev nadzorne komisije,
-       
rok za odpravo pomanjkljivosti, če jih je možno odpraviti in če niso
nastale posledice kršitve,
-       
navedbo suma morebitnih kršitev z navedbo dokazov in
-       
nasvete senata.
(2) Ugotovitveni zapisnik podpišejo vsi člani senata.
(3) Ugotovitveni zapisnik se vroči nadzorovanemu članu
ZAPS in posreduje njegovemu delodajalcu, strokovnim službam zbornice ter
predlagatelju izrednega strokovnega nadzora, če gre za izredni strokovni
nadzor.
(4) V primeru suma kršitev se ugotovitveni zapisnik
posreduje tudi disciplinskemu tožilcu zbornice.
11. člen
(pripombe na ugotovitveni zapisnik)
(1) Na ugotovitveni zapisnik lahko nadzorovani član ZAPS
vloži pripombe v roku 15 dneh od vročitve ugotovitvenega zapisnika.
(2) O pritožbi iz prejšnjega odstavka odloča upravni
odbor ZAPS.
(3) Zoper odločitev iz prejšnjega odstavka pritožba ni
dovoljena.
V. STROŠKI POSTOPKA
12. člen
(stroški postopka)
(1) Člani komisije za strokovni nadzor in senata so
upravičeni do povračila stroškov dela in potnih stroškov v skladu s pravili o
finančnem poslovanju ZAPS.
(2) Nadzorovani pooblaščeni član ZAPS ni upravičen do
povrnitve morebitnih stroškov, nastalih zaradi strokovnega nadzora.
VI. KONČNA DOLOČBA
13. člen
(začetek veljavnosti)
Ta splošni akt se objavi v Uradnem listu Republike Slovenije in
začne veljati naslednji dan po objavi.
Št. 007-207/2018
Ljubljana, dne 16. maja 2018
EVA 2018-2550-0062
Aleš Prijon l.r.
Predsednik Zbornice
za arhitekturo in prostor Slovenije
Ministrica za okolje in prostor je dala mnenje k temu
splošnemu aktu pod št. 007-207/2018/3 dne 4. junija 2018.