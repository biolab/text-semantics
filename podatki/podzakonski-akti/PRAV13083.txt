1. člen
Ta pravilnik določa pogoje, pod katerimi je kandidat za
voznika oproščen opravljanja izpita iz prve pomoči kot dela izpita za voznike
motornih vozil kategorij A1, A2, A, B1, B, BE, C1, C1E, C, CE, D1, D1E, D in DE
(v nadaljnjem besedilu: izpit iz prve pomoči).
2. člen
Opravljanja izpita iz prve pomoči so oproščeni kandidati za
voznika:
1.     
z zaključenim enovitim magistrskim študijskim programom medicine in
dentalne medicine, kar dokazujejo s kopijo diplome,
2.     
z zaključenim visokošolskim študijskim programom za zdravstvene poklice,
kar dokazujejo s kopijo diplome in predmetnikom, iz katerega je razvidno, da je
njihov študij vključeval vsaj 40 ur izbranih vsebin nujne medicinske pomoči iz
Priloge 1, ki je sestavni del tega pravilnika, ali s potrdilom iz Priloge 2, ki
je sestavni del tega pravilnika, ki ga potrdi odgovorna oseba izobraževalne
institucije s področja zdravstva, kjer je kandidat ta izpit uspešno opravil,
3.     
z uspešno opravljenim izpitom iz predmeta, ki pokriva področje izbranih
vsebin nujne medicinske pomoči v izobraževalni instituciji s področja zdravstva
pod pogojem, da je izbranim vsebinam nujne medicinske pomoči namenjenih vsaj 40
ur in so obravnavane vsaj minimalne vsebine iz Priloge 1 tega pravilnika, kar
dokazujejo s potrdilom iz Priloge 2 tega pravilnika, ki ga potrdi odgovorna
oseba izobraževalne institucije s področja zdravstva, kjer je kandidat ta izpit
uspešno opravil,
4.     
z zaključenim srednješolskim poklicnim in strokovnim izobraževanjem za
poklice s področja zdravstvene nege, kar dokazujejo s kopijo maturitetnega
spričevala oziroma zaključnim izpitom,
5.     
ki imajo opravljen vsaj 70 urni tečaj prve pomoči, ki ga organizira
Rdeči križ Slovenije, kar dokazujejo s potrdilom o uspešno opravljenem izpitu,
ali
6.     
ki imajo opravljen vsaj 70 urni tečaj za prvega posredovalca, kar
dokazujejo s potrdilom o uspešno opravljenem izpitu.
3. člen
Z dnem uveljavitve tega pravilnika preneha veljati Odredba o
oprostitvi preizkusa znanja s področja »ravnanja ob prometni nezgodi«, kot dela
izpita kandidatov za vozila motornih vozil (Uradni list RS, št. 7/83).
4. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-18/2017
Ljubljana, dne 17. maja 2017
EVA 2017-2711-0022
Milojka Kolar Celarc l.r.
Ministrica
za zdravje

Priloga 1: Minimalne
vsebine, obravnavane pri predmetu, ki pokriva izbrane vsebine nujne medicinske
pomoči
Priloga 2: Potrdilo