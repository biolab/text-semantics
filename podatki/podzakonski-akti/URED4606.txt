I. SPLOŠNE DOLOČBE
1. člen
(namen)
(1) Ta uredba določa v skladu z
Direktivo Sveta z dne 21. maja 1991 o čiščenju komunalne odpadne vode
(91/271/EGS) (UL L št. 135 z dne 30. 5. 1991, str. 40), zadnjič
spremenjeno z Uredbo (ES) št. 1882/2003 Evropskega parlamenta in Sveta z dne
29. septembra 2003 o prilagoditvi določb glede odborov, ki pomagajo
Komisiji pri uresničevanju njenih izvedbenih pooblastil, predvidenih aktih, za
katere se uporablja postopek iz člena 251 Pogodbe ES, Sklepu Sveta 1999/468/ES
(UL L št. 284 z dne 31. 10. 2003, str. 1) (v nadaljnjem besedilu:
Direktiva 91/271/EGS), posebne zahteve v zvezi z emisijo snovi pri odvajanju
odpadne vode iz malih komunalnih čistilnih naprav, in sicer:
-      
mejne vrednosti parametrov odpadne vode,
-      
posebne ukrepe v zvezi z odvajanjem odpadne vode iz malih komunalnih
čistilnih naprav glede na občutljivost vodnega okolja in
-      
posebne zahteve v zvezi z nadzorom obratovanja malih komunalnih
čistilnih naprav in izvajanjem prvih meritev in obratovalnega monitoringa
emisij malih komunalnih čistilnih naprav.
(2) Za vprašanja o emisiji snovi v
vode iz malih komunalnih čistilnih naprav, ki niso urejena s to uredbo, se
uporablja predpis, ki ureja emisijo snovi in toplote pri odvajanju odpadnih vod
v vode in javno kanalizacijo.
2. člen
(izrazi)
Izrazi, uporabljeni v tej uredbi, imajo naslednji
pomen:
1.    
mala komunalna čistilna naprava je naprava za čiščenje komunalne odpadne
vode z zmogljivostjo čiščenja, manjšo od 2000 populacijskih ekvivalentov, v
kateri se komunalna odpadna voda zaradi njenega čiščenja obdeluje z biološko
razgradnjo na naslednji način:
-  
s prezračevanjem v naravnih ali prezračevanih lagunah v skladu s
standardom SIST EN 12255-5;
-   v bioloških reaktorjih
s postopkom z aktivnim blatom v skladu s standardom SIST EN 12255-6,
-   v bioloških reaktorjih
s pritrjeno biomaso v skladu s standardom SIST EN 12255-7,
-   z naravnim
prezračevanjem s pomočjo rastlin v rastlinski čistilni napravi z vertikalnim
tokom.
Za malo komunalno čistilno napravo z
zmogljivostjo čiščenja do 50 populacijskih ekvivalentov (v nadaljnjem besedilu:
mala komunalna čistilna naprava z zmogljivostjo čiščenja do 50 PE) se
šteje tudi naprava za čiščenje komunalne odpadne vode, ki je izdelana v skladu
s standardi od SIST EN 12566-1 do SIST EN 12566-5 in iz katere se v skladu s temi standardi odvaja očiščena odpadna voda neposredno v površinsko vodo
preko filtrirne naprave za predčiščeno komunalno odpadno vodo ali posredno v
podzemno vodo preko sistema za infiltracijo v tla;
2.    
populacijski ekvivalent (v nadaljnjem besedilu: PE) je enota za
obremenjevanje vode, določena s predpisom, ki ureja emisijo snovi in toplote
pri odvajanju odpadnih vod v vode in javno kanalizacijo;
3.    
biološka razgradnja je molekularna razgradnja sestavin odpadne vode ali
blata zaradi delovanja živih organizmov;
4.    
usedalnik je gradbeni proizvod, namenjen izločanju usedljivih snovi
zaradi predčiščenja komunalne odpadne vode v mali komunalni čistilni napravi;
5.    
dodatna obdelava odpadne vode je dodatna obdelava odpadne vode v skladu
s predpisom, ki ureja emisije snovi pri odvajanju odpadne vode iz komunalnih
čistilnih naprav;
6.    
občutljivo območje zaradi evtrofikacije je območje iz predpisa, ki ureja
emisije snovi pri odvajanju odpadne vode iz komunalnih čistilnih naprav;
7.    
občutljivo območje zaradi kopalnih voda je območje iz predpisa, ki ureja
emisije snovi pri odvajanju odpadne vode iz komunalnih čistilnih naprav;
8.    
vplivno območje kopalnih voda je območje vseh površinskih voda gorvodno
od kopalne vode, vključno s 300 m širokim obrežnim pasom ob teh vodah, od
koder je čas dotoka do gorvodne meje kopalne vode enak ali manjši od 48 ur, na
morju pa tudi območje 700 m širokega pasu morja ob kopalni vodi;
9.    
območje poselitve je območje iz predpisa, ki ureja emisije snovi pri
odvajanju odpadne vode iz komunalnih čistilnih naprav;
10.  ustrezno
čiščenje komunalne odpadne vode je čiščenje komunalne odpadne vode v skladu s
predpisom, ki ureja emisije snovi pri odvajanju odpadne vode iz komunalnih
čistilnih naprav;
11.  obstoječa
stavba je stavba, za katero je izdano gradbeno dovoljenje v skladu s predpisi,
ki urejajo graditev objektov, pred 14. decembrom 2002 ali, ki je v uporabi
pred tem dnem;
12.  greznica
je gradbeni objekt za anaeorobno obdelavo komunalne odpadne vode, v katerem se
komunalna odpadna voda pretaka iz usedalnega prekata v enega ali več prekatov
za anaeorobno obdelavo odpadne vode, obdelana odpadna voda pa se na iztoku iz
tega objekta odvaja v okolje običajno z infiltracijo v zemljo;
13.  obstoječa
greznica je greznica, ki obratuje na dan uveljavitve te uredbe;
14.  nepretočna
greznica je nepretočna greznica iz predpisa, ki ureja emisijo snovi in toplote
pri odvajanju odpadnih vod v vode in javno kanalizacijo, in je zgrajena kot
nepropusten zbiralnik za komunalno odpadno vodo, iz katerega se odvaža
komunalna odpadna voda v čiščenje oziroma obdelavo na komunalno čistilno
napravo;
15.  obstoječi
mešani kanalizacijski sistem je mešani kanalizacijski sistem, ki obratuje na
dan uveljavitve te uredbe.
3. člen
(prepovedi in omejitve)
(1) Komunalno odpadno vodo ali
industrijsko odpadno vodo ali mešanico obeh je prepovedano odvajati v greznico
ali jo v njej obdelovati.
(2) Komunalno odpadno vodo je dovoljeno
zbirati v nepretočni greznici v skladu s predpisom, ki ureja emisijo snovi in
toplote pri odvajanju odpadnih vod v vode in javno kanalizacijo, in le na
območjih, kjer čiščenje komunalne odpadne vode v mali komunalni čistilni
napravi tehnično ni izvedljivo zaradi:
-      
prepovedi odvajanja odpadne vode v vode ali
-      
posebnih razmer, ki lahko negativno vplivajo na delovanje male komunalne
čistilne naprave, kot so posebne geografske razmere ali nestalno naseljene
stavbe.
(3) Komunalno odpadno vodo je do izgradnje
javne kanalizacije dovoljeno zbirati v nepretočni greznici, če so izpolnjeni
pogoji iz prejšnjega odstavka, tudi na območjih poselitve, kjer je v skladu s
predpisom, ki ureja emisijo snovi pri odvajanju odpadne vode iz komunalnih
čistilnih naprav, predvidena izgradnja javne kanalizacije, opremljanje
zemljišča z javno kanalizacijo pa ne poteka sočasno z gradnjo stavbe.
(4) V malo komunalno čistilno napravo
ali v javno kanalizacijo, ki je zaključena z malo komunalno čistilno napravo,
je prepovedano odvajati industrijsko odpadno vodo ali padavinsko odpadno vodo.
(5) Ne glede na določbe prejšnjega
odstavka lahko ministrstvo, pristojno za okolje, (v nadaljnjem besedilu:
ministrstvo) v okoljevarstvenem dovoljenju za napravo, v kateri nastaja
industrijska odpadna voda, dovoli odvajanje industrijske odpadne vode v malo
komunalno čistilno napravo z zmogljivostjo čiščenja 50 PE ali več, če:
-      
dnevna količina industrijske odpadne vode pri največji zmogljivosti
obratovanja naprave ne presega 5 odstotkov dnevne količine odpadne vode, ki se
čisti na mali komunalni čistilni napravi, ali
-      
je iz mnenja upravljavca javne kanalizacije in male komunalne čistilne
naprave, priloženega k vlogi za pridobitev okoljevarstvenega dovoljenja za napravo,
razvidno, da industrijska odpadna voda iz naprave ne bo škodljivo vplivala na
delovanje male komunalne čistilne naprave.
(6) Ne glede na določbe četrtega odstavka
tega člena lahko ministrstvo v okoljevarstvenem dovoljenju za obstoječi mešani
kanalizacijski sistem dovoli odvajanje padavinske odpadne vode v malo komunalno
čistilno napravo z zmogljivostjo čiščenja 200 PE ali več, če je zagotovljena
ustrezna hidravlična zmogljivost male komunalne čistilne naprave ter
zadrževanje prvega naliva padavinske odpadne vode in njeno čiščenje v mali
komunalni čistilni napravi po končanem nalivu.
(7) Komunalno odpadno vodo iz male
komunalne čistilne naprave je dovoljeno odvajati:
1.    posredno v podzemno vodo, razen na območju, ki je:
- 
najožje vodovarstveno območje po predpisih, ki urejajo vode,
- 
ožje ali širše vodovarstveno območje, če tako odvajanje komunalne
odpadne vode prepoveduje predpis, ki ureja na teh območjih vodovarstveni režim,
- 
manj kot 600 m od obale naravnega jezera, razen presihajočega,
- 
manj kot 600 m od obale umetnega jezera,
- 
manj kot 300 m od obale kopalne vode,
2.    neposredno v celinsko površinsko vodo, razen v
celinsko površinsko vodo, ki je:
- 
namenjena pripravi pitne vode,
- 
kopalna voda,
- 
vodotok na območju manj kot 300 m od obale ali gorvodne meje kopalne vode,
- 
voda naravnega ali umetnega jezera, razen presihajočega,
- 
voda vodnega objekta za zadrževanje voda,
- 
vodotok na vodovarstvenem območju, če tako odvajanje komunalne odpadne
vode prepoveduje predpis, ki ureja na tem območju vodovarstveni režim,
3.    neposredno v morje ali rečno ustje izven kopalnih
voda.
4. člen
(ustrezno odvajanje in čiščenje komunalne
odpadne vode)
(1) Odvajanje in čiščenje komunalne
odpadne vode v mali komunalni čistilni napravi se šteje za ustrezno, če:
-      
so upoštevane prepovedi in omejitve pri odvajanju in čiščenju komunalne
odpadne vode v skladu s predpisi, ki urejajo varstvo okolja in vode,
-      
očiščena komunalna odpadna voda ustreza zahtevam glede mejnih vrednosti
emisij in dodatne obdelave v skladu s tem členom,
-      
mala komunalna čistilna naprava obratuje v skladu z določbami te uredbe.
(2) Pri odvajanju komunalne odpadne
vode iz male komunalne čistilne naprave na površje tal ali s ponikanjem v tla
na območju kraških in razpoklinskih vodonosnikov mora biti zagotovljeno
ponikanje preko objekta za ponikanje vode, katerega prostornina za zadrževanje
očiščene komunalne odpadne vode ne sme biti manjša od povprečne dnevne
količine, odvedene iz male komunalne čistilne naprave, med dnom objekta za
ponikanje in najvišjo gladino podzemne vode pa se mora nahajati plast
neomočenih sedimentov ali kamnin ali filtrnega materiala, debeline najmanj 1 m.
(3) Pri posrednem odvajanju v podzemno
vodo na vplivnem območju kopalnih voda mora biti komunalna odpadna voda dodatno
obdelana na način, pri katerem mejne vrednosti za mikrobiološke parametre na
iztoku niso presežene, razen če gre za malo komunalno čistilno napravo za
čiščenje komunalne odpadne vode z zmogljivostjo manjšo od 50 PE.
(4) Pri neposrednem odvajanju v tekočo
celinsko površinsko vodo na vplivnem območju kopalnih voda mora biti komunalna
odpadna voda dodatno obdelana na način iz prejšnjega odstavka, razen če gre za
malo komunalno čistilno napravo z zmogljivostjo manjšo od 50 PE, srednji nizki
pretok tekoče celinske površinske vode pa mora presegati največji šesturni
povprečni iztok iz male komunalne čistilne naprave za več kot desetkrat.
II. MEJNE VREDNOSTI
5. člen
(mejne vrednosti parametrov odpadne vode)
(1) Mejni vrednosti parametrov odpadne
vode iz male komunalne čistilne naprave sta določeni v preglednici 1 iz Priloge
1, ki je sestavni del te uredbe.
(2) Za mejne vrednosti mikrobioloških
parametrov odpadne vode iz male komunalne čistilne naprave se uporabljajo mejne
vrednosti mikrobioloških parametrov iz predpisa, ki ureja emisijo snovi pri
odvajanju odpadne vode iz komunalnih čistilnih naprav.
(3) Ne glede na prvi odstavek tega člena so
mejne vrednosti parametrov odpadne vode za malo komunalno čistilno napravo z
zmogljivostjo do 50 PE, ki ima kot gradbeni proizvod izjavo o skladnosti, da
ustreza standardu iz 1. točke 2. člena te uredbe in je izdana v skladu s
predpisom, ki ureja potrjevanje skladnosti in označevanje gradbenih proizvodov,
določene v tem standardu.
III. OBRATOVALNI MONITORING
6. člen
(prve meritve)
(1) Prve meritve emisije snovi pri odvajanju
odpadne vode iz malih komunalnih čistilnih naprav se izvedejo v skladu s
predpisom, ki ureja prve meritve in obratovalni monitoring odpadnih vod.
(2) Ne glede na določbe prejšnjega
odstavka se za malo komunalno čistilno napravo z zmogljivostjo do 50 PE, ki ima
kot gradbeni proizvod izjavo o skladnosti, da ustreza standardom iz 1. točke 2.
člena te uredbe in je izdana v skladu s predpisom, ki ureja potrjevanje
skladnosti in označevanje gradbenih proizvodov, namesto prvih meritev izdela
ocena obratovanja male komunalne čistilne naprave v skladu s 7. in 8. členom te uredbe.
7. člen
(obratovalni monitoring)
(1) Obratovalni monitoring odpadne
vode, ki se odvaja iz male komunalne čistilne naprave, se izvaja v skladu s
predpisom, ki ureja prve meritve in obratovalni monitoring odpadnih vod.
(2) Če je v skladu s predpisom, ki
ureja odmere okoljske dajatve, treba določiti tudi učinek čiščenja male
komunalne čistilne naprave, se mora poleg meritev obratovalnega monitoringa iz
prejšnjega odstavka meriti tudi parameter KPK na dotoku na malo komunalno
čistilno napravo.
(3) Če se odpadna voda odvaja iz male
komunalne čistilne naprave na vplivnem območju kopalnih voda, je treba v
odpadni vodi poleg parametrov iz prejšnjega odstavka v času kopalne sezone v
skladu s predpisom, ki ureja podrobnejše kriterije za ugotavljanje kopalnih
voda, meriti tudi mikrobiološke parametre, za katere so določene mejne
vrednosti v predpisu, ki ureja emisijo snovi pri odvajanju odpadne vode iz
komunalnih čistilnih naprav.
(4) Ne glede na prvi, drugi in tretji
odstavek tega člena se za malo komunalno čistilno napravo z zmogljivostjo do
50 PE namesto obratovalnega monitoringa izdela ocena obratovanja male
komunalne čistilne naprave, iz katere mora biti razvidno, ali je obratovanje
male komunalne čistilne naprave v skladu z določbami te uredbe.
(5) Z oceno obratovanja male komunalne
čistilne naprave je treba preveriti:
-      
način nastajanja in zbiranja komunalne odpadne vode, ki se odvaja v malo
komunalno čistilno napravo, ter odvajanja očiščene komunalne odpadne vode v
zvezi s prepovedmi in omejitvami iz 3. člena te uredbe,
-      
nazivno zmogljivost male komunalne čistilne naprave glede na količino
komunalne odpadne vode, ki se odvaja vanjo,
-      
izpolnjevanje pogojev glede ustreznega čiščenja komunalne odpadne vode
iz 4. člena te uredbe,
-      
dokazila o skladnosti male komunalne čistilne naprave s standardi,
navedenimi v 1. točki 2. člena te uredbe, ki morajo biti izdana v skladu s
predpisom, ki ureja potrjevanje skladnosti in označevanje gradbenih proizvodov,
-      
hrambo podatkov v skladu z drugim odstavkom 12. člena te uredbe.
(6) Oceno obratovanja male komunalne
čistilne naprave je treba izdelati v rokih, ki so v skladu s predpisom, ki
ureja prve meritve in obratovalni monitoring odpadnih vod, določeni za
izvajanje meritev obratovalnega monitoringa malih komunalnih čistilnih naprav.
(7) Oceno obratovanja male komunalne
čistilne naprave je treba izdelati po navodilih in na obrazcu v skladu s predpisom,
ki ureja prve meritve in obratovalni monitoring odpadnih vod.
8. člen
(izvajanje prvih meritev in obratovalnega
monitoringa)
(1) Prve meritve in obratovalni
monitoring iz 6. in 7. člena te uredbe kot storitev javne službe zagotavlja
izvajalec lokalne javne službe odvajanja in čiščenja komunalne odpadne in
padavinske vode (v nadaljnjem besedilu: javna služba) za vsako malo komunalno
čistilno napravo na območju občine, kjer izvaja javno službo, ne glede na to,
ali malo komunalno čistilno napravo upravlja sam v okviru izvajanja storitev
javne službe ali jo upravlja druga oseba.
(2) Oceno obratovanja naprave iz
četrtega odstavka prejšnjega člena izdela izvajalec javne službe za vsako malo
komunalno čistilno napravo na območju občine, kjer izvaja javno službo, ne
glede na to, ali malo komunalno čistilno napravo upravlja sam v okviru
izvajanja storitev javne službe ali jo upravlja druga oseba.
(3) Prve meritve in obratovalni
monitoring iz 6. in 7. člena te uredbe sme opravljati pravna ali fizična oseba,
ki je vpisana v evidenco izvajalcev obratovalnega monitoringa v skladu z zakonom,
ki ureja varstvo okolja.
(4) Ceno izvedbe prvih meritev in
obratovalnega monitoringa ter izdelave ocene obratovanja kot storitev javne
službe določi občina v skladu z merili iz predpisa, ki ureja oblikovanje cen
obveznih občinskih gospodarskih javnih služb varstva okolja.
9. člen
(poročanje o izvajanju prvih meritev in
obratovalnega monitoringa)
(1) Izvajalec javne službe mora
ministrstvu vsako leto najpozneje do 31. januarja predložiti poročila o
izvajanju obratovalnega monitoringa malih komunalnih čistilnih naprav za
preteklo leto, ki so jih za posamezno malo komunalno čistilno napravo izdelale
pooblaščene osebe in so izdelana v skladu s predpisom, ki ureja prve meritve in
obratovalni monitoring odpadnih vod.
(2) Izvajalec javne službe mora
poslati poročilo o prvih meritvah za vsako posamezno malo komunalno čistilno napravo
ministrstvu najpozneje v 30 dneh po opravljenih prvih meritvah nove ali
rekonstruirane male komunalne čistilne naprave.
IV. EVIDENCA MALIH KOMUNALNIH ČISTILNIH NAPRAV
10. člen
(evidenca malih komunalnih čistilnih
naprav)
(1) Izvajalec javne službe mora voditi
evidenco malih komunalnih čistilnih naprav.
(2) V evidenci malih komunalnih
čistilnih naprav se vodijo podatki o:
-      
upravljavcih malih komunalnih čistilnih naprav,
-      
zmogljivostih malih komunalnih čistilnih naprav in načinu čiščenja
komunalne odpadne vode v njih,
-      
stavbah oziroma območjih poselitve, za katere se zagotavlja čiščenje
komunalne odpadne vode v mali komunalni čistilni napravi,
-      
lokaciji male komunalne čistilne naprave, opredeljene s koordinatami v
državnem koordinatnem sistemu za raven merila 1:5.000, ter vodnem telesu
površinske oziroma podzemne vode, v katerega se odvaja odpadna voda iz male
komunalne čistilne naprave,
-      
koordinatah točke iztoka prečiščenih komunalnih odpadnih vod neposredno
ali posredno v vode,
-      
ravnanju z blatom iz male komunalne čistilne naprave,
-      
načinu odvajanja odpadne vode iz male komunalne čistilne naprave,
-      
vgradnji malih komunalnih čistilnih naprav v letu izvajanja
obratovalnega monitoringa,
-      
ocenah obratovanja malih komunalnih čistilnih naprav v skladu s 6. in 7. členom te uredbe in
-      
dnevu vpisa v evidenco.
(3) Določene podatke iz evidence malih
komunalnih čistilnih naprav mora izvajalec javne službe vsako leto poslati
ministrstvu v elektronski obliki najpozneje do 31. marca za preteklo leto
na obrazcu, ki ga Agencija Republike Slovenije za okolje objavi na svojih
spletnih straneh.
11. člen
(obveznosti do vnosa podatkov v evidenco
malih komunalnih čistilnih naprav)
Upravljavec male komunalne čistilne naprave
mora omogočiti izvajalcu javne službe izvedbo prvih meritev, redno izvajanje
obratovalnega monitoringa oziroma izdelave ocene o obratovanju male komunalne
čistilne naprave in mu na njegovo zahtevo predložiti vse podatke za izdelavo
poročila o izvajanju prvih meritev in obratovalnega monitoringa iz
9. člena te uredbe.
V. OBRATOVALNI DNEVNIK
12. člen
(obveznosti upravljavca)
(1) Upravljavec male komunalne
čistilne naprave z zmogljivostjo enako ali večjo od 50 PE mora voditi obratovalni
dnevnik v skladu s predpisom, ki ureja emisijo snovi in toplote pri odvajanju
odpadnih vod v vode in javno kanalizacijo.
(2) Upravljavec male komunalne
čistilne naprave z zmogljivostjo manjšo od 50 PE mora v celotnem obdobju obratovanja
male komunalne čistilne naprave hraniti:
-      
dokumentacijo o opravljenih delih na mali komunalni čistilni napravi,
-      
podatke o ravnanju z blatom in
-      
podatke o izrednih dogodkih, ki nastanejo med obratovanjem zaradi
drugačne sestave odpadne vode, okvar ali drugih prekinitev obratovanja čistilne
naprave in podobnih razlogov, ter času njihovega trajanja.
VI. GRADNJA STAVB, V KATERIH NASTAJA KOMUNALNA ODPADNA VODA
13. člen
(zagotavljanje minimalne komunalne oskrbe
pri nameravani gradnji)
(1) Iz projekta za pridobitev
gradbenega dovoljenja mora biti v skladu s predpisi, ki urejajo graditev
objektov, za gradnjo stavbe, v kateri nastaja komunalna odpadna voda, razvidno,
da:
-      
je za komunalno odpadno vodo zagotovljeno odvajanje v javno kanalizacijo
ali čiščenje v mali komunalni čistilni napravi, ki izpolnjuje zahteve te
uredbe, ali
-      
se komunalna odpadna voda zbira v nepretočni greznici v skladu s
predpisom, ki ureja naloge, ki se izvajajo v okviru obvezne občinske
gospodarske javne službe odvajanja in čiščenja komunalne in padavinske odpadne
vode, in se njeno praznjenje izvaja v skladu z občinskimi predpisi, ki urejajo
občinsko gospodarsko javno službo odvajanja in čiščenja komunalne odpadne vode.
(2) Investitor stavbe, v kateri
nastaja komunalna odpadna voda, dokazuje izpolnjevanje zahtev v zvezi z odvajanjem
komunalne odpadne vode iz prejšnjega odstavka:
-      
z okoljevarstvenim dovoljenjem za obratovanje male komunalne čistilne
naprave, izdanim v skladu s predpisom, ki ureja emisijo snovi in toplote v vode
pri odvajanju odpadnih vod v vode in javno kanalizacijo,
-      
s soglasjem za priključitev pristojnega soglasjedajalca v skladu s
predpisi, ki urejajo graditev objektov, če gre za priključitev na javno
kanalizacijo,
-      
s soglasjem za priključitev pristojnega soglasjedajalca v skladu s predpisi,
ki urejajo graditev objektov, če gre za spremembo kapacitete javne kanalizacije
zaradi uporabe opreme in naprav za prevzem ter obdelavo blata iz male komunalne
čistilne naprave, za katero v skladu s predpisom, ki ureja emisijo snovi in
toplote v vode pri odvajanju odpadnih vod v vode in javno kanalizacijo, ni
treba pridobiti okoljevarstvenega dovoljenja, ali za spremembo kapacitete javne
kanalizacije zaradi uporabe opreme in naprav za prevzem ter obdelavo komunalne
odpadne vode iz nepretočne greznice, ali
-      
s pogodbo o opremljanju zemljišča z javno kanalizacijo, če se sočasno z
gradnjo stavbe zagotavlja tudi opremljanje zemljišča z javno kanalizacijo in iz
pogodbe o opremljanju zemljišča izhaja način, kako mora investitor izvesti
priključek na javno kanalizacijo, v skladu s predpisom, ki ureja graditev
objektov.
(3) Iz soglasja za priključitev morajo
biti razvidni naslednji podatki:
-      
firma in ime izvajalca javne službe,
-      
firma in sedež investitorja ali ime in naslov investitorja, če je
investitor fizična oseba,
-      
številka sistema javne kanalizacije in ime območja poselitve, če se
komunalna odpadna voda odvaja v kanalizacijo,
-      
zmogljivost čiščenja, lokacija namestitve male komunalne čistilne
naprave, opredeljena s koordinatami v državnem koordinatnem sistemu za raven
merila 1:5.000, in način čiščenja komunalne odpadne vode v njej ter način
odvajanja očiščene odpadne vode v okolje, vključno s podatki o vodnem telesu
površinske oziroma podzemne vode, v katerega se odvaja odpadna voda, če se
komunalna odpadna voda čisti v mali komunalni čistilni napravi,
-      
zmogljivost zbiranja in lokacija namestitve nepretočne greznice,
opredeljena s koordinatami v državnem koordinatnem sistemu za raven merila
1:5.000,
-      
največja letna količina komunalne odpadne vode, ki nastaja v stavbi.
14. člen
(evidenca soglasij)
(1) Izvajalec javne službe mora voditi
evidenco izdanih soglasij.
(2) V evidenci soglasij iz prejšnjega
odstavka so podatki o:
-      
stavbah, na katere se nanašajo soglasja za priključitev iz prejšnjega
člena,
-      
načinu odvajanja in čiščenja komunalne odpadne vode,
-      
zemljiški parceli,
-      
številki sistema javne kanalizacije in imenu območja poselitve oziroma
lokaciji male komunalne čistilne naprave ter vodnem telesu površinske oziroma
podzemne vode, v katerega se odvaja odpadna voda iz male komunalne čistilne
naprave, oziroma lokaciji nepretočne greznice in
-      
dnevu vpisa v evidenco.
VII. NADZOR
15. člen
(inšpekcijski nadzor)
Nadzor nad izvajanjem te uredbe opravlja
inšpekcija, pristojna za varstvo okolja.
VIII. KAZENSKE DOLOČBE
16. člen
(prekrški)
(1) Z globo od 4.000 eurov do 40.000
eurov se za prekršek kaznuje lastnik stavbe, ki je pravna oseba, če se v
nasprotju s prvim odstavkom 3. člena te uredbe iz stavbe odvaja komunalna ali
industrijska odpadna voda ali mešanica obeh v greznico ali se te odpadne vode v
greznici obdelujejo.
(2) Z globo od 4.000 eurov do 40.000
eurov se za prekršek kaznuje upravljavec male komunalne čistilne naprave, ki je
pravna oseba, če:
-      
dopusti odvajanje industrijske odpadne vode v malo komunalno čistilno
napravo v nasprotju z določbami četrtega in petega odstavka 3. člena te uredbe,
-      
odvaja in čisti komunalno odpadno vodo v mali komunalni čistilni
napravi, za katero ni zagotovljenega ustreznega odvajanja in čiščenja komunalne
odpadne vode v skladu s 4. členom te uredbe;
-      
ne omogoči izvajalcu javne službe zagotavljanja prvih meritev v skladu s
6. členom te uredbe,
-      
ne omogoči izvajalcu javne službe rednega zagotavljanja obratovalnega
monitoringa v skladu s 7. členom te uredbe,
-      
ne omogoči izvajalcu javne službe izdelave ocene obratovanja v skladu s 6. in 7. členom te uredbe,
-      
ne predloži izvajalcu javne službe na njegovo zahtevo vseh podatkov,
potrebnih za izdelavo poročila o izvajanju prvih meritev ali obratovalnega
monitoringa v skladu z 11. členom te uredbe, ali
-      
ne vodi obratovalnega dnevnika oziroma ne hrani podatkov v skladu z 12.
členom te uredbe.
(3) Z globo od 1.200 do 4.100 eurov se
za prekršek iz prejšnjega odstavka tega člena kaznuje tudi odgovorna oseba
upravljavca male komunalne čistilne naprave iz prejšnjega člena.
(4) Z globo od 300 eurov do 1.200
eurov se za prekršek iz prvega odstavka tega člena kaznuje tudi lastnik stavbe,
ki je fizična oseba.
(5) Z globo od 1.200 eurov do 4.100
eurov se za prekršek iz drugega odstavka tega člena kaznuje upravljavec male
komunalne čistilne naprave z zmogljivostjo čiščenja do 50 PE, ki je
fizična oseba.
(6) Z globo od 4.000 eurov do 40.000
eurov se za prekršek kaznuje izvajalec javne službe, ki je pravna oseba, če:
-      
ne zagotavlja izvajanja prvih meritev v skladu s prvim odstavkom 6.
člena in meritev obratovalnega monitoringa v skladu s prvim, drugim in tretjim
odstavkom 7. člena te uredbe,
-      
ne izdeluje ocene obratovanja male komunalne čistilne naprave v skladu z
drugim odstavkom 6. člena ter četrtim, petim, šestim in sedmim odstavkom 7.
člena te uredbe,
-      
ne navede v poročilu o izvajanju obratovalnega monitoringa podatkov o
meritvah na vseh malih komunalnih čistilnih napravah, za katere mora v skladu s
prvim odstavkom 8. člena te uredbe zagotavljati izvajanje obratovalnega
monitoringa,
-      
opravlja prve meritve ali meritve obratovalnega monitoringa v nasprotju
s tretjim odstavkom 8. člena te uredbe,
-      
ne predloži ministrstvu poročila o izvajanju obratovalnega monitoringa
za preteklo leto v roku iz prvega odstavka 9. člena te uredbe,
-      
ne predloži ministrstvu poročila o izvedenih prvih meritvah v roku iz
drugega odstavka 9. člena te uredbe,
-      
ne vodi evidence malih komunalnih čistilnih naprav iz 10. člena te
uredbe,
-      
ne predloži ministrstvu podatkov iz evidence malih komunalnih čistilnih
naprav v roku iz tretjega odstavka 10. člena te uredbe, ali
-      
ne vodi evidence izdanih soglasij iz 14. člena te uredbe.
(7) Z globo od 1.200 eurov do 4.100
eurov se za prekršek iz prejšnjega odstavka kaznuje tudi odgovorna oseba
izvajalca javne službe.

PRILOGA
1: Mejne vrednosti parametrov odpadne vode na iztoku male komunalne
čistilne naprave

Uredba o emisiji snovi pri odvajanju odpadne
vode iz malih komunalnih čistilnih naprav (Uradni list RS, št. 98/07)
vsebuje naslednje prehodne in končne določbe:
»IX. PREHODNE IN KONČNE DOLOČBE
17. člen
(prehodni roki
za odvajanje in čiščenje komunalne odpadne vode)
(1) Za komunalno odpadno vodo, ki
nastaja na območju poselitve z obremenitvijo enako ali večjo od 50 PE in manjšo
od 2000 PE, je treba zagotoviti odvajanje po javni kanalizaciji najpozneje do:
-      
31. decembra 2015 za območje poselitve na prispevnem območju občutljivega
območja ali na vplivnem območju kopalnih voda ali na vodovarstvenem območju, če
je gostota obremenjenosti na tem območju poselitve zaradi nastajanja komunalne
odpadne vode večja od 10 PE/ha,
-      
31. decembra 2015 za območje poselitve, ki ni na območjih iz
prejšnje alinee, če je gostota obremenjenosti na tem območju poselitve zaradi
nastajanja komunalne odpadne vode večja od 20 PE/ha in
-      
31. decembra 2017 za območje poselitve, ki ni na območjih iz prve
in druge alinee, če je gostota obremenjenosti na tem območju poselitve zaradi
nastajanja komunalne odpadne vode manjša od 20 PE/ha, območje pa je vključeno v
operativni program odvajanja in čiščenja komunalne odpadne vode.
(2) Komunalno odpadno vodo, ki se
odvaja po javni kanalizaciji z območij poselitve iz prejšnjega odstavka, je
treba pred posrednim ali neposrednim odvajanjem v vode očistiti v mali
komunalni čistilni napravi ali jo odvajati v javno kanalizacijo sosednjega
območja poselitve najpozneje do:
-      
31. decembra 2015 za območje poselitve na prispevnem območju
občutljivega območja ali na vplivnem območju kopalnih voda ali na
vodovarstvenem območju, če je gostota obremenjenosti na tem območju poselitve
zaradi nastajanja komunalne odpadne vode večja od 10 PE/ha,
-      
31. decembra 2015 za območje poselitve, ki ni na območjih iz
prejšnje alinee, če je gostota obremenjenosti na tem območju poselitve zaradi
nastajanja komunalne odpadne vode večja od 20 PE/ha in
-      
31. decembra 2017 za območje poselitve, ki ni na območjih iz prve
in druge alinee, če je gostota obremenjenosti na tem območju poselitve zaradi
nastajanja komunalne odpadne vode manjša od 20 PE/ha, območje pa je vključeno v
operativni program odvajanja in čiščenja komunalne odpadne vode.
(3) Čiščenje komunalne odpadne vode v
mali komunalni čistilni napravi ali njeno odvajanje v javno kanalizacijo
sosednjega območja poselitve je treba zagotoviti v rokih iz prejšnjega odstavka
tudi, če se komunalna odpadna voda odvaja v vode iz javne kanalizacije območja
poselitve, za katerega opremljenost z javno kanalizacijo ni predpisana v skladu
s prvim odstavkom tega člena ali v skladu s predpisom, ki ureja emisijo snovi
in toplote pri odvajanju odpadnih vod v vode in javno kanalizacijo.
18. člen
(prehodni roki
za dodatno obdelavo komunalne odpadne vode)
(1) V času kopalne sezone je treba
komunalno odpadno vodo, ki se odvaja z območij poselitve, za katere je treba v
skladu s prejšnjim členom zagotoviti javno kanalizacijo in čiščenje komunalne
odpadne vode v mali komunalni čistilni napravi, dodatno obdelati najpozneje do
31. decembra 2015, če se odvaja posredno ali neposredno v vode na vplivnem
območju kopalnih voda.
(2) Če se odpadna voda iz male
komunalne čistilne naprave, ki zaključuje javno kanalizacijo kateregakoli
območja poselitve, za katerega opremljenost z javno kanalizacijo ni določena v
skladu s predpisom, ki ureja emisijo snovi in toplote pri odvajanju odpadnih
vod v vode in javno kanalizacijo, odvaja posredno ali neposredno v vode na
vplivnem območju kopalnih voda, je treba zagotoviti dodatno obdelavo te odpadne
vode v rokih iz prejšnjega odstavka.
(3) Pri odvajanju komunalne odpadne
vode iz prvega in drugega odstavka tega člena vsebnost mikrobioloških
parametrov v obdelani odpadni komunalni vodi na iztoku male komunalne čistilne
naprave ne sme presegati mejnih vrednosti za mikrobiološke parametre iz
predpisa, ki ureja emisijo snovi pri odvajanju odpadne vode iz komunalnih
čistilnih naprav.
19. člen
(prehodni roki
za lastnike obstoječih stavb na območjih brez javne kanalizacije)
(1) Če območje poselitve ni opremljeno
z javno kanalizacijo, morajo lastniki obstoječih stavb na območjih poselitve,
kjer ni treba odvajati komunalne odpadne vode v javno kanalizacijo v skladu s
prvim odstavkom 17. člena te uredbe ali v skladu s predpisom, ki ureja emisijo
snovi in toplote pri odvajanju odpadnih vod v vode in javno kanalizacijo, za
odpadno komunalno vodo, ki nastaja v obstoječi stavbi, sami na svoje stroške
zagotoviti čiščenje v mali komunalni čistilni napravi ali zbiranje v nepretočni
greznici najpozneje do:
-      
31. decembra 2015, če je obstoječa stavba na prispevnem območju
občutljivega območja ali na vplivnem območju kopalnih voda ali na
vodovarstvenem območju, in
-      
31. decembra 2017, če obstoječa stavba ni na območjih iz prejšnje
alinee.
(2) Do rokov iz prejšnjega odstavka
lahko lastniki obstoječih stavb uporabljajo za čiščenje komunalne odpadne vode
obstoječe greznice.
20. člen
(operativni
program odvajanja in čiščenja komunalne odpadne vode)
Zahteve iz 17., 18. in 19. člena te uredbe so za posamezno območje poselitve podrobneje določene v operativnem
programu odvajanja in čiščenja komunalne odpadne vode.
21. člen
(prehodno
obdobje za izdajo potrdil)
(1) Določbe 14. člena te uredbe v
zvezi z izdajo potrdila iz drugega odstavka 13. člena te uredbe in izdelavo
priloge k potrdilu iz tretjega odstavka 13. člena te uredbe se začnejo
uporabljati 1. januarja 2009.
(2) Določbe v zvezi s pogoji za izdajo
gradbenega dovoljenja iz prvega odstavka 13. člena te uredbe se začnejo
uporabljati za stavbe, za katere je popolna vloga za pridobitev gradbenega
dovoljenja vložena po 1. januarju 2009.
22. člen
(prehodne
določbe za uporabo standardov in izjavo o skladnosti)
Do izdaje standarda o sistemih za
infiltracijo v zemljo SIST EN 12566-2 se uporablja dokumentacija Slovenskega
inštituta za standardizacijo SIST-TIP CEN/TR 12566-2, do izdaje standarda o
montažnih greznicah SIST EN 12566-4 dokumentacija oSIST prEN 12566-4 in do izdaje standarda za filtrirne naprave za predčiščene komunalne odpadne vode SIST EN 12566-5
dokumentacija oSIST prEN 12566-5.
23. člen
(prenehanje
veljavnosti in uporabe)
(1) Z dnem uveljavitve te uredbe
preneha veljati Uredba o emisiji snovi pri odvajanju odpadne vode iz malih
komunalnih čistilnih naprav (Uradni list RS, št. 103/02 in 41/04 – ZVO-1).
(2) Z dnem uveljavitve te uredbe se
prenehajo uporabljati določbe od 6. člena do vključno 12. člena Strokovnega
navodila o urejanju gnojišč in greznic (Uradni list SRS, št. 10/85 in Uradni
list RS, št. 67/02 – ZV-1).
24. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
emisiji snovi pri odvajanju odpadne vode iz malih komunalnih čistilnih naprav
(Uradni list RS, št. 30/10) spreminja 19. člen uredbe tako, da
se glasi:
»19. člen
(prehodni roki
za lastnike obstoječih stavb na območjih brez javne kanalizacije)
(1) Če območje poselitve ni opremljeno
z javno kanalizacijo, morajo lastniki obstoječih stavb na območjih poselitve,
kjer ni treba odvajati komunalne odpadne vode v javno kanalizacijo v skladu s
prvim odstavkom 17. člena te uredbe ali v skladu s predpisom, ki ureja emisijo
snovi in toplote pri odvajanju odpadnih vod v vode in javno kanalizacijo, za
odpadno komunalno vodo, ki nastaja v obstoječi stavbi, sami na svoje stroške
zagotoviti čiščenje v mali komunalni čistilni napravi ali zbiranje v nepretočni
greznici najpozneje do:
-      
31. decembra 2015, če je obstoječa stavba na prispevnem območju
občutljivega območja ali na vplivnem območju kopalnih voda ali na
vodovarstvenem območju, in
-      
31. decembra 2017, če obstoječa stavba ni na območjih iz prejšnje
alinee.
(2) Do rokov iz prejšnjega odstavka
lahko lastniki obstoječih stavb uporabljajo za čiščenje komunalne odpadne vode
obstoječe greznice ali jih zbirajo v obstoječi nepretočni greznici.«;
ter vsebuje naslednje prehodne in končno
določbo:
»PREHODNE IN KONČNA DOLOČBA
16. člen
(1) Potrdilo izvajalca javne službe,
izdano v skladu z Uredbo o emisiji snovi pri odvajanju odpadne vode iz malih
komunalnih čistilnih naprav (Uradni list RS, št. 98/07) pred uveljavitvijo te
uredbe, se šteje za soglasje izvajalca javne službe iz spremenjenega drugega
odstavka 13. člena uredbe.
(2) Vloga za izdajo potrdila izvajalca
javne službe, vložena v skladu z Uredbo o emisiji snovi pri odvajanju odpadne
vode iz malih komunalnih čistilnih naprav (Uradni list RS, št. 98/07) pred
uveljavitvijo te uredbe, se šteje za vlogo za izdajo soglasja izvajalca javne
službe iz spremenjenega 13. člena uredbe.
(3) Lastnik obstoječe stavbe in
lastnik stavbe, za katero je bilo gradbeno dovoljenje izdano brez potrdila v
skladu z Uredbo o emisiji snovi pri odvajanju odpadne vode iz malih komunalnih
čistilnih naprav (Uradni list RS, št. 98/07) pred uveljavitvijo te uredbe, mora
pred začetkom uporabe male komunalne čistilne naprave ali nepretočne greznice o
tem obvestiti izvajalca javne službe zaradi vpisa v evidenco.
(4) Upravljavec obstoječe male
komunalne čistilne naprave z zmogljivostjo večjo od 50 PE mora zagotoviti, da
se obratovanje obstoječe male komunalne čistilne naprave prilagodi zahtevam
drugega odstavka 4. člena uredbe najpozneje pet let po uveljavitvi te uredbe.
(5) Do 31. decembra 2010 se za
izdelavo ocene obratovanja uporablja obrazec iz šestega odstavka 7. člena
Uredbe o emisiji snovi pri odvajanju odpadne vode iz malih komunalnih čistilnih
naprav (Uradni list RS, št. 98/07), ki ga ministrstvo objavi na svojih spletnih
straneh.
17. člen
Ta uredba začne veljati petnajsti dan po
objavi v Uradnem listu Republike Slovenije.«.