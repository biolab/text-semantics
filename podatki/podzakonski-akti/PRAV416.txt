I. SPLOŠNE DOLOČBE
1. člen
Ta pravilnik v skladu z direktivo Sveta
92/29/EGS z dne 31. marca 1992 o minimalnih varnostnih in zdravstvenih zahtevah
za izboljšanje medicinske oskrbe na ladjah (UL L št. 113 z dne 30. 4. 1992,
str. 19) določa minimalne zahteve pri zagotavljanju medicinske oskrbe posadke
na ladjah, ki se nanašajo na: 
-      
medicinsko opremo, 
-      
ladijsko bolnišnico (ambulanto), 
-      
zdravnika, 
-      
odgovornost lastnika in poveljnika ladje, 
-      
informiranje in usposabljanje poveljnika in
pooblaščenih delavcev, 
-      
medicinska posvetovanja po radijski zvezi in 
-      
nadziranje medicinske opreme.
2. člen
V tem pravilniku uporabljeni pojmi imajo
naslednji pomen:
1.    
Ladja je vsaka ladja, ki pluje po morju ali
ribari v rečnem ustju pod slovensko zastavo, ali je vpisana v vpisnik morskih
ladij pri Upravi Republike Slovenije za pomorstvo, ne glede na to ali je v
javni ali zasebni lasti. V ta pojem se ne uvrščajo:
-  
rečne ladje,
-  
vojaške ladje,
-  
ladje namenjene zabavi, s katerimi se ne
opravlja pridobitna dejavnost in jih ne upravljajo poklicne posadke in
-  
vlačilci, ki plovejo v pristaniščih.
Ladje se po Prilogi I tega
pravilnika razvrščajo v tri kategorije.
2.    
Delavec je oseba, ki dela na ladji, vključno s
pripravniki in vajenci.
Kot delavec po tem
pravilniku se ne šteje pristaniški pilot in pristaniški delavec, ki začasno
izvaja dela na ladji v pristanišču.
3.    
Lastnik je registrirani lastnik ladje, razen v
primeru, ko je ladja oddana v najem oziroma jo po pogodbi o upravljanju v
celoti ali delno upravlja civilna oseba, ki ni hkrati registrirani lastnik. V
tem primeru se kot lastnik upošteva najemnik ali civilna oziroma pravna oseba,
ki ladjo upravlja.
4.    
Medicinska oprema obsega zdravila, medicinske
pripomočke in antidote. Medicinska oprema je opredeljena v Prilogi II tega
pravilnika, ni pa izključena možnost uporabe opreme, ki je le-ta ne predvideva.
5.    
Antidot je zdravilo, ki se uporablja za
preprečevanje ali zdravljenje posrednih ali neposrednih učinkov ene ali več
škodljivih snovi, navedenih v Prilogi III tega pravilnika.
6.    
Ladijski zdravstveni dnevnik je dokument, v
katerega poveljnik ali častnik, ki je pooblaščen, vodi evidenco o porabljenih
zdravilih in uporabljenih medicinskih pripomočkih.
3. člen
Sestavni del tega pravilnika so naslednje
priloge: 
-      
Priloga I »Kategorije ladij«; 
-      
Priloga II »Medicinska oprema«; 
-      
Priloga III »Nevarne snovi«; 
-      
Priloga IV »Splošna merila za popis medicinske
opreme«; 
-      
Priloga V »Medicinsko usposabljanje kapitana in
pooblaščenih delavcev.
II. MEDICINSKA OPREMA
4. člen
Ladja mora biti opremljena z medicinsko
opremo najmanj v obsegu in količini, ki jo določa Priloga II, razdelek I in II,
glede na kategorijo, v katero je ladja razvrščena ter skladno s priporočili
Mednarodne zdravstvene organizacije (WHO) za posamezna področja plovbe in številom
članov posadke.
Potrebna medicinska oprema na ladji je
odvisna od namena plovbe, števila pristanišč na poti, trajanja plovbe, del, ki
se izvajajo med plovbo, vrste tovora in števila delavcev na ladji.
Vsa medicinska oprema mora biti vpisana na
kontrolnem obrazcu, določenem v Prilogi IV.
Rešilni čolni ali reševalni splavi na ladji
morajo biti opremljeni z vodotesnimi zavojčki, ki vsebujejo najmanj medicinsko
opremo, določeno v Prilogi II, razdelek I in II, za ladje, ki so razvrščene v C
kategorijo. Vsebina zavojčkov mora biti vpisana na kontrolnem obrazcu iz
prejšnjega odstavka.
5. člen
Ladja, ki presega 500 BRT, ima najmanj
petnajst članov posadke in plove več kot tri dni, mora imeti ladijsko
bolnišnico (ambulanto), kjer je zagotovljena zdravstvena oskrba ob zadostni
medicinski opremi in v ustreznih higienskih pogojih.
6. člen
Ladja na mednarodni plovbi, daljši od treh
dni, z najmanj sto člani posadke, mora imeti pooblaščenega zdravnika, ki je
vkrcan na ladji, odgovornega za zagotavljanje medicinske oskrbe delavcev na
ladji.
7. člen
Ladja, ki prevaža katero od nevarnih snovi,
navedenih v Prilogi III, mora imeti zagotovljeno medicinsko opremo, v kateri so
antidoti, navedeni v Prilogi II, razdelek III. Enako velja za trajekt in druge
ladje, pri katerih zaradi narave prevozov ni moč vnaprej predvideti vrste
morebitnih nevarnih snovi.
V primerih, ko traja prevoz trajekta ali
druge ladje manj kot dve uri, so lahko v zdravstveni opremi le antidoti za
nujne primere, ki jih je potrebno uporabiti v času, ki je krajši od
predvidenega potovanja.
Antidoti morajo biti v medicinski opremi
natančno popisani na kontrolnem obrazcu iz tretjega odstavka 4. člena tega
pravilnika.
III. OBVEZNOSTI IN ODGOVORNOSTI LASTNIKA IN POVELJNIKA LADJE
8. člen
Za preskrbo in obnavljanje medicinske
opreme na ladji je odgovoren lastnik. Le-ta v sodelovanju z zdravnikom, ki je
specialist medicine dela, usmerjen v pomorsko medicino določi navodila za
nabavo, uporabo in vzdrževanje medicinske opreme. S tem povezani stroški v
celoti bremenijo lastnika.
Za ravnanje z medicinsko opremo je
odgovoren poveljnik ladje. Poveljnik ladje lahko pooblasti enega ali več
častnikov za uporabo in vzdrževanje medicinske opreme.
Poveljnik ladje se s tem, ko pooblasti
enega ali več častnikov za medicinsko opremo po prejšnjem odstavku tega člena,
ne razbremeni svoje odgovornosti v zvezi s to opremo.
Medicinska oprema mora biti primerno
shranjena in skrbno vzdrževana ter v predpisanih rokih dopolnjena oziroma
zamenjana. Dopolnjevanje oziroma zamenjava medicinske opreme ima prednost pri
redni oskrbi ladje.
V primerih, ki jih poveljnik ladje določi
kot nujne, je potrebno ladjo nemudoma oskrbeti z dodatnimi medicinskimi
pripomočki in antidoti.
9. člen
Medicinski opremi morajo biti priložena
navodila za uporabo, vključno z navodili za uporabo antidotov, navedenih v
Prilogi II, razdelek III.
Oseba, ki ima pomorsko izobrazbo za delo na
ladji, mora biti usposobljena tudi za nujne medicinske ukrepe, ki jih je
potrebo opraviti ob nesreči (poškodbi) ali v drugih okoliščinah, ko je to nujno
potrebno.
Poveljnik ladje ali častnik, ki ga
poveljnik pooblasti za uporabo medicinske opreme, mora biti strokovno
medicinsko usposobljen in mora svoje znanje obnavljati najmanj na vsakih pet
let, v skladu z navodili iz Priloge V.
10. člen
Za zagotovitev pogojev nujne zdravstvene
oskrbe delavcev na ladjah pooblasti minister, pristojen za zdravje, javni
zdravstveni zavod, usmerjen v pomorsko medicino, ki zagotavlja neprekinjeno
nujno medicinsko oskrbo preko radijsko-telefonske zveze.
Pooblaščena zdravstvena služba sme voditi
osebno medicinsko dokumentacijo le v soglasju z delavci na ladji. Dokumentacija
je zaupne narave.
11. člen
Oseba, pooblaščena za uporabo in
vzdrževanje medicinske opreme, mora najmanj enkrat letno preverjati:
-      
ustreznost medicinske opreme, ki jo določa ta
pravilnik;
-      
skladnost vsebine kontrolnega obrazca medicinske
opreme iz tretjega odstavka 4. člena s predpisanimi osnovnimi zahtevami tega
pravilnika;
-      
ustreznost shranjevanja medicinske opreme in
-      
upoštevanje predpisanih rokov uporabnosti
medicinske opreme.
Pregled in preverjanje medicinske opreme na
reševalnih čolnih in splavih se izvaja najmanj enkrat na 12 mesecev v sklopu
rednega vzdrževanja reševalnih čolnov in splavov. Izjemoma se pregled lahko
odloži za največ pet mesecev.

Priloga I: Kategorije ladij
Priloga II: Medicinska oprema
Priloga
III: Nevarne snovi
Priloga IV: Splošna merila za popis
medicinske opreme na ladji
Priloga V: Medicinsko usposabljanje kapitana in pooblaščenih
delavcev

Pravilnik o minimalnih zahtevah pri
zagotavljanju medicinske oskrbe posadke na ladjah (Uradni list RS, št. 28/01)
vsebuje naslednjo prehodno in končno določbo:
»IV. PREHODNA IN KONČNA DOLOČBA
12. člen
Lastniki ladij in delodajalci morajo v roku
šestih mesecev od dneva uveljavitve tega pravilnika urediti zagotavljanje
medicinske oskrbe na ladjah v skladu z določbami tega pravilnika.
13. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o minimalnih zahtevah pri zagotavljanju medicinske oskrbe posadke na
ladjah (Uradni list RS, št. 25/06) dodaja 12.a člen pravilnika:
»12.a člen
Ministrstvo, pristojno za varnost in
zdravje pri delu poroča Komisiji, v skladu z 9. členom direktive iz 1. člena
tega pravilnika, o praktičnem izvajanju določb te direktive. 
Poročilu iz prejšnjega odstavka se
priložijo stališča socialnih partnerjev.«;
ter vsebuje naslednjo končno določbo:
»6. člen
Ta pravilnik začne veljati petnajsti dan po
objavi v Uradnem listu Republike Slovenije.«.