I. SPLOŠNE DOLOČBE
1. člen
(vsebina pravilnika)
(1) S tem pravilnikom se določajo izhodišča
za cenovne standarde posameznih vrst medicinskih pripomočkov iz obveznega
zdravstvenega zavarovanja (v nadaljnjem besedilu: OZZ) in izhodišča za cene
medicinskih pripomočkov iz OZZ.
(2) Izhodišča v skladu s tem
pravilnikom se upoštevajo pri:
-       
določitvi cenovnih standardov za posamezne vrste medicinskih pripomočkov
iz OZZ v primerih izdaje in izposoje,
-       
določitvi pogodbenih cen za pripomočke (artikle) iz OZZ,
-       
določitvi cen v primerih izjemnih odobritev medicinskih pripomočkov iz
OZZ oziroma celotnega ali delnega povračila stroškov na podlagi tretjega
odstavka 259. člena Pravil obveznega zdravstvenega zavarovanja (Uradni list RS,
št. 30/03 – prečiščeno besedilo, 35/03 – popr., 78/03, 84/04, 44/05, 86/06,
90/06 – popr., 64/07, 33/08, 7/09, 88/09, 30/11, 49/12,106/12 in 25/14; v
nadaljnjem besedilu: Pravila).
(3) Kot izhodišča za določitev
cenovnih standardov vrst medicinskih pripomočkov in cen pripomočkov (artiklov)
iz 3., 5. in 6. člena tega pravilnika se upoštevajo cene tistih pripomočkov
(artiklov), za katere je v skladu s pravilnikom, ki ureja seznam medicinskih
pripomočkov, ugotovljeno, da izpolnjujejo zahteve iz prve in druge alinee
drugega odstavka 111. člena Pravil.
2. člen
(izrazi)
Izrazi, uporabljeni v tem pravilniku, imajo
naslednji pomen:
-       
cena na ravni proizvajalca MP je cena proizvajalca medicinskih
pripomočkov, zmanjšana za popuste, in brez davka na dodano vrednost (v
nadaljnjem besedilu: DDV);
-       
dobavitelj je lekarna ali pravna ali fizična oseba, ki opravlja promet z
MP na drobno v specializirani prodajalni in ki ima z Zavodom za zdravstveno
zavarovanje Slovenije sklenjeno pogodbo o izdaji, izposoji ali izdaji in
izposoji MP;
-       
medicinski pripomočki (v nadaljnjem besedilu: MP) so tisti MP, do
katerih so zavarovane osebe upravičene v skladu z določbami Pravil in jih na
naročilnice predpisujejo pooblaščeni zdravniki;
-       
pripomočki (artikli) so serijsko izdelani MP z imeni, kot jih je določil
proizvajalec MP, ki se zagotavljajo v okviru določene vrste MP;
-       
proizvajalci MP so proizvajalci MP, ki imajo sedež v Republiki Sloveniji
(v nadaljnjem besedilu: RS) in so vpisani v register proizvajalcev MP s sedežem
v RS, ki ga upravlja Javna agencija Republike Slovenije za zdravila in
medicinske pripomočke (v nadaljnjem besedilu: JAZMP) ter proizvajalci MP, ki imajo
sedež v drugi državi članici Evropske unije (v nadaljnjem besedilu: EU), in so
vpisani v register proizvajalcev MP v državi, kjer imajo sedež, in zagotavljajo
izdajo svojih MP pri najmanj enem pogodbenem dobavitelju;
-       
veletrgovec je poslovni subjekt, ki v skladu z zakonom, ki ureja
medicinske pripomočke, opravlja dejavnost prometa z medicinskimi pripomočki na
debelo;
-       
vrste MP so vrste MP, določene v Šifrantu vrst medicinskih pripomočkov;
-       
zastopniki proizvajalca MP so poslovni subjekti s sedežem v RS, ki imajo
s tujim proizvajalcem MP sklenjeno pogodbo o zastopanju in so vpisani v
register poslovnih subjektov, ki opravljajo promet z MP na debelo, ki ga vodi
JAZMP;
-       
Zavod je Zavod za zdravstveno zavarovanje Slovenije.
II. IZHODIŠČA ZA CENOVNE STANDARDE MP IN CENE PRIPOMOČKOV
(ARTIKLOV)
3. člen
(izhodišča za določitev cenovnih
standardov za vrste MP, ki se zagotavljajo z izdajo)
(1) Izhodišča za določitev cenovnih
standardov za vrste MP se upoštevajo pri tistih vrstah MP, pri katerih se
pravica zavarovanih oseb do MP zagotavlja z izdajo pripomočkov (artiklov).
(2) Zavod na podlagi pogajanj z
najmanj petimi različnimi proizvajalci MP ali zastopniki proizvajalca MP za
posamezno vrsto MP, z vsakim proizvajalcem MP ali zastopnikom proizvajalca MP
za najmanj en pripomoček (artikel) dogovori ceno na ravni proizvajalca MP.
Kadar na slovenskem trgu ni petih proizvajalcev MP ali zastopnikov proizvajalca
MP posamezne vrste MP, se Zavod pogaja z vsemi zainteresiranimi proizvajalci MP
ali zastopniki proizvajalca MP.
(3) Na podlagi dogovorjenih cen na
ravni proizvajalcev MP se določi izhodiščna cena, ki predstavlja povprečje treh
najnižje dogovorjenih cen. V primerih manj kot petih proizvajalcev MP ali
zastopnikov proizvajalcev MP se upošteva povprečje dveh najnižje dogovorjenih
cen.
(4) Cenovni standard za posamezne
vrste MP se določi na podlagi izhodiščne cene, 5 % priznanih stroškov prometa
na debelo, 9 % priznanih stroškov prometa na drobno in DDV. Če veletrgovca v
verigi ni, se cenovni standard za posamezne vrste MP določi na podlagi
izhodiščne cene, 9 % priznanih stroškov prometa na drobno in DDV.
(5) Kadar Zavod za določen pripomoček
(artikel) znotraj posamezne vrste MP dogovori ceno na ravni proizvajalca MP, ki
je vsaj za 10 % nižja od izhodiščne cene iz tretjega odstavka tega člena, Zavod
to dogovorjeno ceno, povečano za priznane stroške iz prejšnjega odstavka in
DDV, določi kot najvišjo priznano ceno MP znotraj te vrste MP. Ne glede na
prejšnji stavek se za vrste MP znotraj skupin MP pri težavah z odvajanjem seča,
MP pri umetno izpeljanem črevesju, MP pri zdravljenju sladkorne bolezni in
obvezilnih materialov, za katere je veljavni cenovni standard ob določitvi
novega cenovnega standarda manj kot 1,00 euro, kot najvišja priznana cena MP
določi najnižja cena pripomočka (artikla).
(6) V primeru pripomočka (artikla),
katerega uporaba brez drugih pripomočkov (artiklov) ni mogoča, se cenovni
standard in najvišja priznana cena vseh pripomočkov (artiklov) določita hkrati,
pri čemer se upoštevata povezanost in predvidena količina.
(7) Če je za Zavod ugodneje, lahko
določi cenovni standard na podlagi cen istovrstnih pripomočkov (artiklov), ki
so bili izbrani v postopkih javnih naročil pri izvajalcih zdravstvenih
storitev. V teh primerih se cenovni standard določi na podlagi te cene, 9 %
priznanih stroškov prometa na drobno in DDV.
(8) Zavod z vsakim od proizvajalcev MP
oziroma zastopnikom proizvajalca MP, s katerim se dogovori za zagotavljanje
pripomočkov (artiklov) v skladu s tem členom ter 5. in 6. členom tega
pravilnika, sklene dogovor, s katerim se ti zavežejo, da bodo pripomočke
(artikle) vsaj eno leto zagotavljali po dogovorjeni ceni na ravni proizvajalca
MP. Če se finančno stanje Zavoda v vmesnem obdobju tako spremeni, da obveznosti
ne more več poravnati, Zavod proizvajalcem MP ali zastopnikom proizvajalca MP
predlaga nova pogajanja o določitvi cene na ravni proizvajalca MP.
4. člen
(izhodišča za določitev cenovnih
standardov za vrste MP, ki so izdelani za posamezno zavarovano osebo)
(1) Cenovni standard za vrste MP, ki
so izdelani za posamezno zavarovano osebo, se določi na podlagi ugotovljenih
povprečnih stroškov materialov, potrebnih za izdelavo, in povprečnih stroškov
dela pri najmanj treh proizvajalcih MP, 12 % priznanih stroškov prometa na
drobno in DDV.
(2) Kadar v primerih iz prejšnjega
odstavka v RS ni vsaj treh proizvajalcev MP, ki zagotavljajo te MP, se cenovni
standard določi na podlagi povprečnih stroškov materialov, potrebnih za
izdelavo MP, povprečnega stroška dela, 12 % priznanih stroškov prometa na
drobno in DDV.
5. člen
(izhodišča za določitev cenovnih
standardov za vrste MP, ki se zagotavljajo v izposojo)
(1) Cenovni standard za vrste MP, za
katere Zavod omogoči, da jih zavarovane osebe dobijo v izposojo, je dnevna
izposojnina.
(2) Zavod pri določitvi dnevne
izposojnine za posamezno vrsto MP upošteva:
-       
izhodiščno ceno MP, določeno na podlagi pogajanj z dobavitelji, kot je
določeno v 3. členu tega pravilnika, 9 % priznanih stroškov prometa na drobno
in DDV,
-       
povprečne stroške vzdrževanja v času trajnostne dobe MP na podlagi
priporočil proizvajalcev MP, največ v deležu izhodiščne cene, kot to določajo
Pravila, za tiste vrste MP, za katere se lahko stroški vzdrževanja zagotavljajo
v breme sredstev iz OZZ,
-       
povprečne stroške popravil v času trajnostne dobe MP, največ v deležu
izhodiščne cene, kot to določajo Pravila, za tiste vrste MP, za katere se lahko
stroški popravil zagotavljajo v breme sredstev iz OZZ,
-       
da je v povprečju MP v izposoji 330 dni na leto.
(3) Pri določitvi dnevne izposojnine
za MP, ki se uporabljajo pri težavah z dihanjem, se poleg izhodišč iz
prejšnjega odstavka upoštevajo še povprečni stroški dostave MP in povprečni
stroški prevozov za izvedena vzdrževanja ter popravila tega MP na domu
zavarovane osebe.
(4) Ne glede na prvi odstavek tega
člena v primerih majhne količine MP ali redkih primerov popravil in vzdrževanj
MP, Zavod pogodbenemu dobavitelju ob prvi izposoji prizna ceno na ravni
proizvajalca MP, 9 % priznanih stroškov prometa na drobno in DDV. Ob naslednji
izposoji istega MP drugi zavarovani osebi Zavod prizna stroške priprave MP za
drugo zavarovano osebo, ki pa lahko znašajo skupaj največ 20 % cene pripomočka
(artikla) na ravni proizvajalca MP. Stroški popravil in vzdrževanja se
priznavajo v skladu s Pravili.
6. člen
(izhodišča za določitev pogodbenih cen za
pripomočke (artikle))
(1) Izhodišča za določitev pogodbenih
cen za pripomočke (artikle) se upoštevajo pri tistih vrstah MP, pri katerih se
pravica zavarovanih oseb do MP zagotavlja z izdajo pripomočkov (artiklov), ki
se prilagodijo za posamezno zavarovano osebo.
(2) Pogodbena cena v teh primerih se
določi na podlagi cene pripomočka (artikla) na ravni proizvajalca MP, cene na
ravni proizvajalca sestavnih delov pripomočka (artikla), ki se prilagajo z
nastavitvami, 10 % priznanih stroškov prometa in DDV. Stroški prilagoditve se
priznajo za posamezno zavarovano osebo na podlagi celotne vrednosti pripomočka
(artikla), ki jo predhodno potrdi Zavod.
7. člen
(obveznost dajanja podatkov in predložitve
dokazil)
Proizvajalci MP, zastopniki proizvajalcev
MP in izvajalci zdravstvenih storitev na podlagi predhodne zahteve Zavoda
najpozneje v osmih delovnih dneh od prejema zahteve Zavodu posredujejo podatke
in predložijo ustrezna dokazila, ki Zavodu omogočajo ugotavljanje izhodišč iz
tega pravilnika.
8. člen
(izhodišča za določitev cen MP, ki so
predmet izjemnih odobritev in MP, ki so predmet odločanja o funkcionalni
ustreznosti)
(1) Izhodišča za določitev cen za MP,
ki so predmet izjemnih odobritev, se upoštevajo pri tistih MP, pri katerih gre
za izjemno pravico zavarovanih oseb do MP v skladu s tretjim odstavkom 259.
člena Pravil in se odobritev MP lahko uveljavlja kot izposoja, izdaja ali
povračilo stroškov nabave MP.
(2) Kadar se izjemna odobritev nanaša
na MP, ki so v Pravilih izrecno določeni kot pravica, se smiselno upoštevajo
določbe 3., 4., 5. ali 6. člena tega pravilnika.
(3) Kadar se izjemna odobritev nanaša
na MP, ki v Pravilih niso izrecno določeni kot pravica, se cena določi kot
najnižja cena, ki jo Zavod določi na podlagi pogajanj o ceni pripomočka
(artikla) na ravni proizvajalca MP z najmanj tremi proizvajalci MP oziroma
zastopniki proizvajalcev MP, ob upoštevanju 9 % priznanih stroškov prometa na
drobno in DDV. Če posamezni MP zagotavljajo manj kot trije proizvajalci MP
oziroma zastopniki proizvajalca MP, se Zavod pogaja z vsemi.
(4) Določba prejšnjega odstavka se
smiselno uporablja tudi kot izhodišče za določitev cen MP, kadar gre za odločanje
Zavoda o funkcionalni ustreznosti MP.
III. PREHODNA IN KONČNA DOLOČBA
9. člen
(prva določitev cenovnih standardov)
Določitev cenovnih standardov, najvišjih
priznanih cen in cen za posamezne vrste MP oziroma pripomočke (artikle) se
izvede za tiste vrste MP, za katere je v skladu s Pravili minister, pristojen
za zdravje, dal soglasje na sprejete zahteve iz prve in druge alinee drugega
odstavka 111. člena Pravil, in sicer v treh mesecih od dneva danega soglasja.
10. člen
(začetek veljavnosti)
Ta pravilnik se objavi v Uradnem listu
Republike Slovenije, ko da nanj soglasje minister, pristojen za zdravje, in
začne veljati petnajsti dan po objavi.
Št. 9000-2/2014-DI/9
Ljubljana, dne 25. marca 2014
EVA 2013-2711-0034
Predsednik skupščine
Zavoda za zdravstveno zavarovanje
Slovenije
Jože Smole l.r.
Soglašam!
dr. Alenka Trop Skaza l.r.
Ministrica za zdravje