1. člen
(vsebina)
S to uredbo se določajo pristojni organi, obveznosti v zvezi
z registracijo in dovoljenji za fitofarmacevtska sredstva (v nadaljnjem
besedilu: FFS), označevanje FFS in semena, tretiranega s FFS, pristojbine,
nadzor in kazenske določbe za izvajanje:
-       
Uredbe (ES) št. 1272/2008 Evropskega parlamenta in Sveta z dne 16.
decembra 2008 o razvrščanju, označevanju in pakiranju snovi ter zmesi, o
spremembi in razveljavitvi direktiv 67/548/EGS in 1999/45/ES ter spremembi
Uredbe (ES) št. 1907/2006 (UL L št. 353 z dne 31. 12. 2008, str. 1), zadnjič
spremenjene z Delegirano uredbo Komisije (EU) 2022/692 z dne 16. februarja 2022
o spremembi Uredbe (ES) št. 1272/2008 Evropskega parlamenta in Sveta o
razvrščanju, označevanju in pakiranju snovi ter zmesi z namenom njene
prilagoditve tehničnemu in znanstvenemu napredku (UL L št. 129 z dne 3. 5.
2022, str. 1), (v nadaljnjem besedilu: Uredba 1272/2008/ES);
-       
Uredbe (ES) št. 1107/2009 Evropskega parlamenta in Sveta z dne 21.
oktobra 2009 o dajanju fitofarmacevtskih sredstev v promet in razveljavitvi
direktiv Sveta 79/117/EGS in 91/414/EGS (UL L št. 309 z dne 24. 11. 2009, str.
1), zadnjič spremenjene z Uredbo Komisije (EU) 2022/1438 z dne 31. avgusta 2022
o spremembi Priloge II k Uredbi (ES) št. 1107/2009 Evropskega parlamenta in
Sveta glede posebnih meril za odobritev aktivnih snovi, ki so mikroorganizmi
(UL L št. 227 z dne 1. 9. 2022, str. 2), (v nadaljnjem besedilu: Uredba
1107/2009/ES) in
-       
Uredbe Komisije (EU) št. 547/2011 z dne 8. junij 2011 o izvajanju Uredbe
(ES) št. 1107/2009 Evropskega Parlamenta in Sveta v zvezi z zahtevami glede označevanja
fitofarmacevtskih sredstev (UL L št. 155 z dne 11. 6. 2011, str. 176), zadnjič
spremenjene z Uredbo Komisije (EU) št. 519/2013 z dne 21. februarja 2013 o
prilagoditvi nekaterih uredb ter odločb in sklepov na področjih prostega
pretoka blaga, prostega gibanja oseb, pravice do ustanavljanja in svobode
opravljanja storitev, prava družb, politike konkurence, kmetijstva, varnosti
hrane, veterinarske in fitosanitarne politike, ribištva, prometne politike,
energetike, obdavčitve, statistike, socialne politike in zaposlovanja, okolja,
carinske unije, zunanjih odnosov ter zunanje, varnostne in obrambne politike
zaradi pristopa Hrvaške (UL L št. 158 z dne 10. 6. 2013, str. 74), (v
nadaljnjem besedilu: Uredba 547/2011/EU).
2. člen
(pomen izrazov)
(1) Izrazi, uporabljeni v tej uredbi, pomenijo:
-       
vloga pomeni zahtevek v skladu s 33., 40., 43., 45., 47., 48., 51. in
58. členom Uredbe 1107/2009/ES ter vlogo v skladu z 52., 53. in 54. členom
Uredbe 1107/2009/ES;
-       
obnovitev registracije FFS pomeni podaljšanje registracije FFS v skladu
s prvim do petim odstavkom 43. člena Uredbe 1107/2009/ES;
-       
podaljšanje registracije FFS pomeni podaljšanje registracije FFS v
skladu s šestim odstavkom 43. člena Uredbe 1107/2009/ES.
(2) Za izvajanje postopka registracije FFS se kot registracija
FFS štejejo:
a)    
registracija novega FFS iz 36. člena Uredbe 1107/2009/ES;
b)    
registracija FFS iz 41. člena Uredbe 1107/2009/ES;
c)    
obnovitev ali podaljšanje registracije FFS iz 43. člena Uredbe
1107/2009/ES;
č)    prenehanje ali sprememba registracije FFS iz 44. in 45. člena Uredbe
1107/2009/ES;
d)    
registracija FFS z majhnim tveganjem iz 47. člena Uredbe 1107/2009/ES;
e)    
registracija FFS, ki vsebuje gensko spremenjeni organizem, iz 48. člena
Uredbe 1107/2009/ES in
f)     
razširitev registracije FFS za manjše uporabe iz 51. člena Uredbe
1107/2009/ES.
3. člen
(pristojni organi)
(1) Pristojni organ za izvajanje uredb iz 1. člena te uredbe
in te uredbe je Uprava Republike Slovenije za varno hrano, veterinarstvo in
varstvo rastlin (v nadaljnjem besedilu: uprava).
(2) V delu, ki se nanaša na registracijo FFS, uprava odloča o
registraciji FFS na podlagi soglasja Urada Republike Slovenije za kemikalije (v
nadaljnjem besedilu: urad), ki temelji na oceni FFS za zdravje ljudi in okolje
v skladu s predpisi, ki urejajo kemikalije. Soglasje urada ni potrebno v
primerih postopkov registracije, ki ne zahtevajo ocene FFS za zdravje ljudi in
okolje, ali postopkov spremembe registracije, ki ne vplivajo na rezultate te
ocene. Če se v zvezi s FFS, za katerega je bilo že izdano soglasje, pojavijo nove
okoliščine, ki vplivajo na rezultate ocene, lahko urad že izdano soglasje
umakne.
(3) Pristojni organ za izvajanje nadzora iz uredb iz 1. člena
te uredbe in te uredbe ter za posredovanje poročila o opravljenem nadzoru
Evropski Komisiji iz prvega odstavka 68. člena Uredbe 1107/2009/ES je uprava.
(4) Koordinacijski nacionalni organ iz drugega odstavka 75.
člena Uredbe 1107/2009/ES je uprava.
4. člen
(vsebnost nečistoč)
Najvišja splošna mejna vrednost nečistoč v FFS ne sme
presegati 1 g/kg (0,1 % m/m), razen če je za posamezno snov v skladu z Uredbo
1272/2008/ES določena nižja mejna koncentracija.
5. člen
(vloga in dokumentacija za registracijo FFS)
(1) V vlogi za registracijo FFS se poleg podatkov, zahtevanih
v Uredbi 1107/2009/ES za registracijo FFS, navedejo tudi:
-       
podatki o vlagatelju: osebno ime in naslov ali firma in sedež;
-       
vrsta registracije in predlagana uporaba FFS v Republiki Sloveniji;
-       
podatki o uradnem zastopniku s sedežem v Republiki Sloveniji ali
pooblaščencu za vročanje s sedežem v Republiki Sloveniji (osebno ime in naslov
ali firma in sedež);
-       
podatki o distributerju s sedežem v Republiki Sloveniji (osebno ime in
naslov ali firma in sedež), če se bo FFS tržilo v Republiki Sloveniji; če se
FFS ne bo tržilo v Republiki Sloveniji, se predloži izjava vlagatelja, da se v
Republiki Sloveniji to FFS ne bo tržilo.
(2) V vlogi iz prejšnjega odstavka je treba pri predlagani
uporabi FFS v Republiki Sloveniji navesti v skladu s tabelami predlaganih
uporab FFS (v nadaljnjem besedilu: GAP tabela), ki so objavljene na osrednjem
spletnem mestu državne uprave, najmanj kategorije uporabnikov (poklicni ali
nepoklicni uporabniki), gojene rastline vključno z ustrezno kodo Evropske in
sredozemske organizacije za varstvo rastlin (v nadaljnjem besedilu: EPPO koda)
ali drug način predvidene uporabe (npr. skladišča, silosi, pridelki pred
skladiščenjem), kraj uporabe, navedbo škodljivih organizmov vključno z ustrezno
EPPO kodo, predvideno metodo nanašanja FFS, čas uporabe FFS, ki naj bo skladen
z dovoljeno uporabo glede na skalo za določanje razvojnih stadijev gojenih
rastlin (BBCH stadij), največje dovoljeno število nanosov FFS in najmanjši
časovni interval med dvema nanosoma. Navede se tudi odmerek FFS in aktivne
snovi: najvišji in najnižji odmerek FFS in aktivne snovi pri enem nanosu in v
enem letu ali rastni sezoni ter najnižja in najvišja poraba vode pri enem
nanosu, karenca (minimalni časovni interval od zadnjega nanosa do spravila
pridelka) ter drugi potrebni podatki za uporabo FFS.
(3) Vloga za registracijo FFS iz prvega odstavka tega člena
je v slovenskem jeziku, razen podatkov o predlagani uporabi FFS v skladu z GAP
tabelo in drugo dokumentacijo, priloženo vlogi, ki so lahko napisani v
slovenskem ali angleškem jeziku.
(4) Osnutek etikete iz četrtega odstavka Priloge 1 Uredbe
547/2011/EU in navodilo za uporabo, ki sta sestavni del dokumentacije, sta v
slovenskem jeziku.
(5) Za izvajanje tretjega odstavka 36. člena Uredbe
1107/2009/ES lahko uprava zaradi določitve dodatnih ukrepov za zmanjšanje
tveganja za zdravje ljudi, živali ali okolje ob uporabi FFS v Republiki
Sloveniji zahteva, da vlagatelj v vlogi za registracijo FFS navede dodatne
podatke s področja učinkovitosti FFS, varstva pri delu s FFS, varstva
površinskih in podzemnih voda ter varstva vodnih organizmov, ptic, sesalcev in
čebel.
(6) Podrobnejša navodila za predložitev podatkov iz
prejšnjega odstavka so objavljena na spletni strani uprave.
(7) Za izvajanje točke (c) prvega odstavka 42. člena Uredbe
1107/2009/ES vlagatelj skupaj z vlogo predloži popolno dokumentacijo iz
tretjega odstavka 33. člena Uredbe 1107/2009/ES.
(8) Če z dodatnimi ukrepi za zmanjšanje tveganja za zdravje
ljudi, živali ali okolje ni mogoče zagotoviti varne uporabe FFS, se
registracija oziroma določena raba tega FFS v Republiki Sloveniji ne odobri, o
čemer uprava obvesti Evropsko komisijo.
(9) Predloga obrazca vloge za vnos podatkov iz prvega in
drugega odstavka tega člena je objavljena na osrednjem spletnem mestu državne
uprave.
6. člen
(odločba o registraciji FFS)
(1) V odločbi o registraciji FFS se poleg podatkov iz prvega,
drugega in tretjega odstavka 31. člena ter 32. člena Uredbe 1107/2009/ES
navedejo tudi:
-       
dodatne zahteve glede prometa in uporabe FFS, če je to potrebno za
zmanjšanje tveganja za zdravje ljudi in okolja;
-       
odobritev etikete in navodila za uporabo;
-       
časovni razmiki med zaporednimi tretiranji;
-       
delovna karenca (časovni razmik med tretiranjem in vstopom ljudi ali
živali na tretirano območje);
-       
velikost embalaže in material, v katerega je pakirano FFS.
(2) Za izvajanje drugega pododstavka drugega odstavka 31.
člena Uredbe 1107/2009/ES imetnik registracije FFS, ki spremeni ali dopolni z
odločbo o registraciji FFS odobreno etiketo v delu, ki se nanaša na razvrščanje
ali označevanje FFS v skladu z Uredbo 1272/2008/ES, vzorec tako spremenjene ali
dopolnjene etikete nemudoma posreduje upravi.
(3) Za izvajanje drugega pododstavka tretjega odstavka 36.
člena Uredbe 1107/2009/ES lahko uprava zavrne vlogo za določeno rabo FFS
oziroma za registracijo FFS, če je na podlagi ocene tveganja za onesnaženje
podzemne vode predlagana raba FFS omejena na vsako drugo, tretje, četrto ali
več let, ali če zaradi specifičnih okoljskih ali kmetijskih pogojev iz ocene
tveganja izhaja, da zadevno sredstvo predstavlja nesprejemljivo tveganje za
zdravje ljudi ali živali ali okolje.
7. člen
(dovoljenja FFS)
(1) Vloga za vzporedno trgovanje v skladu z 52. členom Uredbe
1107/2009/ES, za dovoljenje za nujne primere v skladu s 53. členom Uredbe
1107/2009/ES in za dovoljenje za raziskave in razvoj v skladu s 54. členom Uredbe
1107/2009/ES se vloži na obrazcu za posamezno vrsto dovoljenja, ki je dostopen
na osrednjem spletnem mestu državne uprave.
(2) Za izvajanje prvega odstavka 53. člena Uredbe
1107/2009/ES se vlogi za izdajo dovoljenja za nujne primere iz prejšnjega odstavka
priloži tudi natančna utemeljitev potrebe po FFS.
(3) Za izvajanje 54. člena Uredbe 1107/2009/ES se vlogi za
izdajo dovoljenja za raziskave in razvoj iz prvega odstavka tega člena
priložijo tudi:
-       
varnostni list za FFS v skladu s predpisi, ki urejajo registracijo,
evalvacijo, avtorizacijo in omejevanje kemikalij;
-       
natančen načrt in lokacija preskusa, pri katerem bo uporabljen FFS.
8. člen
(obveščanje)
Uprava v skladu s 57. členom Uredbe 1107/2009/ES na svoji
spletni strani objavlja podatke iz izdanih odločb o registracijah FFS in
podatke iz izdanih dovoljenj za vzporedno trgovanje in iz dovoljenj za nujne
primere iz prejšnjega člena te uredbe.
9. člen
(označevanje FFS zaradi varstva čebel)
(1) V skladu s četrtim odstavkom Priloge I Uredbe 547/2011/EU
so FFS v prometu opremljena z etiketo in navodilom za uporabo v slovenskem
jeziku.
(2) Za izvajanje tretjega odstavka 65. člena Uredbe
1107/2009/ES se zaradi varovanja čebel na etiketi FFS zahteva tudi uporaba
grafičnega znaka narisane čebele iz Priloge 1, ki je sestavni del te uredbe.
Grafični znak je sestavljen iz čebele črne barve na beli podlagi z rdečo obrobo
v obliki kvadrata, postavljenega na oglišče. Grafični znak obsega najmanj
petnajstino površine etikete, vendar najmanjša površina ne sme biti manjša od 1
cm2. Znak se namesti na prvi strani etikete.
10. člen
(označevanje semena, tretiranega s FFS)
Seme, tretirano s FFS, ima na etiketi podatke iz odločbe o
registraciji FFS v skladu s četrtim odstavkom 49. člena Uredbe 1107/2009/ES
navedene v slovenskem jeziku.
11. člen
(označevanje roka uporabnosti FFS)
(1) Za izvajanje točke (r) prvega odstavka Priloge 1 Uredbe
547/2011/EU se na embalaži FFS navede rok uporabnosti FFS, in sicer za FFS, ki
imajo rok uporabnosti krajši od dveh let, pri običajnih pogojih skladiščenja.
Rok uporabnosti se navede z mesecem in letom poteka uporabnosti FFS. Navedba
roka uporabnosti se sklada s podatki o stabilnosti FFS pri skladiščenju, ki jih
je imetnik registracije predložil v postopku registracije FFS.
(2) Če je embalaža FFS pakirana v dodatno embalažo (npr.
škatlico), se datum poteka roka uporabnosti in kontrolna številka formulacije
FFS navedeta na obeh embalažah.
(3) Če sta oznaka datuma poteka roka uporabnosti in kontrolna
številka formulacije FFS vtisnjeni v embalažo, sta barvno ločljivi od podlage
in jasno berljivi.
(4) FFS v prometu in uporabi, ki jim je potekel rok
uporabnosti, imetnik FFS odstrani v skladu s predpisom, ki ureja odpadke.
(5) Če prvotno določeni rok uporabnosti FFS na prodajnih
policah poteče, preden je FFS prodano, lahko imetnik registracije, zastopnik,
distributer ali prodajalec FFS podaljša rok uporabnosti za to FFS za največ dve
leti, če ima ustrezne analitske podatke o vsebnosti aktivne snovi, pridobljene
pri akreditiranem laboratoriju. Podatki o analizi, iz katerih sta razvidna
serijska številka in datum proizvodnje FFS, se lahko uporabijo za vse serije
tega FFS, proizvedene istega leta. Podaljšanje roka uporabnosti se označi na
embalaži FFS s samolepilno nalepko z novim datumom. Podatki o analizi so
organom nadzora na razpolago ves čas do izteka roka uporabnosti FFS v prometu.
Analizni izvid je na razpolago na mestu prodaje FFS, v elektronski obliki na
spletnih straneh naročnika analize ali pa se elektronsko ali fizično pošlje
organom nadzora na njihovo zahtevo.
12. člen
(opremljanje FFS z navodilom za uporabo)
Za izvajanje drugega odstavka Priloge 1 Uredbe 547/2011/EU se
v primeru, če je na embalaži premalo prostora za navodilo za uporabo FFS, navodilo
priloži ločeno, tako da je priloženo embalaži ves čas, ko je FFS v prometu.
Navodilo je lahko priloženo tako, da je nameščeno kot izvlečno navodilo,
obešeno na embalaži v posebnem ovitku, ali priloženo v škatlici, v kateri je
embalaža FFS.
13. člen
(pristojbine in stroški)
(1) Za izvajanje 74. člena Uredbe 1107/2009/ES vlagatelj
plača pristojbino za stroške, ki so nastali v Republiki Sloveniji in so
povezani z delom pri postopkih, izvedenih v okviru področja uporabe Uredbe
1107/2009/ES. Pristojbine so določene v Prilogi 2, ki je sestavni del te
uredbe.
(2) Pristojbine po tem členu so prihodek proračuna Republike
Slovenije in se vplačajo na podračun javnofinančnih prihodkov v skladu s
predpisom, ki ureja podračune ter način plačevanja obveznih dajatev in drugih
javnofinančnih prihodkov.
(3) Uprava vlagatelju sporoči vrsto in višino pristojbin za
njegovo vlogo in določi rok za plačilo pristojbine.
(4) Če vlagatelj iz prejšnjega odstavka ne plača pristojbine
v določenem roku, ga uprava pozove, da pristojbino plača v 15 dneh od prejema
poziva.
(5) Če vlagatelj tudi v 15 dneh po prejemu poziva iz
prejšnjega odstavka ne plača pristojbine, uprava izda sklep o ustavitvi
postopka iz prvega odstavka tega člena.
(6) Uprava preplačilo ali napačno plačilo pristojbine vrne
vlagatelju.
(7) Ne glede na določbe prvega odstavka tega člena se
pristojbina ne plača, plača pa se upravna taksa v skladu z zakonom, ki ureja
upravne takse, za naslednje vloge:
-       
za registracijo FFS z majhnim tveganjem iz 47. člena Uredbe
1107/2009/ES;
-       
za dovoljenja za raziskave in razvoj FFS, ki vsebujejo aktivne snovi z
majhnim tveganjem, iz 22. člena Uredbe 1107/2009/ES in
-       
za registracijo FFS, ki vsebujejo aktivne snovi, ki so dovoljene v
ekološki pridelavi, razen tistih FFS, ki vsebujejo aktivne snovi, ki so
označene kot kandidatke za zamenjavo ali FFS, ki so navedena v 5. točki Priloge
II k Uredbi 1107/2009/ES.
(8) Ne glede na prejšnji odstavek se za vloge za FFS, ki so
vložene na podlagi 33., 43. oziroma 51. člena Uredbe 1107/2009/ES in je
Republika Slovenija država članica, ki proučuje vlogo, plača tudi pristojbina.
(9) Za koordinacijo med pristojnimi državami članicami na
področju registracij FFS v skladu s 75. členom Uredbe 1107/2009/ES uprava krije
stroške koordinacije v dogovoru z drugimi državami članicami.
14. člen
(nadzor)
(1) Poleg pooblastil po splošnih predpisih o inšpekcijskem
nadzoru lahko inšpektor uprave, pristojen za FFS:
1.     
prepove promet in uporabo FFS in pomožnih sredstev, ki niso registrirana
ali nimajo ustreznega dovoljenja, izdanega v skladu z Uredbo 1107/2009/ES;
2.     
prepove promet in uporabo FFS in pomožnih sredstev, če niso v skladu z
odločbo o registraciji ali dovoljenjem, izdanim v skladu z Uredbo 1107/2009/ES;
3.     
prepove dajanje FFS in pomožnih sredstev v promet, ki so pakirana tako, da
se lahko zamenjajo z embalažo za hrano, pijačo ali krmo;
4.     
prepove uporabo FFS, če ugotovi, da se FFS ne uporablja v skladu s 55.
členom Uredbe 1107/2009/ES;
5.     
prepove dajanje v promet FFS in pomožnega sredstva, ki ni označeno,
pakirano ali razvrščeno v skladu s prvim oziroma tretjim odstavkom 65. člena
Uredbe 1107/2009/ES;
6.     
preverja vodenje evidence o prometu in uporabi FFS;
7.     
prepove nepravilno oglaševanje FFS;
8.     
prepove promet s FFS, ki jim je potekel rok uporabnosti;
9.     
prepove promet in uporabo FFS, ki vsebujejo aktivne snovi, varovala,
sinergiste ali dodatke, ki niso odobreni oziroma so prepovedani v skladu z
Uredbo 1107/2009/ES;
10.  
na stroške pravne oziroma fizične osebe, ki je odgovorna za prekršek,
odredi uničenje FFS, ki glede sestave, proizvodnje FFS ali aktivnih snovi, ki
jih vsebuje FFS, ni v skladu z odločbo o registraciji ali registracijskim
poročilom FFS oziroma izdanim dovoljenjem in strokovnim mnenjem za izdajo
dovoljenja;
11.  
na stroške pravne oziroma fizične osebe, ki je odgovorna za prekršek,
odredi uničenje nedovoljenih FFS;
12.  
opravi druga dejanja in odredi druge ukrepe, potrebne za izvajanje
Uredbe 1107/2009/ES in te uredbe.
(2) Uničenje iz 10. ali 11. točke prejšnjega odstavka odredi
inšpektor na stroške pravne oziroma fizične osebe, odgovorne za prekršek, ki je
v Republiki Sloveniji odgovorna za dajanje v promet kot fizična oseba oziroma
imetnik registracije s sedežem v Republiki Sloveniji oziroma kot uradni
zastopnik s sedežem v Republiki Sloveniji, distributer s sedežem v Republiki
Sloveniji, imetnik dovoljenja za vzporedno trgovanje s FFS oziroma imetnik
dovoljenja za nujne primere v zvezi z varstvom rastlin.
15. člen
(hujši prekrški)
(1) Z globo od 15.000 do 32.000 eurov se za prekršek kaznuje
pravna oseba, če:
-       
da v promet ali uporabi FFS, ki ni registrirano v skladu z 28. členom
Uredbe 1107/2009/ES;
-       
ne obvesti uprave o možnih škodljivih ali nesprejemljivih učinkih v
skladu s prvim odstavkom 56. člena Uredbe 1107/2009/ES.
(2) Z globo od 5.000 do 15.000 eurov se za prekršek iz
prejšnjega odstavka kaznuje samostojni podjetnik posameznik ali posameznik, ki
samostojno opravlja dejavnost.
(3) Z globo od 2.500 do 5.000 eurov se za prekršek iz prvega
odstavka tega člena kaznuje tudi odgovorna oseba pravne osebe, odgovorna oseba
samostojnega podjetnika posameznika ali odgovorna oseba posameznika, ki
samostojno opravlja dejavnost.
(4) Z globo od 2.000 do 3.000 eurov se za prekršek iz prvega
odstavka tega člena kaznuje tudi posameznik.
16. člen
(drugi prekrški)
(1) Z globo od 1.500 do 5.000 eurov se za prekršek iz Uredbe
1107/2009/ES kaznuje pravna oseba, če:
1.     
da v promet FFS, ki vsebuje aktivne snovi, varovala, sinergiste, ki niso
odobreni oziroma so prepovedani v skladu s 4. členom Uredbe 1107/2009/ES;
2.     
da v promet FFS, ki vsebuje dodatke, ki niso odobreni oziroma so
prepovedani v skladu s 27. členom Uredbe 1107/2009/ES;
3.     
da v promet FFS, ki glede sestave FFS in proizvodnje FFS ter aktivnih
snovi, ki jih vsebuje FFS, ne izpolnjuje pogojev za registracijo iz prvega
odstavka 29. člena Uredbe 1107/2009/ES;
4.     
uporabi FFS v nasprotju z zahtevami iz odločbe o registraciji FFS iz
drugega oziroma tretjega odstavka 31. člena Uredbe 1107/2009/ES;
5.     
da v promet ali uporabi seme, tretirano s FFS, v nasprotju z 49. členom
Uredbe 1107/2009/ES;
6.     
da v promet ali uporabi FFS v nasprotju z dovoljenjem za vzporedno
trgovanje v skladu z 52. členom Uredbe 1107/2009/ES;
7.     
da v promet ali uporabi FFS v nasprotju z dovoljenjem za nujne primere v
skladu s 53. členom Uredbe 1107/2009/ES;
8.     
da v promet ali uporabi FFS v nasprotju z dovoljenjem za raziskave in
razvoj v skladu s 54. členom Uredbe 1107/2009/ES;
9.     
uporabi FFS v nasprotju s 55. členom Uredbe 1107/2009/ES;
10.  
da v promet pomožna sredstva, ki niso registrirana v skladu z 58. členom
Uredbe 1107/2009/ES;
11.  
da v promet FFS, ki je pakirano na način, ki je v nasprotju s prvim
odstavkom 64. člena Uredbe 1107/2009/ES;
12.  
da v promet FFS, ki ni označeno, pakirano in razvrščeno v skladu s prvim
oziroma tretjim odstavkom 65. člena Uredbe 1107/2009/ES;
13.  
oglašuje FFS v nasprotju s 66. členom Uredbe 1107/2009/ES;
14.  
ne vodi in hrani evidence o prometu ali uporabi FFS v skladu s prvim
odstavkom 67. člena Uredbe 1107/2009/ES;
15.  
ne zagotovi podatkov o obsegu prodaje FFS v skladu s tretjim odstavkom
67. člena Uredbe 1107/2009/ES.
(2) Z globo od 1.500 do 5.000 eurov se za prekršek iz te
uredbe kaznuje pravna oseba, če:
1.     
da v promet seme, tretirano s FFS, ki ni označeno v skladu z 10. členom
te uredbe;
2.     
da v promet FFS, ki mu je potekel rok uporabnosti, v nasprotju s prvim
ali petim odstavkom 11. člena te uredbe;
3.     
da v promet FFS, katerega označba na embalaži ni skladna z drugim ali
tretjim odstavkom 11. člena te uredbe;
4.     
ne umakne iz prometa FFS, ki mu je potekel rok uporabnosti, v skladu s
četrtim odstavkom 11. člena te uredbe;
5.     
da v promet FFS, ki ni opremljeno z navodilom za uporabo v skladu z 12.
členom te uredbe.
(3) Z globo od 1.000 do 2.500 eurov se za prekršek iz prvega
in drugega odstavka tega člena kaznuje samostojni podjetnik posameznik ali
posameznik, ki samostojno opravlja dejavnost.
(4) Z globo od 400 do 1.000 eurov se za prekršek iz prvega in
drugega odstavka tega člena kaznuje tudi odgovorna oseba pravne osebe,
odgovorna oseba samostojnega podjetnika posameznika ali odgovorna oseba
posameznika, ki samostojno opravlja dejavnost.
(5) Z globo od 300 do 500 eurov se za prekršek iz 1., 2., 3.,
4., 6. in 11. točke prvega odstavka tega člena kaznuje tudi posameznik.
17. člen
(višina globe v hitrem prekrškovnem postopku)
Za prekrške iz te uredbe se sme v hitrem postopku izreči
globa tudi v znesku, ki je višji od najnižje predpisane globe, določene s to
uredbo, razen za prekršek iz 15. točke prvega odstavka in iz 1., 2., 3., 4., in
5. točke drugega odstavka prejšnjega člena.
PREHODNE IN KONČNE DOLOČBE
18. člen
(začeti postopki)
Postopki za registracijo FFS, ki so se začeli pred uveljavitvijo
te uredbe, se končajo v skladu z dosedanjimi predpisi.
19. člen
(FFS v prometu)
FFS, ki so do uveljavitve te uredbe na trgu ali v skladiščih
pri distributerjih in izpolnjujejo pogoje iz Uredbe o izvajanju uredb (ES) in
(EU) o dajanju fitofarmacevtskih sredstev v promet (Uradni list RS, št. 5/15,
59/19 in 9/20), so lahko v prometu do 31. marca 2024 ali do poteka roka
uporabnosti, če ta poteče pred tem datumom.
20. člen
(prenehanje veljavnosti)
Z dnem uveljavitve te uredbe preneha veljati Uredba o izvajanju
uredb (ES) in (EU) o dajanju fitofarmacevtskih sredstev v promet (Uradni list
RS, št. 5/15, 59/19 in 9/20).
21. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00704-337/2023
Ljubljana, dne 21. septembra 2023
EVA 2023-2330-0057
Vlada Republike Slovenije
dr. Robert Golob
predsednik

Priloga
1: Osnutek etikete
Priloga
2: Pristojbine