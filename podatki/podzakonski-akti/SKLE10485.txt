1. SPLOŠNE DOLOČBE
1. člen
(vsebina sklepa)
(1) Ta sklep določa podrobnejšo vsebino dokumentacije,
ki jo mora banka oziroma hranilnica (v nadaljevanju banka) priložiti zahtevi za
izdajo dovoljenja za kvalificirano naložbo.
(2) Določbe tega sklepa veljajo za banko na posamični
podlagi, razen če v posameznih primerih ta sklep izrecno določa obveznost
predložitve dokumentacije tudi na konsolidirani podlagi, kot je opredeljena v
poglavju 2 naslova II dela 1 Uredbe (EU) št. 575/2013 Evropskega parlamenta in
Sveta z dne 26. junija 2013 o bonitetnih zahtevah za kreditne institucije
in investicijska podjetja ter o spremembi Uredbe (EU) št. 648/2012 (UL L št.
176 z dne 27. junija 2013, str. 1; v nadaljevanju Uredba (EU) št.
575/2013).
(3) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(opredelitve pojmov)
(1) Pojmi, uporabljeni v tem sklepu, imajo enak pomen
kot v določbah ZBan-2 in Uredbe (EU) št. 575/2013 ter v predpisih, izdanih na
njuni podlagi.
(2) Za namen tega sklepa veljajo naslednje opredelitve
pojmov:
(a)   
"finančna institucija" pomeni finančno institucijo, kot je
opredeljena v 26. točki prvega odstavka 4. člena Uredbe (EU) št. 575/2013, ki
ima sedež v Republiki Sloveniji ali drugi državi članici, z izjemo finančnih
institucij, pri katerih mora banka za pridobitev kvalificiranega deleža v teh
osebah pridobiti dovoljenje nadzornega organa Republike Slovenije ali druge
države članice;
(b)   
"subjekt finančnega sektorja" pomeni subjekt finančnega sektorja,
kot je opredeljen v 27. točki prvega odstavka 4. člena Uredbe (EU) št.
575/2013, ki ima sedež v tretji državi;
(c)   
"organ vodenja" pomeni organ, ki opravlja naloge vodenja
poslov finančne institucije ali subjekta finančnega sektorja;
(d)   
"organ nadzora" pomeni organ, ki opravlja naloge nadzorovanja
in spremljanja vodenja poslov finančne institucije ali subjekta finančnega
sektorja;
(e)   
"nadzorni organ" pomeni nadzorni organ, ki je pristojen za
nadzor nad finančnimi institucijami ali subjekti finančnega sektorja, kot so
opredeljeni za namen tega sklepa;
(f)    
"nadzorovana finančna institucija ali subjekt finančnega sektorja"
pomeni finančno institucijo ali subjekt finančnega sektorja, nad katerim
opravlja nadzor nadzorni organ države te institucije ali subjekta.
(3) Za ugotavljanje kvalificiranega deleža banke v
finančni instituciji ali subjektu finančnega sektorja se za namen tega sklepa
smiselno uporabljata 62. in 63. člen ZBan-2.
2. DOKUMENTACIJA ZA IZDAJO DOVOLJENJA ZA KVALIFICIRANO
NALOŽBO
3. člen
(splošno)
Zahtevi za izdajo dovoljenja za kvalificirano naložbo mora
banka priložiti splošno dokumentacijo iz 4. člena tega sklepa ter dokumentacijo
o ureditvi notranjega upravljanja iz naslova pridobitve in upravljanja
kvalificirane naložbe iz 5. člena tega sklepa.
4. člen
(splošna dokumentacija)
(1) Splošna dokumentacija o kvalificirani naložbi v
finančno institucijo ali subjekt finančnega sektorja mora vsebovati:
(a)   
osnovne podatke o finančni instituciji ali subjektu finančnega sektorja
(naziv, sedež, naslov, matična številka);
(b)   
izpisek iz sodnega registra oziroma drugega ustreznega javnega registra
za finančno institucijo oziroma prevod overjenega izpiska iz sodnega registra
oziroma drugega javnega registra za subjekt finančnega sektorja;
(c)   
opis poslovne dejavnosti finančne institucije ali subjekta finančnega
sektorja;
(d)   
obstoječi delež banke (neposredni in posredni) v finančni instituciji
ali subjektu finančnega sektorja in njegova knjigovodska vrednost ter delež, ki
ga banka želi pridobiti, skupaj s predvideno višino vplačila, načinom
financiranja ter časovnim okvirom pridobitve deleža;
(e)   
namen pridobitve kvalificirane naložbe v finančni instituciji ali
subjektu finančnega sektorja in opis dosedanjih poslovnih povezav med banko in
finančno institucijo ali subjektom finančnega sektorja;
(f)    
letno poročilo finančne institucije ali subjekta finančnega sektorja
oziroma revidirano letno poročilo, skupaj z revizorjevim poročilom, če je
finančna institucija ali subjekt finančnega sektorja po predpisih države sedeža
zavezana k revidiranju, in sicer za preteklo poslovno leto ter, če je od
zadnjega poslovnega leta minilo že več kot 6 mesecev, računovodske izkaze za
tekoče poslovno leto;
(g)   
delničarsko strukturo finančne institucije ali subjekta finančnega sektorja,
zlasti navedbo kvalificiranih imetnikov v tej osebi s podatki o njihovih
deležih, v primeru subjekta finančne ga sektorja tudi prevod overjenega izpiska
iz sodnega registra oziroma drugega ustreznega javnega registra za vsakega od
njih ter navedbo, ali vrednostni papirji finančne institucije ali subjekta
finančnega sektorja kotirajo na borzi;
(h)   
sestavo organov vodenja in nadzora finančne institucije ali subjekta
finančnega sektorja ter navedbo nadrejene osebe finančne institucije ali
subjekta finančnega sektorja;
(i)    
soglasje organov vodenja in/ali nadzora banke glede pridobitve
kvalificirane naložbe v finančni instituciji ali subjektu finančnega sektorja;
(j)    
če gre za nadzorovano finančno institucijo ali subjekt finančnega
sektorja soglasje oziroma mnenje nadzornega organa o kvalificirani naložbi
banke v finančno institucijo ali subjekt finančnega sektorja, ali dokazilo, da
v skladu s predpisi, ki veljajo za bodočega kvalificiranega imetnika v finančni
instituciji ali subjektu finančnega sektorja, tako soglasje oziroma mnenje ni
potrebno;
(k)   
druga dejstva in okoliščine, ki bi lahko vplivala na izpolnjevanje
pogojev za pridobitev dovoljenja za kvalificirano naložbo.
(2) Če namerava banka v finančni instituciji ali
subjektu finančnega sektorja pridobiti kvalificirano naložbo, na podlagi katere
bo kvalificirani delež v tej finančni instituciji ali subjektu finančnega
sektorja enak ali večji od 20 odstotkov, mora zahtevi za izdajo dovoljenja
predložiti tudi seznam oseb, ki so s finančno institucijo ali subjektom
finančnega sektorja v razmerju tesne povezanosti, vključno z opisom načina
povezav, v kateri namerava banka pridobiti ali povečati kvalificirano naložbo.
5. člen
(dokumentacija o ureditvi notranjega upravljanja)
(1) Dokumentacija za ugotavljanje ustreznosti ureditve
notranjega upravljanja se nanaša na upravljanje tveganj, ki jim bo banka
izpostavljena s pridobitvijo in upravljanjem kvalificirane naložbe v finančni
instituciji ali subjektu finančnega sektorja, in mora vsebovati:
(a)   
opis tveganj, ki jim banka je oziroma jim bo izpostavljena zaradi
obstoječih in prihodnjih povezav s finančno institucijo ali subjektom
finančnega sektorja;
(b)   
strategijo upravljanja finančne institucije ali subjekta finančnega
sektorja, skupaj z oceno ekonomske učinkovitosti naložbe oziroma upravičenosti
naložbe;
(c)   
finančni načrt ter opis zagotavljanja virov financiranja v zvezi s
kvalificirano naložbo v finančni instituciji ali subjektu finančnega sektorja
za prihodnja 3 leta;
(d)   
politiko prevzemanja in upravljanja tveganj banke v zvezi s
kvalificirano naložbo v finančni instituciji ali subjektu finančnega sektorja
in opis notranjega poročanja ter spremljave tveganj;
(e)   
izračun kapitala in kapitalskih zahtev na posamični in konsolidirani
podlagi po stanju na zadnji dan meseca pred vložitvijo zahteve za izdajo
dovoljenja, vključno z višino in sestavo kapitala po posameznih kategorijah
oziroma sestavinah, pred in po pridobitvi deleža v finančni instituciji ali
subjektu finančnega sektorja ter dokazilo, da bo banka še naprej sposobna zagotavljati
kapitalsko ustreznost iz 129. člena ZBan-2 skladno z zahtevami Banke Slovenije
ali drugega pristojnega organa ter ostale zahteve in omejitve iz ZBan-2 ter
Uredbe (EU) št. 575/2013.
(2) Če namerava banka v finančni instituciji ali
subjektu finančnega sektorja pridobiti kvalificirano naložbo, na podlagi katere
bo kvalificirani delež v tej finančni instituciji ali subjektu finančnega
sektorja enak ali večji od 20 odstotkov, mora zahtevi za izdajo dovoljenja
predložiti tudi:
(a)   
dokumentacijo, iz katere je razvidna organiziranost sistema notranjih
kontrol z vidika upravljanja kvalificirane naložbe v finančni instituciji ali
subjektu finančnega sektorja;
(b)   
računovodsko obravnavo naložbe banke v finančno institucijo ali subjekt
finančnega sektorja ter obravnavo osebe z vidika metode bonitetne konsolidacije
v skladu z 18. členom Uredbe (EU) št. 575/2013 za namen izpolnjevanja zahtev na
konsolidirani podlagi iz poglavja 2 naslova II dela 1 Uredbe (EU) št. 575/2013;
(c)   
seznam zaposlenih v banki, ki bodo opravljali funkcijo vodenja ali
nadzora v finančni instituciji ali subjektu finančnega sektorja.
(3) Če namerava banka v finančni instituciji ali subjektu
finančnega sektorja pridobiti kvalificirano naložbo, na podlagi katere bo
kvalificirani delež v tej finančni instituciji ali subjektu finančnega sektorja
enak ali večji od 50 odstotkov, mora zahtevi za izdajo dovoljenja predložiti
tudi politike prejemkov iz 169. ter 170. člena ZBan-2.
3. KONČNI DOLOČBI
6. člen
(prenehanje uporabe sklepa)
Z dnem uveljavitve tega sklepa se preneha uporabljati Sklep o
dokumentaciji za izdajo dovoljenja za kvalificirano naložbo banke in hranilnice
(Uradni list RS, št. 80/13).
7. člen
(uveljavitev sklepa)
Ta sklep začne veljati naslednji dan po objavi v Uradnem
listu Republike Slovenije.
Ljubljana, dne
23. junija 2015
Boštjan Jazbec l.r.
Predsednik
Sveta Banke Slovenije