I. SPLOŠNE DOLOČBE
1. člen
S tem pravilnikom se določajo organizacija,
postopki in merila za ocenjevanje zdravstvene sposobnosti za vojaško službo
nabornikov, vojakov na služenju vojaškega roka in vojaških obveznikov v
rezervni sestavi (v nadaljnjem besedilu: vojaški obvezniki), kandidatov za
pridobitev štipendije, kandidatov za poklicno opravljanje vojaške službe ter
oseb, ki poklicno opravljajo vojaško službo.
Določbe II. poglavja tega pravilnika se
uporabljajo tudi za ocenjevanje zdravstvene sposobnosti za vojaško službo
kandidatov za prostovoljno služenje vojaškega roka, vojakov med prostovoljnim
služenjem vojaškega roka, kandidatov za pogodbeno opravljanje vojaške službe v
rezervni sestavi Slovenske vojske in pogodbenih pripadnikov rezervne sestave
Slovenske vojske.
Pri ocenjevanju zdravstvene sposobnosti za
vojaško službo se za kandidate za pridobitev štipendije, kandidate za poklicno
opravljanje vojaške službe in osebe, ki poklicno opravljajo vojaško službo
poleg tega pravilnika uporablja tudi Pravilnik o preventivnih zdravstvenih
pregledih delavcev (Uradni list RS, št. 87/02, 29/03 – popr., 124/06 in
43/11 – ZVZD-1).
2. člen
Zdravstveno sposobnost vojaških obveznikov
za vojaško službo po tem pravilniku ugotavljajo pooblaščeni zdravstveni zavodi,
pooblaščeni zdravniki in pooblaščeni psihologi. 
Register pooblaščenih zavodov, zdravnikov
in psihologov iz prejšnjega odstavka hranita Ministrstvo za zdravstvo in Ministrstvo
za obrambo.
Zdravstveno sposobnost za vojaško službo
kandidatov za prostovoljno služenje vojaškega roka, vojakov med prostovoljnim
služenjem vojaškega roka, kandidatov za pogodbeno opravljanje vojaške službe v
rezervni sestavi Slovenske vojske in pogodbenih pripadnikov rezervne sestave
Slovenske vojske ugotavlja enota Slovenske vojske, pristojna za zdravstvo, in
pooblaščeni izvajalci medicine dela, s katerimi Ministrstvo za obrambo sklene
pogodbo za ugotavljanje zdravstvene sposobnosti za vojaško službo.
3. člen
Zdravstvene preglede kandidatov za
pridobitev štipendije, kandidatov za poklicno opravljanje vojaške službe ter
oseb, ki poklicno opravljajo vojaško službo, izvaja enota Slovenske vojske,
pristojna za zdravstvo, in pooblaščeni izvajalci medicine dela, s katerimi
Ministrstvo za obrambo sklene pogodbo za ugotavljanje zdravstvene sposobnosti
za vojaško službo.
4. člen
Vse osebe, ki se v postopkih ocenjevanja
zdravstvene sposobnosti za vojaško službo seznanijo s podatki o zdravstvenem stanju
oseb, ki opravljajo vojaško službo, morajo te podatke, skladno s predpisi,
varovati kot poklicno skrivnost.
II. OCENJEVANJE ZDRAVSTVENE SPOSOBNOSTI VOJAŠKIH OBVEZNIKOV
ZA VOJAŠKO SLUŽBO
1. Obseg in vsebina zdravstvenega pregleda
5. člen
Zdravstvena sposobnost vojaških obveznikov
za vojaško službo se ugotavlja na podlagi osnovnega zdravstvenega pregleda po
predpisanem standardu in v primeru indikacij na dodatnih specialističnih in
psiholoških pregledih in preiskavah, z upoštevanjem seznama bolezni, stanj in
poškodb, ki je sestavni del tega pravilnika (Priloga 1).
Za določene vojaško evidenčne dolžnosti se
poleg s standardom predpisanega zdravstvenega pregleda, opravijo še drugi predpisani
pregledi in preiskave.
6. člen
Osnovni zdravstveni pregled iz prejšnjega
člena obsega: 
1.     
Identifikacijo. 
2.     
Anamnezo (družinsko in osebno). 
3.     
Klinični pregled: 
- 
splošni status (telesna višina, telesna teža, izračun indeksa telesne
mase, krvni tlak, pulz); 
- 
lokalni status (usmerjeni pregled organov in organskih sistemov oziroma
njihovih funkcij). 
4.     
Laboratorijske preiskave krvi in urina: 
a)   
preiskave krvi: 
-    
sedimentacija; 
-    
hemogram: število eritrocitov, hemoglobin,
hematokrit, srednji volumen eritrocitov, število levkocitov, diferencialna
krvna slika, število trombocitov; 
-    
biokemične preiskave krvi: krvni sladkor, ALT,
AST, alkalna fosfataza, gama-GT, lipidogram, bilirubin, sečnina, kreatinin,
sečna kislina, K, Na, Cl, Ca, P, Fe, TIBC; 
-    
serološke preiskave: sifilis, HIV ter hepatitis
B (anti-HBc) in hepatitis C (anti-HCV); 
-    
S-CDT; 
b)   
preiskave urina: 
-    
beljakovine, sladkor, bilirubin, urobilinogen
in sediment; 
-    
testiranje na prisotnost
prepovedanih drog.
5.     
Preiskave vida: 
- 
ostrina vida na blizu in daleč, forija, fuzija, binokularni vid; 
- 
barvni vid; 
- 
nočni vid; 
- 
vidno polje. 
6.     
Preiskave sluha (tonska pražna audiometrija). 
7.     
Preiskave ravnotežja: bitermalni frekvenčni vestibulogram. 
8.     
Preiskave pljučne funkcije: VC, FEV1, FEV1/VC*100, PEF, PEF 25-75% VC. 
9.     
Elektrokardiogram. 
10.  
Obremenitveno testiranje srca in ožilja. 
11.  
Psihološki pregled. 
12.  
Rentgenogram prsnega koša. 
Zdravniki in psihologi, ki so pristojni ali
pooblaščeni za izvajanje zdravstvenih in psiholoških pregledov pri ocenjevanju
zdravstvene sposobnosti za vojaško službo na podlagi rezultatov pregledov in
preiskav iz prejšnjega odstavka ter seznama bolezni, stanj in poškodb iz prvega
odstavka prejšnjega člena, upoštevajo tudi splošno zdravstveno stanje
populacije v Republiki Sloveniji, ki ji pripadajo osebe katerih zdravstvena
sposobnost se ocenjuje.
7. člen
Pri zdravstvenih pregledih za ugotavljanje
zdravstvene sposobnosti za vojaško službo se uporablja obstoječa zdravstvena
dokumentacija, če ni starejša od šestih mesecev.
Za primere, ko gre za kronična in dokončna
zdravstvena stanja ali pa je razlog za oceno sposobnosti nedvoumen, je zdravstvena
dokumentacija lahko tudi starejša od šestih mesecev.
2. Postopki za ocenjevanje zdravstvene
sposobnosti
8. člen
Na podlagi opravljenega osnovnega
zdravstvenega pregleda in morebitnih drugih pregledov in preiskav po
indikacijah, poda zdravnik, pooblaščen za opravljanje zdravstvenih pregledov,
predlog ocene zdravstvene sposobnosti vojaškega obveznika za vojaško službo.
Predlog ocene zdravstvene sposobnosti za vojaško službo mora vsebovati eno od
možnih ocen zdravstvene sposobnosti za vojaško službo v skladu z zakonom. Ob
ugotovljeni bolezni ali poškodbi se navede tudi točko in podtočko iz seznama
bolezni, stanj in poškodb ter šifro mednarodne klasifikacije bolezni.
Predlog ocene zdravstvene sposobnosti za
vojaško službo delno sposoben, začasno nesposoben ali nesposoben za vojaško
službo, mora biti utemeljen s specialističnimi izvidi, kot je določeno v
pojasnilu seznama bolezni, stanj in poškodb.
Komisija, ki jo imenuje minister, pristojen
za obrambo na podlagi predloga ocene zdravstvene sposobnosti iz prejšnjega
odstavka oceni zdravstveno sposobnost vojaškega obveznika za vojaško službo in
mu v skladu z zakonom določi rod oziroma službo in vojaško evidenčno dolžnost.
9. člen
Pri odločanju o zdravstveni sposobnosti
vojaških obveznikov za vojaško službo in določanju roda oziroma službe in vojaško
evidenčne dolžnosti se upošteva ugotovljena stanja in funkcionalne sposobnosti
organskih sistemov organov in čutil ter druge ugotovitve zdravstvenih pregledov
in preiskav.
Ugotovljena stanja in funkcionalne sposobnosti
organskih sistemov, organov in čutil se ocenjuje z:
-       
oceno 5, kadar je stanje organskih sistemov, organov in čutil
anamnestično in objektivno brez kakršnihkoli znakov motenj ali z zanemarljivimi
znaki motenj;
-       
oceno 4, če so stanja organskih sistemov, organov in čutil anamnestično
in objektivno z minimalnimi znaki motenj;
-       
oceno 3, če so stanja organskih sistemov, organov in čutil anamnestično
in objektivno z znaki lažjih in zmernih motenj funkcij;
-       
oceno 2, če so stanja organskih sistemov, organov in čutil anamnestično
in objektivno z znaki motenj funkcij pri katerih se pričakuje izboljšanje v
času od enega do štirih let in
-       
oceno 1, če so stanja organskih sistemov, organov in čutil anamnestično
in objektivno z znaki težkih in najtežjih motenj funkcij.
Psihološka ocena nabornikov se določa na
podlagi testnih norm za triažni psihološki pregled nabornikov.
Psihološka ocena za kandidate za pridobitev
štipendije, za kandidate za prostovoljno služenje vojaškega roka, za vojake med
prostovoljnim služenjem vojaškega roka, za kandidate za pogodbeno opravljanje
vojaške službe v rezervni sestavi Slovenske vojske, za pogodbene pripadnike
rezervne sestave Slovenske vojske in za kandidate za poklicno opravljanje
vojaške službe se poda na podlagi standardiziranega postopka psihološkega
pregleda. Psihološka ocena se poda v kategorijah: sposoben, delno sposoben,
začasno nesposoben in nesposoben. Vsebino in obseg standardiziranega postopka
psihološkega pregleda določi minister, pristojen za obrambo.
10. člen
Kot sposoben se oceni vojaški obveznik, ki
ima ugotovljena stanja in funkcionalne sposobnosti organskih sistemov, organov
in čutil ocenjene z oceno 5 ali 4. Oceni zdravstvene sposobnosti za vojaško
službo sposoben se doda točko iz seznama bolezni, stanj in poškodb, če gre za
ugotovljeno zdravstveno stanje z minimalnimi znaki motenj funkcij, ki nimajo
vpliva na oceno sposobnosti za vojaško službo. 
Kot delno sposoben se oceni vojaški
obveznik, ki ima eno ali več ugotovljenih stanj in funkcionalnih sposobnosti organskih
sistemov, organov in čutil ocenjenih z oceno 3. V tem primeru se vojaškega
obveznika oprosti določenih aktivnosti v skladu s tem pravilnikom.
Kot začasno nesposoben se oceni vojaški
obveznik, pri katerem se ugotovijo bolezni, stanja ali poškodbe, ki niso trajne
narave in pri katerih se lahko pričakuje izboljšanje, ocenjenih z oceno 2.
Začasna nesposobnost se lahko določi za  obdobje od enega do štirih let,
skladno z merili seznama bolezni, stanj in poškodb.
Kot nesposoben se oceni vojaški obveznik,
ki ima eno od stanj in funkcionalnih sposobnosti organskih sistemov, organov in
čutil ocenjenih z oceno 1, gre pa za patologijo, pri kateri se ne pričakuje
izboljšanja. Kot nesposoben se oceni tudi vojaški obveznik, ki je ocenjen kot
delno sposoben zaradi znakov lažjih in zmernih motenj funkcij več organskih
sistemov, organov in čutil in dobi tri ali več skupin omejitev za opravljanje
vojaške dolžnosti.
11. člen
Pri oceni zdravstvene sposobnosti delno
sposoben za vojaško službo se določi tudi ena od naslednjih omejitev:
a)    
-      zaradi zmanjšane splošne fizične
sposobnosti se vojaškega obveznika oprosti aktivnosti in ne razporeja na dolžnosti
in dela, ki zahtevajo splošno fizično moč in vzdržljivost mišičnega sistema
(dvigovanje in nošenje bremen, ki presegajo četrtino njegove telesne teže in
podobno);
- 
zaradi zmanjšane fizične sposobnosti zgornje okončine se vojaškega
obveznika oprosti aktivnosti in ne razporeja na dolžnosti in dela, ki zahtevajo
fizično moč, vzdržljivost in popolno gibljivost zgornjih okončin (aktivnosti,
kjer so zgornje okončine izrazito obremenjene: dvigovanje in nošenje bremen, ki
presegajo četrtino njegove telesne teže, plezanje po vrvi, sklece in podobno);
- 
zaradi zmanjšane fizične aktivnosti hrbtenice ali spodnje okončine se
vojaškega obveznika oprosti aktivnosti in ne razporeja na dolžnosti in dela, ki
zahtevajo fizično moč, vzdržljivost in popolno gibljivost hrbtenice ali
spodnjih okončin (aktivnosti, kjer so hrbtenica ali spodnje okončine zrazito obremenjene:
pohod s popolno bojno opremo daljši kot 5 km, dvigovanje in nošenje bremen, ki
presegajo četrtino njegove telesne teže, dolgotrajna hoja po neravnem terenu,
izvajanje skokov in podobno);
b)        
zaradi zmanjšane funkcije vida se vojaškega
obveznika oprosti aktivnosti in ne razporeja na dolžnosti, ki zahtevajo dober
vid (straža, patrola v mraku in po dežju, delo z optičnimi namerilnimi
napravami in podobno), vendar pa je vojaški obveznik sposoben za stražarsko
dolžnost, če ima s korekcijo ostrino vida 1,0 ter dober nočni in binokularni
vid;
c)        
zaradi zmanjšane funkcije sluha se vojaškega
obveznika oprosti aktivnosti in ne razporeja na dolžnosti, ki zahtevajo dober
sluh ter na dolžnosti, kjer je izpostavljen močnemu hrupu, oziroma se ga
ustrezno zaščiti z antifoni; 
d)        
vojaške obveznike, pri katerih se ugotovi bolezensko
stanje, ki se lahko poslabša ob izpostavljenosti neugodnim meteorološkim
razmeram in je kot tako opredeljeno v seznamu bolezni, stanj in poškodb, se ne
razporeja na dolžnosti, ki se opravljajo v izrazito neugodnih razmerah
(deževno, vetrovno, hladno vreme);
e)        
zaradi zmanjšanih intelektualnih sposobnosti se
vojaškega obveznika ne razporeja na dolžnosti, kjer se zahtevajo večje umske
obremenitve, samostojno odločanje in iznajdljivost;
f)         
zaradi drugih zmanjšanih funkcij oziroma
sposobnosti se vojaškega obveznika ne razporeja na dolžnosti, na katerih ne bi
bil uspešen zaradi zmanjšanih sposobnosti. Vojaškega obveznika zdravnik komisije,
ki jo imenuje minister, pristojen za obrambo seznani z vsebino omejitev ocene
sposobnosti za vojaško službo.
12. člen
Izvidi zdravstvenih pregledov, predlog
ocene in ocena zdravstvene sposobnosti vojaškega obveznika za vojaško službo se
vpišejo v medicinsko-psihološko dokumentacijo in evidence, karton zdravstvenega
pregleda (EVO 142/1), izvid specialističnega pregleda (EVO 142/2), seznam
pregledanih nabornikov (EVO 142/3), poročilo o zdravstveni sposobnosti nabornikov
za vojaško službo (EVO 143), testno baterijo za triažni psihološki pregled
nabornikov (NA), ki jo sestavljajo test sposobnosti (NA-S), osebnostni
vprašalnik (NA-O) in anamnestični vprašalnik (NA-M), poročilo o psiholoških
pregledih (EVO 147), odločbo o oceni zdravstvene sposobnosti za vojaško službo
(vpis v vojaško knjižico), protokol komisije, ki jo imenuje minister, pristojen
za obrambo (EVO 107), obrazec komisije, ki jo imenuje minister, pristojen za
obrambo (EVO 144) in protokol ocene sposobnosti vojakov na služenju vojaškega
roka (EVO 107/1).
Obliko in vsebino dokumentov iz prejšnjega
odstavka določi organizacijska enota Ministrstva za obrambo, pristojna za vojaške
zadeve, v skladu s predpisi o vojaški evidenci.
Zdravstveni karton, izvid specialističnega
pregleda, testna baterija za triažni psihološki pregled in izvid psihološkega
pregleda kandidatov za prostovoljno služenje vojaškega roka, vojakov med
prostovoljnim služenjem vojaškega roka, kandidatov za pogodbeno opravljanje
vojaške službe v rezervni sestavi Slovenske vojske in pogodbenih pripadnikov
rezervne sestave Slovenske vojske ter druga medicinska dokumentacija se hranijo
v skladu s predpisom o načinu opravljanja zdravstvenih pregledov nabornikov.
Zdravstveno dokumentacijo vojakov na
služenju vojaškega roka po zaključku služenja vojaškega roka hrani
organizacijska enota Ministrstva za obrambo, pristojna za zdravstvo. Na pisno
zahtevo izbranega zdravnika vojaškega obveznika se izbranemu zdravniku pošlje
kopija zdravstvene dokumentacije.
Zdravstveni karton, izvidi specialističnih
pregledov, izvid psihološkega pregleda in druga medicinska dokumentacija za
predhodni in preventivne zdravstvene preglede kandidatov za pridobitev
štipendije in kandidatov za poklicno opravljanje vojaške službe in oseb, ki
poklicno opravljajo vojaško službo, se hranijo v skladu s predpisi hranjenja
dokumentacije oseb, ki poklicno opravljajo vojaško službo.
Izbrani zdravnik vojaškega obveznika
predloži potrebno zdravstveno dokumentacijo pooblaščenemu zdravniku, če jo potrebuje
za oceno sposobnosti za vojaško službo.
3. Sprememba zdravstvenega stanja
13. člen
Če pride pri vojaškemu obvezniku do
spremembe zdravstvenega stanja, ki lahko vpliva na oceno zdravstvene sposobnosti
za vojaško službo, se postopek za oceno zdravstvene sposobnosti na podlagi
predložene ustrezne zdravstvene dokumentacije, ponovi.
Postopek ponovne ocene zdravstvene
sposobnosti za vojaško službo iz prejšnjega odstavka se začne:
-       
pri naborniku ter vojaškemu obvezniku v rezervni sestavi na njegovo
lastno prošnjo ali na predlog pristojne uprave za obrambo Ministrstva za
obrambo, ki vojaškega obveznika vodi v vojaški evidenci, po predhodnem mnenju
pooblaščenega zdravnika komisije, ki jo imenuje minister, pristojen za obrambo;
-       
pri vojaku med služenjem vojaškega roka na predlog zdravnika vojaške
ambulante ali pooblaščenega specialista.
Spremembo zdravstvenega stanja vojakov med
služenjem vojaškega roka praviloma ocenjuje komisija, ki jo imenuje minister,
pristojen za obrambo.
Postopek ponovne ocene zdravstvene
sposobnosti za vojaško službo v skladu s tem členom se izvede tudi za
državljana ob vložitvi vloge za prostovoljno služenje vojaškega roka ali za
pogodbeno opravljanje vojaške službe v rezervni sestavi, ki je bil ocenjen kot
nesposoben za vojaško službo ob naboru.
14. člen
Zdravstveni pregledi vojaških obveznikov
zaradi spremembe ocene zdravstvene sposobnosti za vojaško službo, se opravljajo
po obsegu in vsebini samo za bolezen ali poškodbo, zaradi katere se je postopek
začel.
Pri ocenjevanju vojaških obveznikov
rezervne sestave se glede na starost upoštevajo regresivne spremembe.
15. člen
Komisija, ki jo imenuje minister, pristojen
za obrambo ocenjuje zdravstveno sposobnost vojaških obveznikov za vojaško
službo po predhodni najavi, na podlagi dokumentacije, ki se jo predloži
organizacijski enoti Ministrstva za obrambo, pristojni za vojaške zadeve. Predložena
dokumentacija mora vsebovati vojaško knjižico ter zdravstveno dokumentacijo
(zdravstveni karton nabornika, zdravstveni karton vojaka s potrebnimi
specialističnimi izvidi) s predlogom ocene zdravstvene sposobnosti za vojaško
službo, ki jo poda pooblaščeni zdravnik. Komisija, ki jo imenuje minister,
pristojen za obrambo ocenjuje zdravstveno sposobnost za vojaško službo
praviloma v prisotnosti vojaškega obveznika.
16. člen
Zaradi prehodnih bolezni in poškodb
vojaških obveznikov, ki ne vplivajo na spremembo ocene zdravstvene sposobnosti za
vojaško službo, pristojna uprava za obrambo Ministrstva za obrambo, na podlagi
mnenja nabornega zdravnika, naborniku lahko odloži napotitev na služenje
vojaškega roka do sedem dni.
17. člen
Vojak je lahko med služenjem vojaškega roka
zaradi zdravstvenih razlogov odsoten od usposabljanja, ne glede na vrsto
bolezni ali poškodbe, v posamezni fazi usposabljanja največ dvajset odstotkov
delovnih dni, vendar skupno, v vseh fazah usposabljanja, največ štiriindvajset
delovnih dni. V odsotnost se štejejo le tisti delovni dnevi, ko je vojak
odsoten od usposabljanja.
Za odsotnost iz zdravstvenih razlogov se
šteje hospitalno zdravljenje, stacionarno zdravljenje v vojašnici in domača nega.
Odsotnost odobri zdravnik vojaške ambulante. Če se na začetku zdravljenja
predvideva, da bo zdravljenje trajalo več kot je dovoljeno število dni za
posamezno fazo ali skupno, se takega vojaka praviloma napoti na ponovno oceno
zdravstvene sposobnosti za vojaško službo v skladu s 13. členom tega pravilnika.
18. člen
Vojaku med prostovoljnim ali obveznim
služenjem vojaškega roka, ki se med prostim izhodom poškoduje ali zboli in mu
zdravstveno stanje ne dovoljuje prevoza v vojašnico oziroma, če pristojen
zdravnik ni dosegljiv, lahko odsotnost od usposabljanja na podlagi ustrezne
zdravstvene dokumentacije odobri izbrani zdravnik, vendar ne za dalj časa kot
je določen v prejšnjem členu. Odsotnost od usposabljanja se odobri za čas,
dokler zdravstveno stanje vojaku ne dovoljuje vrnitve v vojašnico. Vojak je
dolžan v roku dvanajstih ur obvestiti svojo enoto o trajanju in vzroku svoje
odsotnosti.
19. člen
Vojaškemu obvezniku v rezervni sestavi
lahko izda potrdilo o nesposobnosti za udeležbo na vojaški vaji zaradi zdravstvenih
razlogov le pooblaščeni zdravnik iz prvega odstavka 2. člena tega pravilnika.
Za pooblaščenega zdravnika se lahko določi tudi zdravnik organizacijske enote
Ministrstva za obrambo, pristojne za zdravstvo. Kot kriteriji za odločanje o
nesposobnosti za udeležbo na vojaški vaji se smiselno uporabljajo kriteriji za
odsotnost z dela, pri čemer se upošteva tudi dolžnost, ki jo vojaški obveznik
opravlja v Slovenski vojski. Pooblaščeni zdravnik lahko pri ugotavljanju
zdravstvenega stanja vojaškega obveznika uporabi zdravstveno dokumentacijo izbranega
zdravnika.
Če pri vojaškem obvezniku v rezervni
sestavi pride do bolezni ali poškodbe med vojaško vajo, predlaga odpust
vojaškega obveznika z vaje poveljniku na vaji prisotni zdravnik ali pooblaščeni
zdravnik.
20. člen
Ministrstvo za obrambo lahko za vojaškega
obveznika odredi revizijo ocene zdravstvene sposobnosti za vojaško službo.
III. UGOTAVLJANJE ZDRAVSTVENE SPOSOBNOSTI ZA VOJAŠKO SLUŽBO
OSEB, KI POKLICNO OPRAVLJAJO VOJAŠKO SLUŽBO
21. člen
Oseba, ki poklicno opravlja vojaško službo,
mora izpolnjevati splošne in posebne zdravstvene pogoje.
Šteje se, da oseba iz prejšnjega odstavka
izpolnjuje splošne zdravstvene pogoje, če je telesno in duševno zdrava, brez težjih
kroničnih obolenj in stanj, nima težjih govornih napak, praviloma ni manjša od
160 cm, njena telesna teža praviloma ne odstopa 30 odstotkov od idealne telesne
teže, izračunane po Lorenzu, in ima povprečne intelektualne sposobnosti.
22. člen
Zdravstvena sposobnost za opravljanje
vojaške službe oseb iz prejšnjega člena se ugotavlja na osnovnem zdravstvenemu
pregledu iz 6. člena tega pravilnika. 
Psihološka ocena za opravljanje vojaške
službe oseb iz prejšnjega člena se določi v skladu s četrtim odstavkom
9. člena tega pravilnika.
Med poklicnim opravljanjem vojaške službe
se pri usmerjenih obdobnih preventivnih zdravstvenih pregledih opravljajo
serološke preiskave in rentgenogram prsnega koša le po indikaciji oziroma glede
na zahteve formacijske dolžnosti, bitermalni frekvenčni vestibulogram in
preiskava vidnega polja glede na zahteve formacijske dolžnosti ter
obremenitveno testiranje srca in ožilja po 40. letu starosti na vsakih 5 let.
Po indikaciji glede na zdravstveno stanje ali zahteve formacijske dolžnosti
lahko specialist medicine dela, prometa in športa, odredi še dodatni
zobozdravstveni pregled ter dodatne specialistične preglede in preiskave. 
Šteje se, da je kandidat za poklicno
opravljanje vojaške službe in oseba, ki poklicno opravlja vojaško službo na
podlagi rezultatov pregleda iz prvega odstavka tega člena: 
-       
sposobna za vojaško službo, če je ugotovljeno, da izpolnjuje posebne
zdravstvene zahteve za določeno formacijsko dolžnost oziroma delo; 
-       
delno sposobna za vojaško službo, če je ugotovljeno, da izpolnjuje
posebne zdravstvene zahteve za določeno formacijsko dolžnost oziroma delo z
omejitvami, pri čemer omejitve ne vplivajo na delovno zmožnost; 
-       
začasno nesposobna za vojaško službo, če je ugotovljeno, da začasno ne
izpolnjuje posebnih zdravstvenih zahtev za določeno formacijsko dolžnost
oziroma delo ali če ocene izpolnjevanja posebnih zdravstvenih zahtev za
določeno formacijsko dolžnost oziroma delo ni bilo mogoče podati; 
-       
nesposobna za vojaško službo, če je ugotovljeno, da trajno ne izpolnjuje
posebnih zdravstvenih zahtev za določeno formacijsko dolžnost oziroma delo. 
V Slovenski vojski se lahko zaposlijo
kandidati, ki izpolnjujejo posebne zdravstvene zahteve za določeno formacijsko
dolžnost in kandidati, ki izpolnjujejo posebne zdravstvene zahteve za določeno
formacijsko dolžnost z omejitvami, če so te omejitve združljive z zahtevami in
obremenitvami pri delu na formacijski dolžnosti in opravljanje dela na tej
formacijski dolžnosti ne vpliva na pripadnika Slovenske vojske tako, da bi v
delovnem procesu lahko prišlo do poškodb ali poslabšanja njegovega
zdravstvenega stanja.

Priloga
1: Seznam bolezni, stanj in poškodb po katerih se ocenjuje zdravstvena
sposobnost za vojaško službo

Pravilnik o ocenjevanju zdravstvene
sposobnosti za vojaško službo (Uradni list RS, št. 80/97) vsebuje naslednje prehodne in
končne določbe:
»IV. PREHODNE IN KONČNE DOLOČBE
23. člen
Do izdelave analize in zdravstvenih ocen
delovnih mest oziroma formacijskih dolžnosti, se pri ugotavljanju izpolnjevanja
posebnih zdravstvenih pogojev smiselno upošteva seznam bolezni, stanj in
poškodb, po katerem se ocenjuje zdravstveno sposobnost vojaških obveznikov za
vojaško službo. Pri ugotavljanju izpolnjevanja telesnih in duševnih zahtev za
poklicno opravljanje vojaške službe se upoštevajo regresivne spremembe, glede
na starost osebe, ki poklicno opravlja vojaško službo.
24. člen
Nadzor nad izvajanjem določb tega
pravilnika opravljata Inšpektorat Republike Slovenije za obrambo in Ministrstvo
za zdravstvo v skladu s predpisi.
25. člen
Z dnem, ko prične veljati ta pravilnik,
preneha veljati pravilnik o ocenjevanju zdravstvene sposobnosti za vojaško službo
(Uradni list RS, št. 61/92) in pravilnik o posebnih zdravstvenih pogojih, ki
jih morajo izpolnjevati osebe, zaposlene v Teritorialni obrambi Republike
Slovenije (Uradni list RS, št. 30/91).
26. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o ocenjevanju zdravstvene sposobnosti za vojaško službo (Uradni list
RS, št. 18/02) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu RS.«.

Pravilnik o spremembah in dopolnitvah pravilnika
o ocenjevanju zdravstvene sposobnosti za vojaško službo (Uradni list RS, št. 70/08) vsebuje naslednjo končno določbo:
»8. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik
o spremembah in dopolnitvah Pravilnika o ocenjevanju zdravstvene sposobnosti za
vojaško službo (Uradni list RS, št. 172/21)
vsebuje naslednjo končno določbo:
»KONČNA DOLOČBA
9. člen
Ta pravilnik začne veljati petnajsti dan po
objavi v Uradnem listu Republike Slovenije.«.