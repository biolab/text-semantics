A) SPLOŠNE DOLOČBE
1. člen
Krajevna veljavnost kolektivne pogodbe
Kolektivna pogodba velja za območje Republike Slovenije.
2. člen
Stvarna veljavnost kolektivne pogodbe
Kolektivna pogodba velja za vse delodajalce, člane
podpisnikov v skladu z Zakonom o kolektivnih pogodbah, ki opravljajo
dejavnosti, ki jih je mogoče opredeliti z naslednjimi šiframi dejavnosti, kakor
jih opredeljuje Standardna klasifikacija dejavnosti:
-       
49.310 Mestni in primestni kopenski potniški promet,
-       
49.391 Medkrajevni in drug cestni potniški promet.
3. člen
Osebna veljavnost
(1) Kolektivna pogodba velja za vse delavce, zaposlene pri
delodajalcih iz 2. člena te pogodbe in agencijske delavce.
(2) Za poslovodne osebe in prokuriste ta kolektivna pogodba ne
velja, razen če je tako določeno s pogodbo o zaposlitvi.
(3) Za vodilne delavce ta kolektivna pogodba ne velja v delu,
ki ureja delovni čas, nočno delo, odmor, dnevni in tedenski počitek, če
delovnega časa ni mogoče v naprej razporediti oziroma če si delavec lahko
razporeja delovni čas samostojno in če sta mu zagotovljena varnost in zdravje
pri delu, razen če je tako določeno s pogodbo o zaposlitvi.
(4) Kolektivna pogodba velja tudi za učence, vajence, dijake
in študente na obvezni praksi pri delodajalcih iz 2. člena te pogodbe.
(5) Velja tudi za ekonomsko odvisne osebe, izvajalce s
sklenjeno pogodbo o opravljanju začasnega in občasnega dela upokojencev v
obsegu kot to določa ZDR-1 in ZUTD.
4. člen
Časovna veljavnost
(1) Kolektivna pogodba je sklenjena za nedoločen čas.
(2) Kolektivna pogodba začne veljati naslednji dan po objavi
v Uradnem listu Republike Slovenije.
(3) Ta kolektivna pogodba se uporablja od 1. 1. 2022.
(4) Kolektivna pogodba se lahko odpove z odpovednim rokom
štirih mesecev, ki začne teči naslednji dan po objavi odpovedi v Uradnem listu
RS. Pogodbena stranka o odpovedi obvesti druge pogodbene stranke s priporočenim
pismom.
(5) V primeru prenehanja veljavnosti te kolektivne pogodbe se
do sklenitve nove, vendar najdalj eno leto, še naprej uporabljajo določbe
njenega normativnega dela.
5. člen
Pozitivna izvedbena dolžnost
Stranki kolektivne pogodbe si morata z vsemi sredstvi, ki so
jima na voljo, prizadevati za pravilno izvrševanje te kolektivne pogodbe in
spoštovanje njenih določb.
6. člen
Negativna izvedbena dolžnost
Stranki sta dolžni opustiti vsako dejanje, ki bi nasprotovalo
izvrševanju te kolektivne pogodbe.
7. člen
Sprememba kolektivne pogodbe
Za postopek sprememb in dopolnitev te kolektivne pogodbe se
uporabljajo določbe Zakona o kolektivnih pogodbah.
8. člen
Reševanje kolektivnih sporov
Pogodbeni stranki se dogovorita, da se kolektivni spori
rešujejo na način in po postopku, določenem z Zakonom o kolektivnih pogodbah.
9. člen
Razlaga kolektivne pogodbe
(1) Stranki te kolektivne pogodbe za razlago določb
normativnega dela te kolektivne pogodbe ustanovita 4-člansko strokovno
komisijo. Vsaka stran imenuje po dva predstavnika. Komisija odloča s soglasjem.
(2) Komisija se mora do prejetega vprašanja strank kolektivne
pogodbe opredeliti v roku 30 dni od prejema.
(3) Komisija za razlago kolektivne pogodbe uredi svoje delo s
poslovnikom.
(4) Razlage komisije pomenijo priporočilo skleniteljem glede
načina uporabe določb kolektivne pogodbe za obe stranki kolektivne pogodbe.
(5) Komisija iz prvega odstavka tega člena se konstituira
najkasneje v roku 30 dni po sklenitvi te kolektivne pogodbe. Delo strokovne
komisije vodi predsednik, ki se za vsako pretečeno leto od začetka delovanja
izvoli izmed članov druge pogodbene stranke.
B) NORMATIVNI DEL
SPLOŠNO
10. člen
Pomen izrazov v tej kolektivni pogodbi
(1) V tej kolektivni pogodbi uporabljeni izrazi, ki so
zapisani v moški slovnični obliki, so uporabljeni kot nevtralni za ženski in
moški spol.
(2) Pri uveljavljanju pravic delavcev na podlagi:
-       
»skupne delovne dobe« se v delovno dobo vštevajo izpolnjena leta delovne
dobe, ko je bil delavec v delovnem razmerju, ne glede na delodajalca,
-       
»delovne dobe pri zadnjem delodajalcu« se v omenjeno delovno dobo šteje
neprekinjena delovna doba:
-       
pri zadnjem delodajalcu,
-       
pri delodajalcih, ki so pravni predniki zadnjega delodajalca,
-       
za prevzete delavce pa tudi delovna doba pri delodajalcih, od katerih so
bili prevzeti.
Razen pri jubilejnih nagradah se upošteva tudi prekinjena
delovna doba pri zadnjem delodajalcu.
Izraza delavec in delodajalec se v tej kolektivni pogodbi
uporabljata v pomenu in obsegu, kot to opredeljuje Zakon o delovnih razmerjih.
(3) Kraj opravljanja dela za vozno osebje pomeni območje
dejavnosti delodajalca v domačem in mednarodnem prometu in poslovni prostori
ter vozila delodajalca.
(4) Splošni akt je predpis v katerem delodajalec določa
organizacijo dela, sistemizacijo delovnih mest in obveznosti, ki jih mora
poznati delavec zaradi izpolnjevanja pogodbenih in drugih obveznosti. Če pri
delodajalcu ni organiziranega sindikata, se s splošnim aktom lahko urejajo
pravice, ki se v skladu z ZDR-1 urejajo v kolektivnih pogodbah, če so za
delavca ugodnejše, kot jih določa zakon oziroma kolektivna pogodba, ki zavezuje
delodajalca.
(5) Akt o sistemizaciji delovnih mest je splošni akt
delodajalca, ki določa delovna mesta in/ali vrste del, pogoje za opravljanje
dela na posameznem delovnem mestu in/ali vrste del ter opis del in nalog
posameznega delovnega mesta, ki se uvrščajo v isto vrsto del.
(6) Vrsta del je skupek sorodnih opravil oziroma delovnih
mest, za katera se zahtevajo enaka stopnja in smer izobrazbe in drugi pogoji za
opravljanje dela v skladu z aktom o sistemizaciji.
(7) Delovno mesto je najmanjša organizacijska enota v
strukturi delodajalca, v okviru katere se izvajajo posamezne naloge.
(8) Kot vozno osebje se štejejo vsi delavci, ki opravljajo
prevoze potnikov v cestnem prometu. Voznik (mobilni delavec) pa je delavec, ki
opravlja za delodajalca vožnjo vozil v domačem ali mednarodnem, cestnem
potniškem prometu.
(9) »Pripravljenost na domu« je čas, ko je delavec prisoten
doma ali na drugem kraju po lastni izbiri, in je v vsakem trenutku dosegljiv,
sposoben oditi na delovno mesto, v času, ki ga običajno porabi za pot na delo
in izvajati svojo delovno obveznost, če ga delodajalec potrebuje in ga vpokliče
na delo.
(10) Za definiranje pojmov v zvezi z izobraževanjem,
izpopolnjevanjem in usposabljanjem se uporabljajo določila zakona o delovnih
razmerjih ter definicije teh pojmov podane v zakonu o urejanju trga dela.
11. člen
Enotni minimalni standardi
(1) Določila te kolektivne pogodbe predstavljajo enotne
minimalne standarde.
(2) Odstopanje od enotnih minimalnih standardov je dovoljeno
na ravni delodajalca na podlagi posebnega pisnega sporazuma med
reprezentativnimi sindikati pri delodajalcu in delodajalcem, v primerih
izrednega poslabšanja poslovanja, ki ogroža obstoj delodajalca, oziroma njegovo
operativno poslovanje in to prispeva k ohranitvi delovnih mest pri delodajalcu.
12. člen
Razvrstitev del
(1) Glede na zahtevnost se dela in/ali vrste del praviloma
razvrstijo v:
I. tarifni razred (enostavna dela):
Pomožna in enostavna dela, za katera se praviloma ne zahteva
posebnih znanj.
II. tarifni razred (manj zahtevna dela):
Manj zahtevna dela, za katera se pričakuje znanje,
pridobljeno z osnovno šolo in krajšim eno ali večmesečnim usposabljanjem ali
ustrezno znanje s pridobljenimi izkušnjami za opravljanje dela.
III. tarifni razred (srednje zahtevna dela):
Srednje zahtevna dela, za katera se pričakuje znanje,
pridobljeno z dvema letoma javno priznanega poklicnega ali strokovnega
izobraževanja ali ustrezno znanje s pridobljenimi izkušnjami za opravljanje
dela.
IV. tarifni razred (zahtevna dela):
Dela, ki jih delavci opravljajo samostojno in za katera se
pričakuje znanje, pridobljeno s tremi leti javno priznanega poklicnega ali
strokovnega izobraževanja ali ustrezno znanje s pridobljenimi izkušnjami za
opravljanje dela.
V. tarifni razred (bolj zahtevna dela):
Dela, ki jih delavci opravljajo samostojno, in za katera se
pričakuje znanje, pridobljeno s štirimi ali petimi leti javno priznanega
poklicnega ali strokovnega izobraževanja ali ustrezno znanje s pridobljenimi
izkušnjami za opravljanje dela.
VI. tarifni razred (zelo zahtevna dela):
Dela, ki jih delavci opravljajo popolnoma samostojno,
organizirajo in izvajajo proces dela organizacijskih enot, imajo pooblastilo za
samostojno odločanje in za katera se pričakuje znanje, pridobljeno z najmanj
višjo strokovno izobrazbo / prva bolonjska stopnja ali ustrezno znanje s
pridobljenimi izkušnjami za opravljanje dela.
VII. tarifni razred (visoko zahtevna dela):
Dela, ki odločilno vplivajo na poslovanje podjetja in za
katera se pričakuje znanje, pridobljeno z visoko strokovno izobrazbo / druga
bolonjska stopnja ali več, ali ustrezno znanje s pridobljenimi izkušnjami za
opravljanje dela.
Delodajalec lahko za zasedbo delovnih mest določi tudi
alternativno zahtevano raven izobrazbe. Pri razvrščanju tako določenega
delovnega mesta se upošteva višja od zahtevanih ravni izobrazbe.
V primeru, da ima delavec višjo raven izobrazbe kot je
zahtevana za delovno mesto, mu v pogodbi o zaposlitvi pripada plača glede na
tarifni razred delovnega mesta, za katerega je sklenil delovno razmerje.
(2) V tej kolektivni pogodbi je za potrebe razporeditve
delavcev in obračunavanja plač določeno sedem tarifnih razredov.
Zahtevnost delovnih mest se ugotavlja in vrednoti tudi na podlagi
Metodologije za oblikovanje, vrednotenje, opisovanje delovnih mest v plačne
razrede (v nadaljevanju: metodologija), ki jo mora delodajalec pred sprejemom
posredovati v mnenje sindikatu.
Za najbolj zahtevna in izjemno pomembna dela ni določenih
tarifnih razredov. Določitev pravic in obveznosti za ti dve stopnji izobrazbe
je stvar delavca in delodajalca.
(3) Razvrstitev del v tarifne razrede opravi delodajalec v
skladu z aktom o sistemizaciji. V primeru dvoma pri razvrščanju del v tarifne
razrede se uporabi veljavni šifrant poklicev.
13. člen
Pogodba o zaposlitvi
Pogodba o zaposlitvi, poleg sestavin, ki jih določa zakon,
lahko vsebuje tudi določbe o:
-       
poskusnem delu,
-       
plačilnem razredu,
-       
pripravništvu,
-       
drugih pravicah in obveznostih delavca in delodajalca.
14. člen
Opravljanje drugih del
(1) Delavec mora začasno opravljati tudi drugo delo, ki ni
predmet pogodbe o zaposlitvi, v naslednjih izrednih primerih:
-       
zmanjšanja ali povečanja obsega dela pri delodajalcu ali v posamezni
organizacijski enoti,
-       
nadomeščanja začasno odsotnega delavca,
-       
v primerih začasnih zdravstvenih omejitev delavca, ki izhajajo iz mnenja
izvajalca medicine dela, delavec pa lahko po oceni izvajalca medicine dela
opravlja drugo delo,
-       
nadomeščanja delavca, da se drugemu delavcu zagotovi odmor med delom,
-       
v primerih uvajanja novih tehnologij, nove organizacije dela in novih
proizvodnih programov, delovnih procesov, predlogov izboljšav in podobno.
(2) Delodajalec mora najkasneje ob začetku opravljanja
drugega dela delavcu izročiti pisni nalog za drugo delo, razen izjemoma v
primerih iz druge alineje prejšnjega odstavka, ko mora delodajalec pisni nalog
izročiti delavcu najkasneje naslednji delovni dan.
(3) Delavec je dolžan v primerih iz prvega odstavka začasno
opravljati drugo delo, ki je ustrezno ali vsaj primerno, najdlje 3 mesece v
koledarskem letu.
(4) Delavec je dolžan v obdobju iz tretjega odstavka začasno
opravljati drugo delo iz razlogov navedenih v prvem odstavku na vseh delovnih
mestih, ne glede na to ali gre za primerno delo, v trajanju najdlje 8 delovnih
dni v koledarskem letu.
(5) Kot primerno delo se šteje delo, ki ga kot primerno delo
opredeljuje zakon, ki ureja delovna razmerja.
(6) Delavec mora biti usposobljen in zdravstveno zmožen za
varno opravljanje drugega dela.
(7) Delavcu pripada v času opravljanja odrejenega dela iz
drugega odstavka tega člena tista plača, ki je zanj bolj ugodna.
15. člen
Delovno razmerje za določen čas
(1) Pogodba o zaposlitvi za določen čas se sklepa v skladu z
Zakonom o delovnih razmerjih. Poleg zakonsko določenih primerov je možno
skleniti pogodbo o zaposlitvi za določen čas v naslednjih primerih:
-       
sklenitev pogodbe o zaposlitvi za čas pripravništva.
(2) Kot projektno delo se šteje delo, ki se prične, izvaja in
zaključi skladno s projektno dokumentacijo in ima svojo samostojno finančno in
organizacijsko konstrukcijo.
PRIPRAVNIŠTVO IN POSKUSNO DELO
16. člen
Pripravništvo
(1) Pripravnik je lahko tisti delavec, ki prvič začne
opravljati delo po končanem izobraževanju, ustrezno vrsti in stopnji njegove
strokovne izobrazbe.
(2) Način izvajanja pripravništva določa ta kolektivna
pogodba.
(3) Elementi strokovnega usposabljanja v času pripravništva
in način opravljanja izpita se opredelijo v pogodbi o zaposlitvi.
(4) Pripravništvo se lahko določi za različno dolga obdobja,
in sicer če poseben zakon ne določa drugače, traja pripravništvo največ 12
mesecev. Pripravništvo se lahko določi samo za dela od IV. do VII. stopnje
zahtevnosti.
(5) Če se pripravništvo opravlja v delovnem razmerju z
delovnim časom, krajšim od polnega, se pripravništvo odmeri v sorazmerno
daljšem trajanju, vendar največ za 6 mesecev.
(6) Pripravništvo poteka po programu, ki ga pripravi mentor.
Mentor mora imeti najmanj enako stopnjo strokovne izobrazbe kot pripravnik in
tri leta delovnih izkušenj. Način spremljanja in izvajanja pripravništva določa
pogodba o zaposlitvi.
17. člen
Uvajanje v delo
Ko se delavec pri delodajalcu prvič zaposli, ga delodajalec
uvede v delo ter opredeli osebo, ki je za uvajanje v delo zadolžena.
18. člen
Poskusno delo
(1) Delavec in delodajalec se v pogodbi o zaposlitvi
dogovorita o poskusnem delu, opredelita tudi njegovo trajanje (največ 6
mesecev) in način spremljanja.
(2) Pripravništvo in poskusno delo se med seboj izključujeta.
(3) Poskusno delo se dogovori za naslednji čas trajanja:
-       
za dela I. do III. tarifnega razreda največ tri mesece,
-       
za dela IV. tarifnega razreda največ štiri mesece,
-       
za dela V. tarifnega razreda največ pet mesecev,
-       
za dela VI. in VII. tarifnega razreda največ šest mesecev.
(4) Poskusno delo se lahko določi tudi v primeru, ko je
sklenjena pogodba o zaposlitvi za določen čas.
(5) V pogodbi o zaposlitvi, ki je sklenjena za določen čas,
lahko traja poskusno delo največ eno tretjino časa, za katerega je sklenjena
pogodba in ne več kot je to določeno v tretjem odstavku tega člena.
(6) Poskusno delo se lahko v primerih začasne odsotnosti
delavca nad sedem (7) delovnih dni za ta čas podaljša. Sklep o podaljšanju
poskusnega dela sprejme delodajalec.
(7) Poskusno delo delavca spremlja komisija, ki jo imenuje
direktor oziroma od njega pooblaščeni delavec in je opredeljena v pogodbi o
zaposlitvi ali s posebnim sklepom direktorja.
(8) Komisija je dolžna izdelati pisno oceno o delu delavca na
poskusnem delu ter jo vročiti delavcu (pisno ali po elektronski poti). Komisija
lahko izda pisno oceno tudi že kadarkoli v času trajanja poskusnega dela, v
kolikor sprejme odločitev, da je poskusno delo delavca opravljeno neuspešno.
(9) Delavec je v primeru odpovedi pogodbe o zaposlitvi zaradi
neuspešno opravljanega poskusnega dela upravičen do odpravnine, določene za
primer redne odpovedi pogodbe o zaposlitvi iz poslovnih razlogov.
19. člen
Napotitev na delo v drug kraj
(1) V primerih, ko je kraj opravljanja dela v pogodbi o
zaposlitvi širše določen, delodajalec lahko začasno napoti delavca na
opravljanje dela v drug kraj pod pogoji iz pogodbe o zaposlitvi.
(2) Napotitev je zakonita, če:
-       
ne vpliva na poslabšanje delavčevega zdravja,
-       
pot na delo in z dela v normalnih okoliščinah z javnimi prevoznimi
sredstvi ne traja več kot tri ure, za napotenega starša s predšolskim otrokom
pa, če pot ne traja več kot dve uri.
(2) Posebnosti delovnega časa napotenega voznega osebja se
urejajo na način in pod pogoji 9. člena Uredbe 561/06 ES.
DISCIPLINSKA ODGOVORNOST
20. člen
Disciplinska odgovornost in sankcije
(1) Disciplinsko odgovornost delodajalec ugotavlja in izvaja
v skladu z določili Zakona o delovnih razmerjih ter splošnih aktov, ki veljajo
pri delodajalcu.
(2) Disciplinska sankcija poleg opomina, ki jo delodajalec
lahko delavcu izreče v disciplinskem postopku, je:
-       
denarna kazen.
(3) Denarna kazen se lahko izreče delavcu v višini do 15 %
povprečne mesečne plače, ki jo je prejel ali bi jo moral prejeti v zadnjih treh
mesecih pred izrekom ukrepa.
(4) Disciplinski ukrep denarne kazni se izreče v trajanju do
treh mesecev.
(5) Pooblastila disciplinskega organa delodajalca pri
ugotavljanju disciplinske odgovornosti ima zakoniti zastopnik delodajalca
oziroma od njega pooblaščena oseba v skladu z Zakonom o delovnih razmerjih.
ODŠKODNINSKA ODGOVORNOST
21. člen
Odškodninska odgovornost
(1) Med strankama pogodbe o zaposlitvi veljajo glede
uveljavljanja in ugotavljanja odškodninske odgovornosti splošna pravila
civilnega prava in določila iz veljavnega Zakona o delovnih razmerjih o
odškodninski odgovornosti.
(2) Odškodnina za škodo, ki jo delavec na delu ali v zvezi z
delom namenoma ali iz hude malomarnosti povzroči delodajalcu, ugotavlja
delodajalec, v postopku, ki ga opredeli delodajalec in v katerem sodeluje
delavec in na njegovo željo predstavnik sindikata.
(3) Če je delavcu povzročena škoda pri delu ali v zvezi z
delom, mu jo mora povrniti delodajalec po splošnih pravilih civilnega prava.
(4) Odškodninska odgovornost delodajalca se nanaša tudi na
škodo, ki jo je delodajalec povzročil delavcu s kršenjem pravice iz delovnega
razmerja.
(5) Delavec, ki na delu ali v zvezi z delom namenoma ali iz
hude malomarnosti povzroči škodo delodajalcu, jo je dolžan povrniti. Če
povzroči škodo več delavcev, je vsak izmed njih odgovoren za tisti del škode,
ki ga je povzročil. Če za vsakega delavca ni mogoče ugotoviti, kolikšen del
škode je povzročil, so vsi delavci enako odgovorni in povrnejo škodo v enakih
delih. Če je več delavcev povzročilo škodo z naklepnim kaznivim dejanjem, so za
škodo solidarno odgovorni.
(6) Odškodnina se lahko zmanjša ali se delavca lahko oprosti
njenega plačila, če je zmanjšanje ali oprostitev plačila primerna glede na
njegovo prizadevanje za odpravo škode, odnos do dela ali njegovo gmotno stanje.
DELOVNI ČAS
22. člen
Delovni čas
(1) Polni delovni čas vseh delavcev pri delodajalcu traja
največ 40 ur tedensko. Pri neenakomerni razporeditvi ter začasni
prerazporeditvi polnega delovnega časa delovni čas ne sme trajati več kot 56 ur
na teden.
(2) V polni delovni čas se všteva efektivni delovni čas in
čas odmora v skladu z ZDR-1 ter čas opravičenih odsotnosti z dela.
(3) Efektivni delovni čas je vsak čas, v katerem delavec
dela, kar pomeni da je na razpolago delodajalcu in izpolnjuje svoje delovne
obveznosti iz pogodbe o zaposlitvi, od trenutka nastopa dela, do konca
delovnega časa.
(4) Delodajalec določi razporeditev delovnega časa in način
njegove izrabe v koledarskem letu s planom izrabe delovnega časa ali delovnim
koledarjem in ga pred izvajanjem pravočasno obvesti vse zaposlene in sindikat
pri delodajalcu in objavi na način, ki je pri delodajalcu običajen.
DELOVNI ČAS, POČITKI, ODMORI IN ČAS RAZPOLOŽLJIVOSTI VOZNEGA
OSEBJA
Prevozi potnikov v mestnih linijskih prevozih
22.a člen
Voznemu osebju, ki v posameznem delovnem dnevu opravlja samo
prevoze potnikov v mestnih linijskih prevozih, se delovni čas upošteva v skladu
z določbami 22. člena te kolektivne pogodbe in ZDR-1.
Prevozi v medkrajevnem in posebnem linijskem prometu
ter občasni prevozi
22.b člen
Delovni čas voznega osebja
(1) Za prevoze v medkrajevnem in posebnem linijskem prometu
ter občasne prevoze se določa delovni čas voznega osebja, ki vključuje: čas
vožnje, odmore med delom, čas razpoložljivosti, dnevni in tedenski počitek in
nočno delo v skladu z Zakonom o delovnem času in obveznih počitkih mobilnih
delavcev ter o zapisovalni opremi v cestnih prevozih (v nadaljnjem besedilu:
ZDCOPMD) in na tej podlagi veljavne Uredbe EU 3820/85, spremenjene z Uredbo
561/06 ter Evropskim sporazumom o delu posadke na vozilih, ki opravljajo
mednarodne cestne prevoze (AETR) ter odmor med delovnim časom v skladu z ZDR-1,
kot to določa drugi odstavek tega člena.
(2) Delovni čas je čas od začetka do zaključenega dela, ko je
vozno osebje na svojem delovnem mestu na razpolago delodajalcu in opravlja
svoje naloge in dejavnosti, razen obveznih odmorov po ZDCOPMD (zmanjšanih za
odmor med delovnim časom, ki ga opredeljuje ZDR-1), časa počitka in časa
razpoložljivosti, v skladu z določbami ZDCOPMD.
(3) Vrednotenje delovnega časa:
Efektivni delovni čas je:
-       
čas vožnje po voznem redu v javnem linijskem prevozu in posebnem
linijskem prevozu (postanki med voznimi redi ne štejejo kot efektivni delovni
čas),
-       
čas vožnje po tahografu na občasnih prevozih.
V delovni čas se štejejo tudi druga dela, in sicer:
-       
dežurstvo na delovnem mestu, kadar delavec ne opravlja drugih del,
-       
priprava in posprava vozila (skupaj 30 minut),
-       
čas malice (30 minut),
-       
druga dela po nalogu delodajalca.
(4) V izjemnih primerih (nesreča, drugi nepredvideni dogodki)
je voznik glede dodatnega vštevanja dela v delovni čas, dolžan pridobiti
dovoljenje nadrejenega.
(5) V primerih neenakomerne razporeditve delovnega časa in
zaradi narave dela se izvaja štiri mesečni obračun delovnega časa (referenčno
obdobje), iz katerega izhaja, da delodajalec razporeja naloge tako, da voznemu
osebju zagotovi doseganje delovnega časa v obsegu mesečne obveze delovnih ur.
(6) Priprava in posprava zajema vsa dela, katerih namen je
zagotovoti varnost vozila in potnikov, ali izpolnitev pravnih ali zakonskih
obveznosti, povezanih z določenim prevozom ter tankanje vozila.
(7) Vstopanje in izstopanje potnikov je že zajeto v voznem
redu.
Kombinacija različnih vrst prevoza
22.c člen
(1) Pri prevozih, ko voznik v istem dnevu opravi poleg
prevozov iz 22.a člena (mestni linijski prevozi) in katerikoli prevoz po 22.b
členu (prevozi v medkrajevnem in posebnem linijskem prometu ter občasni
prevozi), se mu ves delovni čas od trenutka začetka dela do konca delovnega
časa obračuna po pravilih iz 22.b člena te kolektivne pogodbe.
(2) Določba prejšnjega odstavka se uporabi tudi ko voznik v
istem dnevu opravi poleg prevozov iz 22.a člena (mestni linijski prevozi) tudi
mednarodni prevoz potnikov.
22.č člen
Čas razpoložljivosti
Čas razpoložljivosti je čas, ko se od voznega osebja ne
zahteva, da ostane na svojem delovnem mestu, vendar mora biti na voljo, da se
pozove za začetek ali nadaljevanje vožnje ali opravljanje drugih del. Čas
razpoložljivosti vključuje čas, ko vozno osebje spremlja vozilo, ki se prevaža
s trajektom, kot tudi čas čakanja na mejah. Ta čas in njegovo predvideno
trajanje mora vozno osebje poznati vnaprej, pred odhodom ali neposredno pred
dejanskim začetkom razpoložljivega časa.
22.d člen
Vrednotenje delovnega časa in časa razpoložljivosti
(1) Vrednotenje delovnega časa:
Efektivni delovni čas:
-       
čas vožnje 100 %,
-       
druga dela, ki štejejo v delovni čas:
- 
dežurstvo na delovnem mestu 100 %, 
- 
priprava in posprava vozila 100 %, 
- 
čas malice (30 minut) 100 %, 
- 
druga dela po nalogu delodajalca 100 %. 
(2) Vrednotenje časa razpoložljivosti:
-       
za odsotnost voznika nad 8 ur se mu prizna čas razpoložljivosti v višini
40 %.
(3) Za čas pripravljenosti na domu se prizna plačilo 10 %
urne postavke.
(4) Delodajalci si bodo prizadevali organizirati delo voznega
osebja na način, da bo povprečna mesečna odsotnost voznega osebja na dan max 13
ur.
22.e člen
Nadure in višek ur
V primeru, da vozno osebje presega predpisani štiri mesečni
delovni čas, se mu višek ur obračuna kot nadure. Izračun: Delovni čas +
odsotnost (prazniki, dopust, odsotnost zaradi bolezni, in tako dalje) minus štiri
mesečna obveza je večja od 0, kar pomeni izplačilo nadur.
LETNI DOPUST IN PRAVICA DO ODSOTNOSTI Z DELA
23. člen
Letni dopust
(1) Delavec ima pravico do letnega dopusta po osnovah in
merilih, določenih z zakonom.
(2) Osnovni oziroma izhodiščni letni dopust za stalno delo v
petdnevnem delovnem tednu je 20 delovnih dni. Poleg izhodiščnega letnega
dopusta ima delavec pravico do dodatnih dni letnega dopusta:
-       
za skupno delovno dobo od 1 do 5 let: 1 dan,
-       
za skupno delovno dobo nad 5 let do 10 let: 2 dni,
-       
za skupno delovno dobo nad 10 let do 15 let: 3 dni,
-       
za skupno delovno dobo nad 15 do 20 let: 4 dni,
-       
za skupno delovno dobo nad 20 let do 25 let: 5 dni,
-       
za skupno delovno dobo nad 25 let: 6 dni.
(3) Delavcem, ki delajo v težjih pogojih dela, delodajalec
odobri od 1 do 2 dni letnega dopusta v primerih, ki so določeni v podjetniški
kolektivni pogodbi.
(4) Delavcem, ki delajo ponoči, pripada za vsakih izpolnjenih
500 ur nočnega dela v preteklem letu 1 dan dopusta.
(5) Pravica do sorazmernega dopusta, izraba dopusta, pridobitev
pravice do dopusta se uveljavlja v skladu z zakonskimi določili.
24. člen
Pravica do odsotnosti z dela z nadomestilom plače
(1) Delavec ima pravico do odsotnosti z dela z nadomestilom
plače v breme delodajalca do skupaj največ 7 delovnih dni v letu zaradi
naslednjih okoliščin:
-       
poroke delavca: 2 dni,
-       
rojstva otroka: 1 dan,
-       
spremljanje otroka prvi dan vstopa v 1. razred OŠ: 1 dan,
-       
poroke otroka: 1 dan,
-       
smrti zakonca, otrok, staršev: 3 dni,
-       
smrti bratov, sester, starih staršev: 2 dni,
-       
selitve delavca: 2 dni,
-       
elementarne nesreče, ki prizadene delavca: 3 dni.
(2) Odsotnost v zgornjih primerih je treba izrabiti
neposredno ob nastopu dogodka.
(3) V primeru elementarnih nesreč, ki prizadene delodajalca
in delavca hkrati, sta se delodajalec in delavec dolžna dogovoriti o izrabi
pravice do odsotnosti delavca.
(4) Delavec ima poleg odsotnosti iz prejšnjega odstavka še
pravico do odsotnosti z dela z nadomestilom plače v breme delodajalca po
predpisih, ki jih določa Zakon o varnosti in zdravju pri delu, ko je s strani
delodajalca napoten na zdravstveni pregled:
-       
vozno osebje: 1 (en) dan
-       
ostali zaposleni – čas, kot ga na obvestilu zdravstvene ustanove
zabeleži pristojna oseba s podpisom in štampiljko, ob upoštevanju časa,
potrebnega za prihod na delo od ustanove do delovnega mesta, ter časa za prihod
do ustanove delovnega mesta.
25. člen
Pravica do odsotnosti brez nadomestila plače
(1) Delavcu se mora omogočiti odsotnost z dela zaradi
opravljanja državljanskih dolžnosti, odziva na vabilo sodišča ali drugega
državnega organa in opravljanja funkcije v predstavniških organih republike in
lokalnih skupnostih.
(2) Če v primerih odsotnosti iz prejšnjega odstavka ni
predpisana možnost povrnitve nadomestila, gre taka odsotnost v breme delavca.
(3) Delavec ima pravico do odsotnosti brez nadomestila plače
zlasti v naslednjih primerih:
-       
zasebnega potovanja,
-       
nege družinskega člana, ki ni medicinsko potrebna,
-       
popravila hiše oziroma stanovanja,
-       
zdravljenja na lastne stroške.
(4) Delodajalec lahko delavčevo zahtevo po neplačani odsotnosti
z dela zavrne, če zahteve delovnega procesa tega ne dopuščajo.
(5) Delodajalec in delavec o trajanju, pravicah in
obveznostih v zvezi z odobreno neplačano odsotnostjo z dela skleneta pisni
dogovor, s katerim se dogovorita tudi o načinu povrnitve stroškov delodajalca
za plačane prispevke za obvezno zavarovanje za čas delavčeve odsotnosti.
IZOBRAŽEVANJE
26. člen
Izobraževanje
(1) Delavci imajo pravico in dolžnost do stalnega
izobraževanja, izpopolnjevanja in usposabljanja v skladu s potrebami delovnega
procesa in z namenom ohranitve zaposlitve oziroma napredovanja pri zaposlitvi,
če ga na takšno izobraževanje delodajalec napoti.
(2) Delodajalec delavca napoti na izobraževanje in sklene z
njim pogodbo o izobraževanju.
(3) Če je izpopolnjevanje oziroma usposabljanje skladno s
prvim odstavkom tega člena organizirano med delovnim časom ali izven delovnega
časa, se čas izpopolnjevanja in usposabljanja šteje v delovni čas, delavec pa
ima enake pravice kot če bi delal.
(4) Če gre za izobraževanje, izpopolnjevanje in usposabljanje
v interesu delavca, se lahko delavec in delodajalec o medsebojnih pravicah in
obveznostih dogovorita.
(5) Če se delavec usposablja za podaljšanje KODE 95 za leta,
ko delavec še ni bil zaposlen pri zadnjem delodajalcu, stroške usposabljanja
nosi delavec in čas usposabljanja se ne všteva v delovni čas. Enako velja za
delavce, ki se iz neupravičenih razlogov niso udeležili usposabljanj za KODO
95, ki jih je organiziral delodajalec.
SINDIKALNO DELOVANJE
27. člen
Pogoji za delovanje sindikata
Delavec član reprezentativnega sindikata se glede
uveljavljanja in zaščite svojih pravic lahko obrne za pomoč, svetovanje in
zastopanje direktno na višje oblike sindikalne organiziranosti
reprezentativnega sindikata, podpisnika te kolektivne pogodbe.
28. člen
Materialni pogoji za delovanje sindikata
(1) Delodajalec zagotavlja reprezentativnemu sindikatu pri
delodajalcu naslednji obseg plačanega sindikalnega dela med delovnim časom:
-       
za opravljanje nalog sindikalnih zaupnikov 1,5 plačano uro letno na
vsakega člana reprezentativnega sindikata pri delodajalcu,
-       
za vsakega nečlana sindikata pol ure, sorazmerno reprezentativnemu
članstvu pri delodajalcu.
O izrabi dogovorjenega obsega plačanih ur za sindikalno delo
se vodi evidenca na način, dogovorjen med delodajalcem in sindikalnim
zaupnikom.
(2) Poleg pogojev iz prvega odstavka tega člena delodajalec
zagotavlja še pogoje za:
-       
udeležbo članov sindikata pri delodajalcu na članskih sestankih, vendar
največ dvakrat letno;
-       
udeležbo enega sindikalnega zaupnika reprezentativnega sindikata pri
delodajalcu na sejah organov reprezentativnega sindikata na državni in območni
ravni ter na sejah organov sindikalnih central na državni in območni ravni, ki
se šteje kot delovni čas, ki se ne všteva v kvoto sindikalnih ur, vendar največ
48 ur letno;
-       
udeležbo enega sindikalnega zaupnika reprezentativnega sindikata pri
delodajalcu v pogajanjih za kolektivno pogodbo dejavnosti, ki se šteje kot
delovni čas in se ne všteva v kvoto sindikalnih ur, vendar ne več kot 48 ur
letno;
-       
udeležbo enega sindikalnega zaupnika reprezentativnega sindikata pri
delodajalcu pri pogajanjih za kolektivno pogodbo podjetja, ki se šteje kot
delovni čas in se ne všteva v kvoto sindikalnih ur, vendar ne več kot 48 ur
letno.
Sindikalni zaupnik reprezentativnega sindikata pri
delodajalcu mora delodajalca pravočasno seznaniti s sindikalno aktivnostjo s
predložitvijo vabila, se z njim uskladiti glede odsotnosti ter posredovati tudi
dokazila o udeležbi.
(3) Delodajalec zagotavlja reprezentativnemu sindikatu
ustrezne prostorske in materialne pogoje za delo sindikatov, njihovih organov
in sindikalnih zaupnikov po predhodnem dogovoru ter brezplačen obračun in
nakazovanje članarine za člane sindikata, skladno s pisnimi navodili sindikata.
(4) Ne glede na zagotovljene materialne pogoje za delo
sindikata po tem členu, se delodajalec in reprezentativni sindikat pri
delodajalcu lahko dogovorita, da za čas opravljanja profesionalne funkcije
pripada sindikalnemu zaupniku plača najmanj v višini, kot jo je prejemal pred
začetkom opravljanja te funkcije.
(5) Materialni pogoji za delovanje sindikata se določajo s
pogodbo o zagotavljanju pogojev za delovanje sindikata pri delodajalcu, ki jo
morata delodajalec in reprezentativni sindikat, v kolikor je prisoten v
podjetju, podpisati v roku 6 mesecev od podpisa kolektivne pogodbe.
29. člen
Zagotavljanje podatkov, posvetovanje in obveščanje
(1) Delodajalec zagotavlja sindikalnemu zaupniku
reprezentativnega sindikata pri delodajalcu podatke o vseh vprašanjih, ki jih
sindikat potrebuje za izvajanje svojih pristojnosti v skladu z veljavno
zakonodajo. Pooblaščeni predstavniki reprezentativnega sindikata pri
delodajalcu in z njihove strani angažirani strokovnjaki so dolžni varovati tako
pridobljene podatke v skladu z zakonodajo.
(2) Delodajalec informativno enkrat letno seznani
reprezentativni sindikat o pričakovanih in doseženih rezultatih poslovanja in
razmerah v panogi ter o politiki zaposlovanja.
(3) Delodajalec in sindikat pri delodajalcu se za doseganje
učinkovitega varstva pred nasiljem, trpinčenjem, nadlegovanjem in drugimi
oblikami psihosocialnega tveganja na delovnih mestih medsebojno obveščata,
oblikujeta predloge in se dogovarjata o ukrepih za odpravo oziroma zmanjšanje
vseh tveganj.
(4) Sindikat in delodajalec si prizadevata za čim večjo
ozaveščenost delavcev za varno in zdravo delo, jih ozaveščata o pomenu varne
vožnje, uporabi osebne varovalne opreme in sprejemata predloge za izboljšave
varnosti in zdravja pri delu, o čemer se enkrat letno posvetujeta.
(5) Delodajalec posreduje sindikatu pri delodajalcu izvod
veljavnih splošnih aktov.
30. člen
Status sindikalnega zaupnika
(1) Reprezentativni sindikat, podpisnik te kolektivne
pogodbe, ki ima člane pri delodajalcu ali njegov organizacijski del pri
delodajalcu, imenuje ali izvoli sindikalne zaupnike pri delodajalcu, v skladu s
svojim statusom ali pravili.
(2) Delodajalec priznava vse pravice po tej kolektivni
pogodbi in ZDR-1 naslednjem številu sindikalnih zaupnikov pri delodajalcu:
-       
če je pri delodajalcu zaposlenih od 5 do 50 članov sindikata, enega
sindikalnega zaupnika, razen če se delodajalec in reprezentativni sindikat ne
dogovorita za večje število,
-       
če je pri delodajalcu zaposlenih od 51 do 100 članov sindikata, dva
sindikalna zaupnika, razen če se delodajalec in reprezentativni sindikat ne
dogovorita za večje število,
-       
še po enega sindikalnega zaupnika na vsakih naslednjih 100 članov
sindikata, razen če se delodajalec in reprezentativni sindikat ne dogovorita
drugače.
(3) Sindikalni zaupniki iz prejšnjega odstavka uživajo
delovno pravno zaščito, v skladu z veljavnim ZDR-1 in po poteku mandata še za
obdobje enega leta.
(4) Reprezentativni sindikat mora o imenovanju, oziroma
izvolitvi sindikalnega zaupnika, oziroma sindikalnih zaupnikov pisno obvestiti
delodajalca v 8 dneh po imenovanju oziroma izvolitvi. Enak rok velja za pisno
obvestilo po prenehanju funkcije sindikalnega zaupnika.
(5) Za sindikalne zaupnike po tem členu se štejejo tudi
funkcionarji sindikatov – sindikalnih central (predsedniki območnih in
republiških odborov sindikatov, predsedniki območnih sindikatov), ki so
zaposleni pri delodajalcu, svojo funkcijo pa opravljajo neprofesionalno.
(6) Varovanemu sindikalnemu zaupniku zaradi sindikalne
dejavnosti ni mogoče znižati plače ali začeti zoper njega disciplinski ali
odškodninski postopek ali ga kako drugače postavljati v manj ugoden oziroma
podrejen položaj.
(7) Delodajalec lahko participira sredstva sindikatu za
izvajanje preventivnih in kurativnih aktivnosti sindikata, in sicer:
-       
k socialnozdravstveni pomoči delavcem,
-       
za kulturo,
-       
za zdravstveno rekreacijo,
-       
za strokovno izpopolnjevanje,
-       
za športne aktivnosti,
-       
izlete.
PREJEMKI IZ DELOVNEGA RAZMERJA
31. člen
Splošne določbe
(1) Osebni prejemki delavca v delovnem razmerju, ki so
predmet te kolektivne pogodbe, so:
-       
plača,
-       
nadomestilo plače,
-       
povračila stroškov v zvezi z delom,
-       
drugi osebni prejemki.
(2) Določila in zneski v tej kolektivni pogodbi so minimalni
standard za kolektivne pogodbe v posamezni družbi, splošne akte in za pogodbe o
zaposlitvi.
(3) Če delavec dela pri več delodajalcih, uveljavlja navedene
pravice pri posameznem delodajalcu v skladu z dogovorom med delodajalci. Če med
delodajalci ni mogoče doseči dogovora, se uveljavljajo pravice, sorazmerno
delovnemu času pri posameznem delodajalcu.
(4) Povračila stroškov v zvezi z delom, drugi osebni
prejemki, plačila vajencem, dijakom in študentom za obvezno praktično delo se
izplačujejo v višini, kot jih določa ta kolektivna pogodba, vendar pod pogoji
in v zneskih, ki se ne vštevajo v davčno osnovo in osnovo za prispevke za
socialno varnost.
(5) Plače po tej kolektivni pogodbi se izplačujejo do 18. v
mesecu. Če je plačilni dan dela prost dan, se izplačilo plače opravi prvi
naslednji delovni dan.
32. člen
Tarifna priloga
Tarifna priloga določa:
-       
najnižje osnovne plače po tarifnih razredih,
-       
način usklajevanja najnižjih osnovnih plač,
-       
zneske drugih osebnih prejemkov in
-       
zneske povračil stroškov v zvezi z delom.
33. člen
Plača
Plača delavca je sestavljena iz:
-       
osnovne plače,
-       
plačila za delovno uspešnost,
-       
plačila za poslovno uspešnost, kadar je tako dogovorjeno pri
delodajalcu,
-       
in dodatkov.
34. člen
Najnižja osnovna plača
(1) Najnižja osnovna plača je vrednost najmanj zahtevnega
dela v tarifnem razredu.
(2) Višina mesečne najnižje osnovne plače, določene v tarifni
prilogi, velja za 174 ur.
(3) Najnižja osnovna plača v kolektivni pogodbi pri
delodajalcu se uskladi, če je nižja od najnižje osnovne plače, določene v tej
kolektivni pogodbi.
35. člen
Osnovna plača
(1) Osnovna plača je plača delavca za zahtevnost delovnega
mesta in je določena za 174 ur. Delavcu, ki je sklenil pogodbo o zaposlitvi za
delovni čas krajši od polnega, pripada sorazmerni del osnovne plače.
(2) Višina osnovne plače delavca je enaka ali višja od
najnižje osnovne plače, določene za posamezni tarifni razred.
36. člen
Plačilo za delovno uspešnost
Plačilo za delovno uspešnost predstavlja izplačilo iz naslova
stimulacije in iz naslova napredovanja.
37. člen
Plačilo za delovno uspešnost iz naslova stimulacije
(1) Z delovno uspešnostjo iz naslova stimulacije se ocenjuje
nedoseganje, doseganje in preseganje pričakovanih rezultatov dela.
(2) Merila in kriteriji za ugotavljanje delovne uspešnosti iz
naslova stimulacije se opredelijo v kolektivni pogodbi pri delodajalcu ali v
splošnem aktu delodajalca in morajo biti delavcu znana pred začetkom
opravljanja dela.
(3) Delodajalec je dolžan pred sprejemom meril in kriterijev
za ocenjevanje delovne uspešnosti pridobiti mnenje sindikata.
(4) Delovna uspešnost iz naslova stimulacij je določena za
posameznega delavca ali skupino.
38. člen
Plačilo za delovno uspešnost iz naslova napredovanja
(1) Delavec zaradi doseženih rezultatov dela, ki imajo pri
delodajalcu dolgoročnejše delovne učinke, na istem delovnem mestu napreduje.
(2) Merila in postopki za napredovanje se določijo v
kolektivni pogodbi pri delodajalcu ali v splošnem aktu delodajalca.
(3) Plačilo iz naslova napredovanja ni trajna pravica
delavca.
(4) Delodajalec je dolžan delavcu na njegovo zahtevo ali
zahtevo sindikalnega zaupnika razložiti kriterije in merila za ugotavljanje
delovne uspešnosti in v primeru pritožbe delavca posredovati v osmih dneh pisen
odgovor delavcu.
39. člen
Plačilo za poslovno uspešnost
(1) Delavci so upravičeni do plače iz naslova poslovne
uspešnosti, če se tako dogovorita delodajalec in reprezentativni sindikat glede
na zastavljene cilje poslovanja.
(2) Pogoj za plačo iz naslova uspešnosti poslovanja
delodajalca je realizacija poslovnih ciljev in meril, določenih z dogovorom iz
predhodnega odstavka.
(3) Delavec ima pravico do plače iz naslova uspešnosti
poslovanja delodajalca na podlagi efektivnega dela v letu, za katero so
ugotovljeni rezultati poslovanja.
40. člen
Dodatki, ki izhajajo iz razporeditve delovnega časa, ki je za
delavca manj ugoden
(1) Dodatki se obračunavajo le za čas, ko je delavec delal v
pogojih, zaradi katerih mu dodatek pripada.
(2) Osnova za izračun dodatkov je osnovna plača delavca za
polni delovni čas, preračunan na ustrezno urno postavko.
(3) Za delo v delovnem času, ki
je za delavce manj ugoden, pripadajo delavcem dodatki najmanj v naslednjem odstotku
od osnovne plače:


-       
  za čas dela v popoldanski in nočni izmeni, kadar se delovni proces
  izvaja najmanj v dveh izmenah

10 %


-       
  za delo v deljenem delovnem času za prekinitev dela več kot 1
  uro 

15 %


-       
  za nočno delo 

30 %


-       
  za delo preko polnega delovnega časa 

30 %


-       
  za delo v nedeljo 

50 %


-       
  za delo na dneve državnih praznikov in dela proste dneve po
  zakonu 

50 %


(4) Kadar zaradi nemotenega procesa poslovanja delavcu ni
mogoče zagotoviti dela prostega dne v tekočem oziroma naslednjem delovnem
tednu, je delavec zaradi dela na praznik upravičen poleg dodatka iz zadnje
alineje prejšnjega odstavka, še do dodatka v višini 100 % od osnovne plače.
(5) Dodatka za delo v nedeljo in dela proste dneve po zakonu
se med seboj izključujeta.
(6) Za čas pripravljenosti na domu pripada delavcu dodatek v
višini najmanj 10 % od osnovne plače. Določba tega odstavka se ne uporablja za
vozno osebje.
(7) Kadar delavec opravlja delo v posebno neugodnih pogojih
ali je izpostavljen posebnim nevarnostim ali obremenitvam, ki niso zajete v
opisu delovnega mesta in niso vključene v osnovno plačo iz pogodbe o
zaposlitvi, mu za čas, ko dela v teh pogojih, pripada dodatek v višini do 10 %.
41. člen
Dodatek za delovno dobo
(1) Vsem delavcem zaposlenim pri delodajalcih pripada dodatek
za delovno dobo.
(2) Delodajalec delavcu izplača dodatek za skupno delovno
dobo v višini 0,5 % od osnovne plače za vsako dopolnjeno leto skupne delovne
dobe.
(3) Ne glede na določilo iz prejšnjega odstavka v primeru, da
delodajalec obračunava tako dodatek za delovno dobo pri zadnjem delodajalcu,
kot dodatek za skupno delovno dobo, mora biti seštevek obeh odmernih odstotkov
za obračun dodatkov v posameznem mesecu najmanj 0,5 % po dopolnitvi enega leta
delovne dobe pri delodajalcu, izplačevalcu dodatka za delovno dobo.
(4) Ne glede na določila tega člena ne more noben delavec ob
uveljavitvi te kolektivne pogodbe dobiti nižji odstotek dodatka za delovno dobo
kot ga je prejel pri izplačilu plače za oktober 2020.
42. člen
Nadomestilo plače
(1) Delavec je upravičen do nadomestila plače za primere, ki
so določeni v 137. členu ZDR-1 na način kot to določa 137. člen ZDR-1.
(2) Za čas stavke so delavci upravičeni do nadomestila plače
v višini 70 % osnovne plače, za največ 3 delovne dni, v primeru kršenja
imunitete sindikalnih zaupnikov pa 2 delovna dneva, pod naslednjimi pogoji, ki
se upoštevajo skupaj:
-       
da stavkajo zaradi kršitev kolektivne pogodbe glede plač, regresa ali
imunitete sindikalnih zaupnikov in
-       
je stavka organizirana v skladu z zakonom in po stavkovnih pravilih.
(3) V času stavke so delavci dolžni izvajati delo v skladu s
116. členom Zakona o prevozih v cestnem prometu (Uradni list RS, št. 6/16,
67/19 in 94/21) in v skladu z določili Zakona o stavki.
43. člen
Drugi osebni prejemki delavcev
1. Regres za letni dopust
(1) Regres za letni dopust je vezan na pravico do izrabe
letnega dopusta in pripada delavcu ter se izplača do prvega julija tekočega
leta. V primeru nelikvidnosti delodajalca se regres lahko izplača najkasneje do
prvega novembra tekočega leta. Višina regresa je določena v tarifni prilogi k
tej pogodbi. Delodajalec ni likviden, če iz poslovnih knjig izhaja, da začasno
ni sposoben tekoče poravnavati dolgov.
(2) V primeru, da ima delavec sklenjeno pogodbo o zaposlitvi
s krajšim delovnim časom, ima pravico do regresa sorazmerno delovnemu času, za
katerega je sklenil pogodbo o zaposlitvi, razen v primerih, ko delavec dela
krajši delovni čas v skladu s predpisi o pokojninskem in invalidskem
zavarovanju, predpisi o zdravstvenem zavarovanju ali predpisi o starševskem dopustu.
(3) Delavec je, ne glede na morebitno menjavo delodajalca, v
enem koledarskem letu upravičen do enega regresa za letni dopust. V primeru, da
delavec med letom menja delodajalce, je vsak delodajalec, ki ga zavezuje ta
kolektivna pogodba, dolžan izplačati sorazmerni del regresa za letni dopust.
Delodajalec, ki ga zavezuje ta kolektivna pogodba, ima pravico do povračila
preveč izplačanega regresa za letni dopust, če je delavcu prenehalo delovno
razmerje po njegovi volji ali krivdi.
2. Jubilejna nagrada
Delavcu pripada jubilejna nagrada za 10, 20, 30 in 40 let
delovne dobe pri zadnjem delodajalcu, v zgornjem znesku, ki ga predvideva
uredba.
3. Odpravnina ob upokojitvi
(1) Delavcu pripada ob upokojitvi odpravnina v skladu z
zakonom.
(2) Odpravnina ob upokojitvi se izplača najkasneje ob
izplačilu zadnje plače.
4. Solidarnostne pomoči
(1) Delavcu oziroma njegovi družini pripada solidarnostna
pomoč v naslednjih primerih:
-       
ob smrti delavca znaša solidarnostna pomoč 755,00 evrov;
-       
ob smrti ožjega družinskega člana (zakonca, otroka, posvojenca), ki ga
je delavec vzdrževal, znaša solidarnostna pomoč 378,00 evrov.
(2) V kolektivni pogodbi podjetja se lahko delodajalec in
sindikat dogovorita tudi za solidarnostno pomoč v primeru daljše bolniške
odsotnosti in za druge primere, na osnovi katerih se izplačujejo solidarnostne
pomoči.
(3) Solidarnostna pomoč se lahko izplača največ dvakrat v
posameznem koledarskem letu.
44. člen
Povračila stroškov v zvezi z delom
1. Prehrana med delom
(1) Delavcem se zagotovi povračilo stroškov za prehrano med
delom za dneve prisotnosti na delu. Do povračila stroškov prehrane med delom so
upravičeni tudi delavci, ki delajo vsaj štiri ure dnevno, učenci, vajenci in
študentje na praksi.
(2) Delodajalec je praviloma dolžan zagotoviti delavcu topli
obrok med delom. Če tega objektivno ne more zagotoviti, mora delavcu povrniti
stroške prehrane med delom v znesku, določenem s tarifno prilogo k tej
kolektivni pogodbi.
(3) Če delodajalec organizira in zagotovi običajen topli
obrok delavcem, ni dolžan izplačati povračila stroškov prehrane v denarju.
(4) Višino povračila stroškov za prehrano določa tarifna
priloga.
(5) Voznemu osebju, ki opravlja prevoze v tujino, se zagotovi
povračilo povečanih stroškov prehrane v obliki dnevnice v višini, ki je določena
v tarifni prilogi.
(6) Voznemu osebju, ki opravlja prevoze znotraj ozemlja
Slovenije in se dnevno ne vrača v kraj bivanja, se zagotovi povračilo povečanih
stroškov prehrane v obliki dnevnice v višini, ki je določena v tarifni prilogi.
2. Prevoz na delo in z dela
(1) Delavcu pripada povračilo stroškov za prevoz na delo in z
dela enkrat na dan za dan prisotnosti na delu za vsak polni kilometer, če je
razdalja od bivališča do sedeža podjetja večja od treh kilometrov.
(2) Voznemu osebju se zagotavlja povračilo stroškov prevoza z
lastnim prevoznim sredstvom v višini najmanj 0,18 EUR na kilometer do mesta,
kjer je parkiran avtobus.
(3) Delavcu se povrnejo stroški prevoza na delo v višini
najnižje cene vozovnice javnega prevoza. Če javnega prevoza ni organiziranega,
znaša povračilo 0,18 EUR za kilometer.
(4) V primeru, da delodajalec organizira prevoz na delo,
delavec ni upravičen do povračila stroškov za prevoz na delo.
(5) Delavec in delodajalec se lahko glede stroškov za prevoz
na delo dogovorita drugače s pogodbo o zaposlitvi.
3. Službena potovanja
(1) Za povračilo stroškov, ki so jih imeli delavci pri
opravljanju določenih del in nalog na službenem potovanju, se šteje dnevnica
(povračilo stroškov za prehrano), povračilo stroškov za prenočišče in povračilo
stroškov za prevoz na službenem potovanju v višini, kot je določeno v tarifni
prilogi.
(2) Stroški prenočevanja na službenem potovanju se povrnejo,
če je predložen račun za prenočevanje v hotelu, ki ga odobri delodajalec.
(3) Dnevnica in povračilo stroškov za prehrano se med seboj
izključujeta.
45. člen
Pogoji za izplačilo drugih osebnih prejemkov in povračil
stroškov v zvezi z delom
Povračila stroškov v zvezi z delom in drugi osebni prejemki
se izplačujejo v višini, kot jih določa tarifna priloga te kolektivne pogodbe,
vendar pod pogoji, da se ti zneski ne vštevajo v davčno osnovo dohodka iz
delovnega razmerja in osnovo za plačilo prispevkov za socialno varnost.
46. člen
Odpravnina ob odpovedi pogodbe o zaposlitvi iz poslovnega
razloga
(1) Višina odpravnine ob odpovedi pogodbe o zaposlitvi iz
poslovnega razloga lahko presega 10-kratnik osnove, določene v 108. členu
Zakona o delovnih razmerjih, vendar ne sme presegati 20-kratnika osnove.
(2) Odpravnina se izplača ob izplačilu zadnje plače.
UČENCI, VAJENCI IN ŠTUDENTI
47. člen
Učenci, vajenci in študenti
(1) Učencem in študentom na praksi se za polni delovni čas
obvezne prakse izplača plačilo skladno z zgornjim zneskom davčne uredbe.
(2) Učenci, vajenci in študenti imajo pravico do vseh
povračil stroškov v zvezi z delom.
(3) Učenci, vajenci in študentje imajo pravico do plačila,
tudi če prejemajo štipendijo.
(4) Vajencem pripadajo izplačila skladno z zakonom in pogodbo
o vajeništvu.

Priloga:
Tarifna priloga

Kolektivna pogodba za cestni potniški promet
Slovenije (Uradni list RS, št. 192/21) vsebuje naslednje prehodne in
končne določbe:
»PREHODNE IN KONČNE DOLOČBE
48. člen
Veljavnost
(1) Kolektivna pogodba začne veljati naslednji dan po objavi
v Uradnem listu Republike Slovenije, uporabljati pa se začne 1. 1. 2022.
(2) Ne glede na določbe tretjega odstavka 4. člena te
kolektivne pogodbe se do uveljavitve sprememb in dopolnitev Zakona o delovnem
času in obveznih počitkih mobilnih delavcev ter o zapisovalni opremi v cestnih
prevozih (Uradni list RS, št. 45/16, 62/16 in 92/20) v delu, ki ureja prevoz
potnikov v linijskih prevozih krajših od 50 km in še do največ šest mesecev po
tem, ne uporablja poglavje Delovni čas, počitki, odmori in čas razpoložljivosti
voznega osebja (od 22.a člena do 22.e člena).
(3) Glede delovnega časa se v času do uveljavitve sprememb
Zakona o delovnem času in obveznih počitkih mobilnih delavcev ter o zapisovalni
opremi v cestnih prevozih (Uradni list RS, št. 45/16, 62/16 in 92/20) v delu,
ki ureja prevoz potnikov v linijskih prevozih krajših od 50 km in še do največ
šest mesecev po tem, smiselno uporabljajo določbe od 16. do 23. člena Kolektivne
pogodbe za cestni potniški promet (Uradni list RS, št. 35/09), ZDR-1, ZDCOPMD
in ostalih veljavnih predpisov.
49. člen
Objava kolektivne pogodbe
Kolektivna pogodba se objavi v Uradnem listu Republike
Slovenije.«.

Aneks št. 1 h Kolektivni pogodbi za cestni
potniški promet Slovenije (Uradni list RS, št. 74/23) vsebuje naslednji končni določbi:
»3. člen
Vse ostale določbe Kolektivne pogodbe za cestni potniški
promet Slovenije ostanejo nespremenjene.
4. člen
Te spremembe začnejo veljati naslednji dan po objavi v
Uradnem listu Republike Slovenije, uporabljajo se od 1. junija 2023.«.