1. člen
S tem pravilnikom se določa vsebina vprašalnikov za
pridobivanje podatkov o lastnostih posebnih enot vrednotenja, ki se vrednotijo
po modelih vrednotenja: model za bencinske servise (PNB), model za elektrarne
(PNE) in model za pristanišča (PNP).
2. člen
(1) Z vprašalniki se za vse modele vrednotenja iz
prejšnjega člena pridobi podatke o parcelah, stavbah in delih stavb, ki
sestavljajo posebno enoto vrednotenja, ter podatke o osebi, ki opravlja
dejavnost.
(2) Lokacija parcel, stavb in delov stavb se opredeli z
identifikacijsko številko parcele, stavbe ali dela stavbe, določeno v skladu s
predpisi o evidentiranju nepremičnin.
(3) Za vsako parcelo se navede delež v obliki površine,
ki je namenjen opravljanju dejavnosti posebne enote vrednotenja.
(4) Kot podatki o osebi, ki opravlja dejavnost, se za
fizične osebe navedejo osebno ime, EMŠO, naslov stalnega prebivališča in naslov
za vročanje, za pravne osebe pa se navedejo ime, matična številka in naslov.
3. člen
(1) Za model za elektrarne (PNE) se z vprašalnikom
pridobijo naslednji podatki:
-       
oznaka merilnega mesta,
-       
delež osebe, ki opravlja dejavnost,
-       
vrsta vira energije,
-       
električna moč na pragu elektrarne,
-       
toplotna moč na pragu elektrarne, če elektrarna soproizvaja ogrevno
toploto ali tehnološko paro,
-       
prihodki od prodaje električne energije in sistemskih storitev,
-       
količina proizvedene električne energije na pragu,
-       
količina prodane rezerve delovne moči za terciarno regulacijo frekvence,
-       
količina prodane električne energije,
-       
podatki o prejetih podporah,
-       
stroški materiala, storitev in dela, povezani s proizvodnjo električne
energije,
-       
stroški dajatev in drugi stroški, povezani s proizvodnjo električne
energije,
-       
podatki o življenjski dobi, obnovah in nadgradnjah elektrarne,
-       
podatki o električni in toplotni moči, življenjski dobi, obnovah in
nadgradnjah za vsak blok, če ima elektrarna več kot en blok.
(2) Za model za marine in pristanišča (PNP) se z vprašalnikom
za marine in pristanišča pridobijo naslednji podatki: 
-       
tip pristanišča, 
-       
prihodki pristaniške dejavnosti, 
-       
stroški pristaniške dejavnosti.
(3) Za model za marine in pristanišča (PNP) se z vprašalnikom
za marine poleg podatkov iz prejšnjega odstavka pridobijo še naslednji podatki:
-       
število privezov v vodi, 
-       
število namestitev plovil na suhem, 
-       
število namestitev plovil v hangarju.
(4) Za model za bencinske servise (PNB) se z vprašalnikom
pridobijo naslednji podatki: 
-       
tip bencinskega servisa, 
-       
letna količina prodanih motornih goriv na bencinskem servisu, 
-       
letni prihodki na bencinskem servisu (celotni prihodki osebe, ki
opravlja dejavnost maloprodaje motornih goriv) v EUR, 
-       
letni neposredni stroški prodaje motornih goriv, trgovskega blaga in
storitev na bencinskem servisu brez amortizacije osnovnih sredstev, ki jih ima
oseba, ki opravlja dejavnost maloprodaje motornih goriv, v EUR, 
-       
določeni letni posredni stroški prodaje, ki se nanašajo na prodajo
motornih goriv, trgovskega blaga in storitev na bencinskem servisu (logistični
stroški, stroški varovanja, stroški zavarovanja, upravni stroški nabave
motornih goriv, trgovskega blaga in storitev ter stroški upravljanja in
gospodarjenja z nepremičninami), v EUR, 
-       
letni stroški nadomestil za uporabo površin ob avtocestah in hitrih
cestah (najemnine, koncesnine), 
-       
za bencinske servise ob avtocestah in hitrih cestah letni stroški
obratovanja, rednega in investicijskega vzdrževanja, varovanja in upravljanja
površin počivališča v skladu s sklenjenimi pogodbami o pridobitvi posebne
pravice uporabe površin za upravljanje dejavnosti maloprodaje motornih goriv in
spremljajočih dejavnosti na območju počivališča, zmanjšani za povračila
(prefakturirane stroške), ki jih prejmejo od upravljavca avtocest in hitrih
cest.
(5) Podatki se z vprašalniki lahko pridobivajo za tekoče
in za pretekla obdobja.

Pravilnik o vsebini vprašalnikov za
pridobivanje podatkov za potrebe množičnega vrednotenja (Uradni list RS, št. 37/18) vsebuje naslednjo končno določbo:
»KONČNA DOLOČBA
4. člen
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o vsebini vprašalnikov za pridobivanje podatkov za potrebe
množičnega vrednotenja (Uradni list RS, št. 39/19) vsebuje naslednjo končno določbo:
»KONČNA DOLOČBA
3. člen
Ta pravilnik začne veljati naslednji dan po objavi v Uradnem
listu Republike Slovenije.«.