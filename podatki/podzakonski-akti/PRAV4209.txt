I. SPLOŠNE DOLOČBE
1. člen
Ta pravilnik določa meroslovne in z njimi
povezane tehnične zahteve, ki jih morajo izpolnjevati refraktometri, s katerimi
se meri masni delež sladkorja v vinskem moštu (v nadaljnjem besedilu: refraktometri),
način označevanja, postopke ugotavljanja skladnosti in overitev ter rok redne
overitve.
Ta pravilnik se označi s skrajšano oznako
MP-47.
2. člen
V tem pravilniku uporabljeni izrazi imajo
naslednji pomen:
1.    
“refraktometer“ je merilni instrument, ki meri lomni količnik svetlobe v
moštu pred fermentacijo;
2.    
“vplivna veličina“ je veličina, ki ni merjena, vendar vpliva na rezultat
merjenja;
3.    
“vplivni dejavnik“ je vplivna veličina določene vrednosti, ki je še v
mejah delovnih pogojev;
4.    
“motnja“ je vplivna veličina določene vrednosti, ki ne presega
predpisane vrednosti, vendar ni več v mejah delovnih pogojev;
5.    
“določeni delovni pogoji“ so pogoji uporabe, ki podajajo vrednosti
vplivnih veličin, ki so še v mejah največjih dopustnih pogreškov;
6.    
“referenčni pogoji“ so pogoji uporabe, ki so predpisani za preskušanje
refraktometra ali za medsebojno primerjavo merilnih rezultatov;
7.    
“lastni pogrešek“ je pogrešek refraktometra, ugotovljen pri referenčnih
pogojih delovanja;
8.    
“pomembna napaka“ je razlika med kazalnim pogreškom in lastnim
pogreškom, katere absolutna vrednost je večja od enega intervala na skali;
9.    
“lomni količnik homogene snovi“ je razmerje med svetlobno hitrostjo v
vakuumu in svetlobno hitrostjo v snovi;
10.  “masni
delež sladkorja v vodni raztopini“ je razmerje med maso čiste saharoze v
raztopini in maso raztopine.
3. člen
Refraktometri se uporabljajo:
-      
na odkupnih mestih za grozdje,
-      
pri nadzornih pregledih inšpekcijskih služb in pooblaščenih
laboratorijev za analizo moštov in vina ter
-      
pri določanju odškodnin in podobnih vrst plačil v postopkih pred
upravnimi in pravosodnimi organi.
4. člen
Ta pravilnik velja za tri tipe
refraktometrov:
1.    
avtomatski refraktometer, tip I (v nadaljnjem besedilu: refraktometer
tipa I), ki ga sestavljajo:
- 
naprava za avtomatsko korekcijo temperature (AKT),
- 
primarna kazalna naprava,
- 
naprava za nastavitev ničlišča,
- 
naprava za preverjanje ničlišča in
- 
avtomatska naprava za čiščenje.
2.    
ročni refraktometer z avtomatsko kazalno napravo, tip II (v nadaljnjem
besedilu: refraktometer tipa II), ki ga sestavljajo:
- 
naprava za avtomatsko korekcijo temperature,
- 
primarna kazalna naprava in
- 
naprava za nastavitev in preverjanje ničlišča.
3.    
ročni refraktometer, tip III (v nadaljnjem besedilu: refraktometer tipa
III), pri katerem se rezultat merjenja dobi tako, da se poišče graduacijska črtica,
ki sovpada s črto, ki ločuje svetlo območje od temnega.
Refraktometri tipa III morajo poleg
splošnih zahtev izpolnjevati še naslednji zahtevi:
-      
da delujejo na principu loma svetlobe, kot edine metode, ki na tem tipu
refraktometra zagotavlja zadostno berljivost, in
-      
da je vanje vgrajen termometer za korigiranje temperature, kadar nimajo
naprave za avtomatsko korekcijo temperature.
II. MEROSLOVNE ZAHTEVE
5. člen
Rezultat merjenja je lahko izražen z:
-      
lomnim količnikom,
-      
masnim deležem v odstotkih ali
-      
drugo veličino, ki je v neposredni povezavi z eno od zgoraj navedenih
(npr. koncentracija sladkorja v g/L).
6. člen
Lomni količnik v vinskem moštu in
sladkornih raztopinah se meri proti lomnemu količniku zraka pri beli svetlobi.
Referenčni delovni pogoji so:
-      
temperatura:               20 °C
-      
tlak:                             101,325 kPa
-      
relativna vlažnost:       50%
-      
delež CO2:
                  0,03 vol.%
-      
valovna dolžina:          589 nm
-      
lomni količnik zraka:   1,00027191
7. člen
Masni delež sladkorja v moštu, izražen v
masnih odstotkih (%), je enak masnemu deležu saharoze v vodni raztopini, ki ima
enak lomni količnik svetlobe določene valovne dolžine pri referenčnih delovnih
pogojih. V prilogi 1, ki je sestavni del tega pravilnika, je podana zveza med
masnim deležem in lomnim količnikom raztopine saharoze.
8. člen
Koncentracija
sladkorja v moštu (rB) v gramih na liter (g/L) se izračuna iz izmerjenega lomnega količnika
po naslednjih enačbah:
ρB = 6844 (n-1,3358) za n ≤
1,3706
ρB = 6712 (n-1,3351) za n
> 1,3706
Zveza med lomnim količnikom, masnim deležem
sladkorja v moštu in koncentracijo sladkorja v moštu v gramih na liter je
razvidna iz priloge 2, ki je sestavni del tega pravilnika.
9. člen
Pri štiriurni uporabi refraktometra pri
normalnih delovnih pogojih mora biti lezenje ničlišča manjše od vrednosti
razdelka na skali.
10. člen
Največji dopustni pogrešek pri prvi oziroma
izredni overitvi je enak ±1 razdelek na skali ob upoštevanju nezaokrožene
vrednosti.
Pri redni overitvi je največji dopustni
pogrešek absolutna vrednost največjega dopustnega pogreška iz prejšnjega
odstavka, povečana za polovico razdelka.
11. člen
Referenčni in
delovni pogoji za overitve so:


Dejavnik

Referenčni pogoji

Nazivni delovni
  pogoji


Temperatura okolja

20 °C ±
  2 °C

od 5 °C do
  40 °C


Omrežna napajalna 

nazivna napetost ±
  2%

nazivna napetost


napetost

 

+ 10%, – 15%


Omrežna frekvenca

nazivna frekvenca ±
  0,4%

nazivna frekvenca ±
  2%


Proizvajalec lahko za delovne pogoje izbere
večje temperaturno območje.
12. člen
Kadar se overitve refraktometrov brez
naprave za avtomatsko korekcijo temperature izvajajo pri temperaturi, različni
od 20 °C, je treba upoštevati korekcije masnega deleža, podane v prilogi
3, ki je sestavni del tega pravilnika.
13. člen
Pri odobritvi
tipa merila je treba preveriti naslednje električne motnje:


Preskus

Stopnja strogosti


Padci napetosti in
  kratke
prekinitve napetosti

100-odstotna
  redukcija 10 ms in
50-odstotna
  redukcija 20 ms


Električni šoki

napetost 1 kV


Elektrostatična
  motnja

zračna razelektritev
  napetosti 8 kV
razelektritev z
  dotikom 6 kV


14. člen
Mehanski preskus pri odobritvi tipa merila
se izvaja po stopnji zahtevnosti 2, to je višini padca 50 mm.
III. TEHNIČNE ZAHTEVE
15. člen
Konstrukcija refraktometra mora omogočati
njegovo nemoteno uporabo in enostavno ravnanje ter njegovo nastavitev in označitev.
Refraktometer mora biti izdelan iz
materialov, ki zagotavljajo ustrezno trdnost in stabilnost med uporabo.
Predvsem tisti deli refraktometra, ki so
med uporabo v stiku z vinskim moštom ali raztopinami sladkorja, morajo biti iz
materialov, ki jih te snovi ne morejo poškodovati.
Okrov refraktometra mora biti trden in
izdelan tako, da so deli naprav zavarovani pred mehanskimi poškodbami, prahom
in vlago.
16. člen
Najmanjši razdelek skale refraktometra mora
v odvisnosti od merjene veličine znašati:
-      
2 x 10-4 ali
5 x 10-4 za
lomni količnik,
-      
0,1% ali 0,2% za masni delež sladkorja oziroma vrednost v velikosti med
vrednostima ene od zgornjih veličin, če je prikaz v povezavi s to veličino.
Razdelek mora biti v tem primeru vedno v obliki 1 x 10k, 2 x 10k ali 5 x 10k, kjer je k pozitivno ali negativno
celo število ali nič. Kadar je prikazana veličina koncentracije sladkorja, mora
biti razdelek 2 g/L.
17. člen
Kazalna naprava refraktometra je lahko
analogna ali digitalna.
Refraktometri tipa I morajo imeti digitalno
kazalno napravo. Številke, ki kažejo merilne rezultate, morajo biti vidne z
razdalje 5 m. Ta zahteva je izpolnjena, če so številke svetleče in visoke
najmanj 2,5 cm oziroma najmanj 3 cm v drugih primerih.
Merilne rezultate je treba zaokrožiti na
najbližjo vrednost razdelka. Med preskušanjem se lahko uporabi vrednost
razdelka, enaka največ eni četrtini razdelka refraktometra. Ta možnost
uporabniku ne sme biti dostopna.
18. člen
Enake zahteve, kot veljajo za kazalno
napravo refraktometrov tipa I, veljajo tudi za kazalno napravo refraktometrov
tipa II, razen višine številk, ki morajo biti pri slednji visoke najmanj 0,5
cm.
19. člen
Kazalna naprava refraktometrov tipa III ima
lahko analogni prikaz. Razločljivost kazanja mora biti enaka ali boljša od četrtine
vrednosti razdelka.
20. člen
Refraktometer mora imeti praviloma
tiskalnik, ki tiska merilni rezultat.
Pri refraktometrih z digitalno kazalno
napravo mora biti natisnjeni merilni rezultat ponovljeno kazanje instrumenta.
Če ima refraktometer analogno kazalno
napravo, je natisnjena vrednost zaokrožena na najbližjo polovico razdelka. (črtan)
Izpis rezultatov merjenja ne sme biti mogoč
pred koncem merjenja.
21. člen
Naprave za nastavljanje in preverjanje ničlišča
so obvezne za vse vrste refraktometrov. Te naprave morajo biti enostavne in
morajo neprekinjeno delovati. Skala na vsaki strani ničlišča mora omogočati
preverjanje nastavitve ničle in mora imeti na vsaki strani ničlišča območje
vrednosti enega razdelka. Ničelni pogrešek ne sme biti večji od ene četrtine
vrednosti razdelka.
Poseben sistem mora omogočati signalizacijo
nepravilne nastavitve, ki bi presegla vrednost enega razdelka.
22. člen
V refraktometer je lahko vgrajena tudi
naprava za kalibriranje v kakšni drugi točki merilnega območja, ki ne sovpada z
ničliščem destilirane vode. V tem primeru se lahko namesto vode kot
kalibracijski medij za preverjanje ničlišča uporabi drug medij, katerega lomni
količnik je znan in konstanten in je lahko vgrajen v refraktometer.
23. člen
Refraktometer mora vključevati tudi posebno
notranjo zaščito, ki ob nepravilnem delovanju blokira merjenje. V takem primeru
mora biti mogoče razločevati delovanje avtomatskega notranjega nadzora refraktometra
od operacij merjenja na vzorcih raztopin.
24. člen
Pri refraktometrih tipa III mora biti z
raznimi dodatnimi ukrepi otežen dostop do točk, prek katerih je mogoče
spreminjati položaj ničlišča.
Pri refraktomerih tipa III mora biti
zagotovljena možnost razlikovanja med operacijo preverjanja ničlišča in
operacijo merjenja. Ta zahteva je izpolnjena, če je skala med ničliščem in
spodnjo mejo merilnega območja prekinjena.
Dostop k naravnavanju ničlišča mora biti
zavarovan.
25. člen
Najmanjše merilno območje za merjeno veličino
mora vključevati območje, ki ustreza vrednostim masnega deleža od 10% do 30%.
26. člen
Refraktometri morajo biti opremljeni z
napravo, ki zagotavlja, da izmerjeni rezultat ustreza vrednosti, ki bi bila
izmerjena pri referenčni temperaturi 20 °C.
Območje delovnih temperatur refraktometra
mora biti od najmanj 5 °C do 40 °C. Dodatno mora biti zagotovljena
možnost opozorilne signalizacije, če pade delovna temperatura izven območja
delovanja naprave za korekcijo temperature.
Pri refraktometrih tipa I in II morajo biti
zahteve iz prvega in drugega odstavka tega člena izpolnjene avtomatsko.
Pri refraktometrih tipa III, ki nimajo
naprave za avtomatsko korekcijo temperature, se šteje, da so zahteve izpolnjene
z vgradnjo termometra z razdelkom 1 °C ali 0,5 °C ali če ima
refraktometer skalo, ki kaže korekcijske vrednosti.
27. člen
Pri refraktometrih tipa I mora preskusni
vzorec izpolnjevati določbe 36. člena tega pravilnika.
Najmanjša prostornina statičnega vzorca je
20 cL. Vzorec se ročno dozira na merilno prizmo, kjer ostane med merjenjem.
Najmanjša prostornina dinamičnega vzorca je
30 cL. Dovajanje merjene tekočine je avtomatsko, prikaz izmerjenega rezultata
pa se obnavlja kontinuirano.
28. člen
Konstrukcija refraktometra mora omogočati
enostavno in varno čiščenje površine optične naprave in prehodov za merjeno
tekočino.
Pri refraktometrih tipa I mora biti čiščenje
avtomatsko.
Če merjena tekočina ni v stiku s površino
optičnega zaznavala, refraktometer ne sme prikazovati rezultata meritve, razen če
je vzorčenje dinamično. V tem primeru se lahko rezultat prikazuje največ eno
minuto po ustavitvi pretoka merjene tekočine.
IV. NAPISI IN OZNAKE
29. člen
Refraktometer mora imeti naslednje napise
in oznake:
-      
prepoznavni znak ali trgovsko ime proizvajalca,
-      
proizvajalčevo oznako modela, serijsko številko in leto proizvodnje,
-      
uradno oznako odobritve tipa,
-      
ime in mersko enoto ter merilno območje merjene veličine in
-      
nazivne delovne pogoje (temperaturno območje, napajalno napetost in
frekvenco).
Napisi in oznake na refraktometru morajo
biti v slovenskem jeziku.
30. člen
Napisi in oznake morajo biti jasni, dobro
vidni in trajno berljivi. Šteje se, da je ta zahteva izpolnjena, če so napisi
in oznake visoki vsaj 2 mm. Nameščeni morajo biti na sprednji strani refraktometra
in/ali na dodatni napisni ploščici.
Dodatna napisna ploščica oziroma nalepka
mora biti pritrjena tako, da je ni mogoče odstraniti oziroma da se z
odstranitvijo trajno poškoduje oziroma uniči.
31. člen
Merske enote oziroma simboli morajo biti izpisani
blizu rezultata v naslednjih oblikah:
-      
masni odstotek ali %,
-      
gram na liter ali g/L.
V. UGOTAVLJANJE SKLADNOSTI
32. člen
Za refraktometre je obvezna odobritev tipa
merila, ki ji sledi bodisi prva overitev bodisi izjava o skladnosti z odobrenim
tipom.
33. člen
Preskus tipa obsega:
-      
preverjanje lezenja ničlišča,
-      
preverjanje naprave za nastavitev ničlišča,
-      
kalibracijo pri referenčnih delovnih pogojih,
-      
preverjanje vpliva čiščenja in
-      
preverjanje motenj iz 13. člena tega pravilnika.
Preskus pri referenčnih pogojih se izvede z
referenčnimi raztopinami pri 5 °C, 20 °C in 40 °C. Uporabijo se
najmanj štiri različne referenčne raztopine za kontrolo celotnega merilnega
območja. Vsaka meritev se izvede trikrat. Temperaturi 5 °C in 40 °C
se lahko zamenjata tudi s temperaturami, ki jih predpiše proizvajalec.
Pri preskusu vpliva čiščenja je treba
uporabiti raztopino, ki ima znan delež sladkorja, in izvesti meritev pri različnih
čistilnih pogojih, pri čemer se najprej uporabi mošt, nato pa standardna
raztopina. Rezultat preskusa ne sme presegati največjega dopustnega pogreška.
34. člen
Preskus pri prvih overitvah vključuje
preverjanje največjih dopustnih pogreškov s tremi raztopinami.
Prva overitev vključuje tudi vizualni
pregled vsakega merila, s katerim se ugotovi skladnost z odobrenim tipom.
VI. REDNE IN IZREDNE OVERITVE
35. člen
Za refraktometre so obvezne redne in
izredne overitve.
Preskus pri rednih overitvah vključuje
preverjanje največjih dopustnih pogreškov s tremi raztopinami za instrumente v
redni uporabi.
Preskus pri izrednih overitvah je enak
preskusu pri prvih overitvah.
Refraktometri se preskušajo z referenčnimi
raztopinami sladkorja iz 36. člena tega pravilnika.
Rok redne overitve je 1 leto.
36. člen
Referenčne raztopine, ki se uporabljajo za
preskus refraktometrov pri overjanju, so standardne raztopine saharoze ali
glukoze.
Vrednosti referenčnih raztopin morajo biti
določene pri referenčnih delovnih pogojih.
Merilna negotovost referenčnih raztopin,
pripravljenih s tehtanjem, je lahko največ 0,02%, kadar masa raztopine presega
10 g, če je vrednost intervala na skali 1 mg in je meritev opravljena pri
referenčnih pogojih.
Kadar se referenčna vrednost referenčne
raztopine izmeri z etalonskim refraktometrom, se kot referenčna raztopina
uporabi raztopina glukoze. Za stabiliziranje teh raztopin se uporabita izvleček
(ekstrakt) gorčice (10 kapljic alil izotiocianata) in vinska kislina (3 g/L).
Masni delež se določi na osnovi merjenega lomnega količnika pri 20 °C za
vsako referenčno raztopino.
Etalonski refraktometer se kalibrira pri
20 °C z raztopino kemično čiste saharoze, pripravljene s tehtanjem.
Raztopine glukoze, namenjene overjanju
refraktometrov, morajo biti pripravljene z merilno negotovostjo, manjšo od
0,06%. Za kalibracijo mora biti temperatura med 19 °C in 21 °C, pri čemer
se korekcija naredi z interpolacijo 1/10 °C.

Priloga
1: Zveza med masnim deležem in lomnim količnikom raztopine saharoze
Priloga
2: Zveza med lomnim količnikom, masnim deležem sladkorja v moštu in
koncentracijo sladkorja v moštu v gramih na liter
Priloga
3: Korekcije masnega deleža

Pravilnik o meroslovnih zahtevah za
refraktometre, s katerimi se meri masni delež sladkorja v vinskem moštu (Uradni
list RS, št. 40/02)
vsebuje naslednjo prehodno in končno določbo:
»VII. PREHODNA IN KONČNA DOLOČBA
37. člen
Refraktometri, ki imajo na dan uveljavitve
tega pravilnika veljavno odobritev tipa merila na podlagi predpisa, ki je
veljal v času odobritve tipa merila, se smejo dati v promet in uporabo, če
izpolnjujejo zahteve iz 16. člena tega pravilnika.
Refraktometri, ki so na dan uveljavitve
tega pravilnika v uporabi, se lahko dajejo še naprej v redno in izredno
overitev, če izpolnjujejo zahteve glede največjega dopustnega pogreška, določene
s tem pravilnikom.
38. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o meroslovnih zahtevah za refraktometre, s katerimi se meri masni
delež sladkorja v vinskem moštu (Uradni list RS, št. 76/03) vsebuje naslednjo prehodno in
končno določbo:
»6. člen
Refraktometri tipa II in refraktometri tipa
III, ki na dan uveljavitve tega pravilnika nimajo odobritve tipa merila, pa
izpolnjujejo zahteve pravilnika o meroslovnih zahtevah za refraktometre, s
katerimi se meri masni delež sladkorja v vinskem moštu, se lahko uporabljajo
najdlje do 1. 5. 2004, ko morajo biti dani v prvo overitev.
7. člen
Ta pravilnik začne veljati naslednji dan po
objavi v Uradnem listu Republike Slovenije.«.