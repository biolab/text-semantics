I
S to deklaracijo izraža Državni zbor Republike Slovenije
podporo stališčem do vprašanja terorizma, sprejetim z navedeno resolucijo 107.
Konference Interparlamentarne unije, ki je potekala od 17. do 23. marca 2002 v
Marakešu v Maroku, v skladu s priporočilom, ki ga je prejela skupina evropskih
članic Interparlamentarne unije (skupina 12+), da bi povečala vedenje in
zavedanje med člani in članicami nacionalnih parlamentov o nujnosti skupnega
parlamentarnega delovanja v boju zoper terorizem. 
Državni zbor Republike Slovenije se pridružuje skupnim
prizadevanjem in naporom, kot so izraženi v resoluciji in jih bo upošteval pri
svojem delu. Zato Državni zbor Republike Slovenije navedeno resolucijo prevzema
v celotnem besedilu.
II
Resolucija Interparlamentarne unije se glasi:
“(1) ob spoznanju, da je Interparlamentarna unija na
svoji 95. konferenci (aprila 1996) obsodila mednarodni terorizem kot nevarnost
za socialno in politično stabilnost držav, grožnjo globalnemu razvoju
demokracije in napad na varnost in posamezne svoboščine državljanov, ter
pozvala države, naj sprejmejo ustrezne ukrepe za odpravo terorizma in njegovih
socialnih, političnih in gospodarskih vzrokov,
(2) ob spoznanju, da je boj za narodno osvoboditev in
neodvisnost od tuje okupacije zakonita, v mednarodnih resolucijah določena
pravica, in da tak cilj sam po sebi ni teroristično dejanje, s poudarkom na dejstvu,
da noben boj ne opravičuje napadov, zlasti tistih, v katere so vpleteni
nedolžni civilisti, ali katerokoli druge oblike organiziranega državnega
terorizma, 
(3) ob ponovni potrditvi svoje resolucije z naslovom
“Prispevek svetovnih parlamentov v boju proti terorizmu“, ki je bila sprejeta
na 105. konferenci Interparlamentarne unije (aprila 2001) in je teroristična
dejanja obsodila kot neupravičena v vseh primerih, naj gre za politična,
filozofska, ideološka, rasna, etnična, verska ali druga prepričanja, ki naj bi
tovrstna dejanja opravičevala, ter pozvala vse parlamente, naj sprejmejo ukrepe
za boj proti mednarodnemu terorizmu v skladu z resolucijo 55/158 Generalne
skupščine Združenih narodov, 
(4) v prepričanju, da je treba kot teroristična
dejanja obsoditi vsa nasilna dejanja, ki jih posamezniki, organizacije ali
države storijo proti eni ali več državam, njihovim institucijam in ljudem, da
bi jih ustrahovali, in ki močno oškodujejo, oslabijo ali uničijo temeljne
svoboščine, demokracijo, spoštovanje človekovih pravic, državljanske pravice in
pravno državo v tej ali teh državah, prav tako pa tudi podporo takim dejanjem s
strani držav, 
(5) v prepričanju, da mednarodni terorizem očitno krši
vrednote in načela mednarodnega humanitarnega prava in raznih konvencij
Združenih narodov, zlasti Splošne deklaracije o človekovih pravicah (Resolucija
217 A (III), ki jo je Generalna skupščina Združenih narodov sprejela 10.
decembra 1948), ki pravi, da ima vsakdo pravico do življenja, svobode in osebne
varnosti, kar Interparlamentarna unija vztrajno potrjuje, 
(6) ob sklicevanju na resolucijo Varnostnega sveta
Združenih narodov 1368 (2001) z dne 12. septembra 2001, ki poziva države, naj z
okrepitvijo sodelovanja in celovitim izvajanjem ustreznih mednarodnih
protiterorističnih konvencij preprečijo in zatrejo teroristične napade, 
(7) s potrditvijo resolucije Varnostnega sveta
Združenih narodov 1373 (2001) z dne 28. septembra 2001, ki poziva države, naj
sprejmejo protiteroristične ukrepe na področju financ, kazenskega prava in
informacijske tehnologije, in se vzdržijo nudenja aktivne ali pasivne pomoči
teroristom ali terorističnim skupinam, 
(8) ob sklicevanju na Mednarodno konvencijo o
preprečevanju financiranja terorizma, ki jo je Generalna skupščina Združenih
narodov sprejela 9. decembra 1999 in na podlagi katere morajo vse države
podpisnice izročiti osebe, vpletene v financiranje terorističnih dejavnosti, in
sprejeti ukrepe za preiskovanje sumljivih finančnih poslov, 
(9) ob zaskrbljujočem spoznanju, da vse tesnejše povezovanje
med terorizmom in organiziranim kriminalom, vključno z nezakonitim trgovanjem z
mamili, orožjem in ljudmi ter pranjem denarja, predstavlja glavno oviro za
izpolnjevanje prizadevanj narodov za razvoj, blagostanje, mir in varnost, 
(10) s ponovno potrditvijo potrebe po preprečevanju
groženj mednarodnega terorizma za svetovni mir in mednarodno varnost z vsemi
sredstvi ter v skladu z Ustanovno listino Združenih narodov, Splošno
deklaracijo o človekovih pravicah in sporazumi Združenih narodov o človekovih
pravicah, 
(11) ob priznanju in zadovoljstvu zaradi vse
tesnejšega mednarodnega sodelovanja v boju proti mednarodnemu terorizmu, 
(12) glede na to, da obsodba terorizma ne more biti
ločena od pomoči njegovim žrtvam, 
(13) v prepričanju, da lahko svetovni parlamenti in
parlamentarci s pomočjo mednarodnega in nacionalnega sodelovanja bistveno
prispevajo k boju proti globalnemu terorizmu in odpravljanju njegovih temeljnih
vzrokov, 
(14) ob zavesti, da je namen terorističnih dejanj tudi
oslabitev struktur in kohezije civilne družbe, ki se mora na napad na svoje
vrednote odzvati brez škode za svojo odprtost, človečnost in zavezanost
standardom človekovih pravic ter posamezne pravice in svoboščine, 
(15) ob priznanju, da imajo ob pojavu terorizma
pomembno vlogo tudi pomanjkanje demokracije in spoštovanja človekovih pravic
ter nepripravljenost za reševanje regionalnih sporov z mirnimi sredstvi, 
1. Poziva vse nacionalne parlamente, naj, če tega niso že storili,
sprejmejo ali omogočijo sprejetje konvencij Združenih narodov o terorizmu,
zlasti Mednarodne konvencije o preprečevanju financiranja terorizma, ki jo je
Generalna skupščina Združenih narodov sprejela 9. decembra 1999; naj čimprej
uvedejo potrebne izvedbene ukrepe; in naj se zavzamejo za sklenitev in
sprejetje osnutka Konvencije za preprečevanje jedrskega terorizma ter osnutka
splošne Konvencije za odpravo terorizma, ki sta trenutno v postopku pred
Generalno skupščino OZN; 
2. Poziva tudi vse države in mednarodne organizacije, naj
preučijo možnost zagotavljanja tehnične in finančne pomoči državam, ki tako
pomoč potrebujejo, da bi se okrepila njihova sposobnost sprejemanja učinkovitih
ukrepov proti terorizmu in nadnacionalnemu organiziranemu kriminalu, vključno z
nezakonitim trgovanjem z mamili, orožjem in ljudmi ter pranjem denarja; 
3. Ponavlja svoj poziv, naslovljen na vse parlamente sveta –
v tem smislu se sklicuje na resolucijo z naslovom “Zagotavljanje spoštovanja
načel mednarodnega prava v korist svetovnega miru in varnosti“, ki jo je
sprejela 105. konferenca Interparlamentarne unije (april 2001), da bi dosegla
soglasje glede področja uporabe konvencij o terorizmu; 
4. Ponavlja tudi svoj poziv vsem parlamentom sveta, naj
poskrbijo za ratifikacijo Rimskega statuta, s katerim je bilo ustanovljeno
Mednarodno kazensko sodišče, in priznajo, da je treba mednarodne teroriste
kazensko preganjati in privesti pred državno ali mednarodno sodišče (npr.
Mednarodno kazensko sodišče); 
5. Ponovno potrjuje načelo, ki ga je uvedla Generalna
skupščina Združenih narodov v svoji resoluciji z dne 24. oktobra 1970 (2625)
(XXV) in podprl Varnostni svet v resoluciji 1189 (1998), na podlagi katerega se
je vsaka država dolžna vzdržati organiziranja, spodbujanja, podpiranja ali
sodelovanja v terorističnih dejanjih v drugi državi oziroma ne sme dopustiti,
da na njenem ozemlju potekajo organizirane dejavnosti, ki so namenjene takim
dejanjem; 
6. Poziva parlamentarce vsega sveta, naj v skladu z
resolucijo Varnostnega sveta Združenih narodov 1377 (2001) z dne 12. novembra
2001 o globalnem prizadevanju za preprečevanje terorizma odigrajo svojo vlogo v
širjenju medkulturnega razumevanja, reševanju regionalnih sporov in mednarodnem
sodelovanju pri vprašanjih globalne in razvojne politike, da bi obsežno in
dolgotrajno odpravili temeljne vzroke terorizma; 
7. Izraža potrebo po okrepitvi medparlamentarne izmenjave
podatkov in izkušenj v zvezi z izvrševanjem učinkovitih zakonodajnih ukrepov,
in poudarja podporo Interparlamentarne unije v usklajevanju zakonodajnih pobud
za preprečevanje terorizma; 
8. Poudarja vlogo parlamentarcev in voditeljev civilne družbe
po vsem svetu v krepitvi demokracije, spodbujanju človekovih pravic, podpiranju
mirnega reševanja sporov in odpravi okupacije kot najučinkovitejših sredstvih
za preprečevanje terorizma; 
9. Poziva parlamente, naj v izraz nacionalne solidarnosti
sprejmejo zakonodajne ukrepe, ki zagotavljajo odškodnino za žrtve terorističnih
dejanj; 
10. Poziva parlamente sveta, naj svoja prizadevanja za odpravo
socialnih krivic, odtujevanja in ekstremizma, ki predstavljajo gojišče
terorizma, okrepijo z razvojnimi ukrepi in posebno pozornost posvetijo pobudam
civilne družbe; 
11. Poudarja pomen dialoga med narodi pri preprečevanju
terorizma, poudarja vlogo civilne družbe v tem dialogu in vabi parlamentarce in
parlamentarke, naj sprejmejo ukrepe za spodbujanje dialoga med narodi in
znotraj njih ter pospeševanje programov za mir, s posebnim poudarkom na vzgojni
reformi, katere cilj je pluralizem, strpnost in vzajemno razumevanje; 
12. Ponavlja, da terorizma ni mogoče povezati z vero,
narodnostjo ali narodom in da poskus, da bi ga povezali z vero, narodnostjo ali
narodom ali opravičili v imenu vere, narodnosti ali naroda, predstavlja
nevarnost za celotno človeštvo; 
13. Poudarja potrebo po rednih parlamentarnih razpravah o
mednarodnem terorizmu, da bi se to vprašanje ohranilo na političnem dnevnem
redu in bi zagotovili nadaljnje ukrepe na podlagi resolucije Varnostnega sveta
Združenih narodov 1373, zlasti glede poročila, ki ga mora vsaka država
predložiti Združenim narodom; 
14. Poudarja tudi potrebo po preprečevanju sporov in poziva
vse strani, naj obstoječe spore zaustavijo ob polnem spoštovanju varnosti vseh
oseb, ki so vanje vpletene.“
Št. 700-01/01-64/9
Ljubljana, dne 31. maja 2002.
Predsednik 
Državnega zbora 
Republike Slovenije 
Borut Pahor l. r.