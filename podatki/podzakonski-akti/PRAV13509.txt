1. člen
(vsebina)
Ta pravilnik določa merila, pogoje in postopek za pridobitev akreditacije
za opazovanje volitev oziroma referenduma, pravice ter dolžnosti opazovalcev in
vsebino ter obliko akreditacije.
2. člen
(opazovalci)
(1) Predstavniki domačih in tujih organizacij, ustanov,
združenj in društev ter mednarodnih organizacij, ki se ukvarjajo s področjem
volitev, varstvom človekovih pravic, integritete ali izobraževanja, imajo na
območju Republike Slovenije pravico opazovati izvedbo volitev in referenduma (v
nadaljnjem besedilu opazovalci).
(2) Opazovalci so tudi člani oziroma predstavniki
centralnih volilnih organov drugih držav.
3. člen
(postopek za pridobitev akreditacije)
(1) Vlogo za izdajo akreditacije za opazovanje volitev
ali referenduma (v nadaljnjem besedilu akreditacija) vloži organizacija iz
prejšnjega člena tega pravilnika pri Državni volilni komisiji.
(2) Vloga za izdajo akreditacije mora vsebovati:
-       
naziv organizacije, katerih predstavniki želijo opazovati volitve
oziroma referendum,
-       
kontaktne podatke organizacije,
-       
ime in priimek, datum rojstva ter naslov prebivališča oseb, ki bodo
izvajale opazovanje,
-       
številko potne listine,
-       
navedbo volitev oziroma referenduma, ki ga želi organizacija opazovati,
-       
namen, obseg in čas opazovanja.
(3) Vloga za izdajo akreditacije se vloži najkasneje
10 dni pred dnem glasovanja.
(4) O vlogi za izdajo akreditacije odloča Državna
volilna komisija s sklepom. Zoper sklep ni dovoljena pritožba.
4. člen
(obrazec vloge)
(1) Vloga se posreduje na obrazcu, ki je objavljen na
spletnem mestu Državne volilne komisije v slovenskem in angleškem jeziku.
(2) Obliko obrazca iz prejšnjega odstavka tega člena
določi direktor službe Državne volilne komisije (v nadaljnjem besedilu
direktor).
5. člen
(izdaja akreditacije)
(1) Na podlagi odločitve Državne volilne komisije,
direktor izda prosilcu akreditacijo.
(2) Akreditacija se izda v obliki kartice. Vsebino in
obliko določi direktor.
6. člen
(pravice in dolžnosti opazovalcev)
(1) Opazovalci so lahko navzoči pri delu volilnih
organov v vseh fazah volilnega postopka.
(2) Pred začetkom opazovanja mora opazovalec volilnemu organu
dati na vpogled akreditacijo.
(3) Opazovalci lahko opazujejo delov volilnih organov in
članom volilnih organov zastavljajo vprašanja, pri čemer ne smejo ovirati dela
volilnih organov.
7. člen
(dolžnost članov volilnih organov)
(1) Člani volilnih organov so pod pogoji iz tega
pravilnika dolžni opazovalcem omogočiti opazovanje, sodelovati z opazovalci in
jim dati informacije javnega značaja, s katerimi razpolagajo.
(2) Podatke o opazovalcih, potek opazovanja, čas
opazovanja in morebitne druge posebnosti mora volilni organ zabeležiti v
zapisniku o delu volilnega organa.

Pravilnik o merilih, pogojih in postopku za
pridobitev akreditacije za opazovanje volitev (Uradni list RS, št. 34/18) vsebuje naslednjo prehodno in
končno določbo:
»8. člen
(prehodna in končna
določba)
(1) Obliko obrazca vloge iz 4. člena tega pravilnika in
obliko kartice akreditacije iz drugega odstavka 5. člena tega pravilnika
direktor službe komisije določi v roku 30 dni po uveljavitvi tega pravilnika.
(2) Ta pravilnik začne veljati naslednji dan po sprejemu
in se objavi v Uradnem listu Republike Slovenije in na spletnem mestu Državne
volilne komisije.«.

Pravilnik
o dopolnitvi Pravilnika o merilih, pogojih in postopku za pridobitev
akreditacije za opazovanje volitev (Uradni list RS, št. 178/21)
vsebuje naslednjo končno določbo:
»2. člen
Ta pravilnik začne veljati petnajsti dan po objavi v Uradnem
listu Republike Slovenije.«.