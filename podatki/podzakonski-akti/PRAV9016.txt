I. SPLOŠNE DOLOČBE
1. člen
(vsebina pravilnika)
(1) S tem pravilnikom se določa postopke in zahteve za ugotavljanje
tehnične opremljenosti in usposobljenosti delavnic za vzdrževanje železniških
vozil in/ali njihovih sestavnih delov in način pooblaščanja vzdrževalnih
delavnic za izvajanje posameznih vrst vzdrževanja.
(2) Da bi bilo zagotovljeno zakonito in smotrno izvajanje postopkov
usposobljenosti, ta pravilnik ureja:
-       
razmerja med vlagateljem in komisijo pri izvedbi postopka presoje
usposobljenosti,
-       
postopek do odločitve o izdaji pooblastila o usposobljenosti, vključno s
pogoji, ki morajo biti izpolnjeni, da varnostni organ lahko prične s postopkom
za preverjanje usposobljenosti delavnic in meril za sprejem odločitve o
usposobljenosti,
-       
vzdrževanje usposobljenosti in širitev obsega usposobljenosti.
2. člen
(pomen izrazov)
Izrazi, uporabljeni v tem pravilniku, imajo naslednji pomen:
-       
»ugotavljanje usposobljenosti« je postopek, s katerim varnostni organ
ugotavlja strokovno‑tehnično
usposobljenost vzdrževalnih delavnic za vzdrževanje železniških vozil in/ali njihovih
sestavnih sklopov in delov,
-       
»pooblastilo o usposobljenosti« je dokument, s katerim varnostni organ
na osnovi pozitivnega mnenja oziroma rezultata strokovno‑tehnične presoje potrdi usposobljenost delavnice za
vzdrževanje železniških vozil in/ali njihovih sestavnih sklopov in delov,
sestavni del pooblastila pa je tudi obseg pooblastila o usposobljenosti. V
obsegu pooblastila o usposobljenosti varnostni organ podrobno navede dejavnosti
in posamezno vrsto vzdrževanja, za katere je vzdrževalna delavnica
usposobljena,
-       
»presoja« je sistematičen, neodvisen in dokumentiran proces pridobivanja
dokazov presoje in njihovega objektivnega vrednotenja, da bi določili obseg, v
katerem so izpolnjeni kriteriji presoje,
-       
»neskladnost« je neizpolnitev zahteve,
-       
»korektivni ukrep« je ukrep za odpravo vzroka ugotovljene neskladnosti
oziroma drugih odstopanj.
3. člen
(referenčni dokumenti)
(1) Delavnica mora razpolagati s tehnološko opremljenostjo, ki
v celoti izpolnjuje zahteve za zagotovitev tehničnih, kakovostnih in varnostnih
vzdrževalnih storitev po referenčnih dokumentih, ki so navedeni v drugem
odstavku tega člena.
(2) Pri postopkih ugotavljanja usposobljenosti in izdaji pooblastila
o usposobljenosti je treba upoštevati in izpolnjevati vse pogoje in zahteve
tehnične opremljenosti in usposobljenosti, ki so predpisani z veljavno
zakonodajo, predvsem pa z:
-       
Zakonom o železniškem prometu (Uradni list RS, št. 44/07 – uradno
prečiščeno besedilo) in na njegovi podlagi izdanimi podzakonskimi predpisi,
-       
Zakonom o varnosti v železniškem prometu (Uradni list RS, št. 61/07) in
na njegovi podlagi izdanimi podzakonskimi predpisi,
-       
Zakonom o meroslovju (Uradni list RS, št. 26/05 – uradno prečiščeno
besedilo) in na njegovi podlagi izdanimi podzakonskimi predpisi,
-       
Zakonom o standardizaciji (Uradni list RS, št. 59/99),
-       
podzakonskimi predpisi, ki se uporabljajo,
-       
objavljenim spiskom nacionalnih standardov,
-       
veljavnimi standardi in tehničnimi predpisi, navedenimi v prilogi
Odredbe o zahtevah, katerim morajo ustrezati postroji, objekti, naprave in
oprema železniške proge ter železniška vozila, naprave in oprema, ki se
vgrajujejo v ta vozila (Uradni list RS, št. 76/95),
-       
tehničnimi specifikacijami in navodili,
-       
obveznimi in/ali priporočenimi UIC objavami, ki se nanašajo na
vzdrževanje železniških vozil.
II. VLOGE IN ODGOVORNOSTI
4. člen
(vloge in odgovornosti)
(1) Postopek ugotavljanja usposobljenosti delavnic za vzdrževanje
železniških vozil in njihovih sestavnih delov in sklopov (v nadaljnjem
besedilu: delavnica) začne varnostni organ na podlagi vloge delavnice.
(2) V primeru izpolnjevanja predpisanih pogojev izda
varnostni organ delavnici pooblastilo, ki predstavlja pravno podlago za
izvajanje vzdrževalnih del na železniških vozilih.
(3) Varnostni organ vodi postopek ugotavljanja
usposobljenosti na podlagi podane pisne vloge za strokovno‑tehnično presojo delavnic za
vzdrževanje železniških vozil (v nadaljnjem besedilu: vloga).
(4) Pooblaščena delavnica je na podlagi pooblastila o usposobljenosti
dolžna:
-       
opravljati aktivnosti iz pooblastila le v okviru obsega, za katerega je
varnostni organ izdal pooblastilo o usposobljenosti,
-       
izpolnjevati zahteve glede usposobljenosti v njenem celotnem obsegu
(glede na glavne vire, prostore, opremo, obseg usposobljenosti ali na druge
elemente, ki lahko vplivajo na dejavnost, za katero je vlagatelj pridobil
pooblastilo o usposobljenosti),
-       
zagotoviti tako raven sodelovanja, da varnostni organ lahko ugotovi
izpolnjevanje zahtev glede usposobljenosti; to velja za vse vzdrževalne
delavnice in druga vzdrževalna mesta, kjer se izvajajo vzdrževalne aktivnosti
železniških vozil in njihovih sestavnih sklopov in delov,
-       
zagotoviti varnostnemu organu dostop do vseh informacij, dokumentov in
zapisov, ki so potrebni za ugotovitev izpolnjevanja zahtev glede
usposobljenosti v postopku preverjanja usposobljenosti in nadzora oziroma
zagotavljanja usposobljenosti,
-       
zagotoviti, da varnostni organ, kadarkoli to zahteva, lahko opazuje
izvajanje vzdrževalnih postopkov, ki jih izvaja vlagatelj,
-       
plačati vse stroške postopkov preverjanja usposobljenosti v dogovorjenih
rokih,
-       
sproti obveščati varnostni organ o pomembnih spremembah, ki se nanašajo
na pravni ali ekonomski status, lastništvo ali organizacijo, vodstvo oziroma
ključno osebje,
-       
obveščati varnostni organ o vseh spremembah, ki bi lahko vplivale na
usposobljenost delavnic (spremembe ključnih kadrov, tehnologij, opreme itd.).
(5) Varnostni organ zagotavlja tajnost podatkov, ki jih dobi od
vlagatelja v zvezi z izpolnjevanjem zahtev za pridobitev pooblastila o
usposobljenosti in v času trajanja pooblastila.
III. UGOTAVLJANJE USPOSOBLJENOSTI
5. člen
(vloga za strokovno-tehnično presojo)
(1) Vlagatelj pošlje vlogo in prilogo vloge v pisni obliki. Vsebina
in oblika vloge je določena v prilogi 1, ki je sestavni del tega pravilnika,
vsebina in oblika priloge k vlogi pa je določena v prilogi 2, ki je sestavni
del tega pravilnika.
(2) Varnostni organ pregleda vlogo s pripadajočo
dokumentacijo in oceni, ali vloga omogoča začetek postopka ugotavljanja usposobljenosti.
V primeru nepopolne ali nerazumljive vloge varnostni organ pošlje vlagatelju
pisno zahtevo, da pomanjkljivosti odpravi.
6. člen
(dejavnosti do presoje)
Varnostni organ obvesti vlagatelja 30 dni pred presojo o
datumu obiska in predvidenem poteku strokovno‑tehnične
presoje oziroma o planu presoje in mu določi rok za potrditev plana. Vlagatelj
potrdi plan izvedbe presoje v predvidenem roku. Vsebina in oblika plana presoje
je določena v prilogi 3, ki je sestavni del tega pravilnika.
IV. SPLOŠNA PRAVILA ZA PRESOJO
7. člen
(namen in splošna pravila za presojo)
(1) Namen presoje je ugotoviti, ali vlagatelj izpolnjuje vse pogoje,
tehnično opremljenost in usposobljenost za pridobitev pooblastila, glede na
veljavno zakonodajo.
(2) Da bi varnostni organ lahko pridobil podrobne podatke o
izpolnjevanju zahtev za usposobljenost vlagatelja, načrtuje presojo pri
vlagatelju in na lokacijah, kjer se izvajajo postopki, ki so predmet želenega
obsega ugotavljanja usposobljenosti. Presoja obsega vse aktivnosti, ki jih zahteva
ta pravilnik, tako da se presojevalci prepričajo, da vlagatelj izpolnjuje
zahteve za izdajo pooblastila o usposobljenosti na vseh področjih želenega obsega
ugotavljanja usposobljenosti, za vse postopke in na vseh lokacijah, kjer se ti
postopki izvajajo. Presojevalci si pomagajo s kontrolno listo, katere vsebina
in oblika je določena v prilogi 4, ki je sestavni del tega pravilnika.
(3) Za izvedbo presoje predstojnik varnostnega organa z
odločbo določi komisijo, ki je sestavljena iz vodilnega presojevalca in
presojevalcev. Varnostni organ obvesti vlagatelja o sestavi komisije,
predvidenem datumu obiska in predvidenem poteku presoje.
(4) Presojevalci morajo biti seznanjeni z zakonodajo ter zahtevami
tega pravilnika.
(5) Pred vsako presojo komisija pregleda vlogo za strokovno‑tehnično presojo s pripadajočo
dokumentacijo vlagatelja, ki ji jo posreduje varnostni organ. Ugotovljene
kritične točke upošteva ob načrtovanju dela med presojo.
(6) Posamezne aktivnosti oziroma elementi se v splošnem pregledujejo
vzorčno in ne v celoti. Pri tem je treba zagotoviti, da presojanje zajame
dovolj velik in reprezentativen del vseh dejavnosti. Presojevalec, kolikor je
to mogoče, potek presoje sproti prilagaja novim ugotovitvam, kar lahko včasih
pomeni tudi večja odstopanja.
(7) V primeru, da je ugotovljeno odstopanje od zahtev (neskladnost),
presojevalec to odstopanje zapiše v poročilu o neskladnosti. Vsebina in oblika
poročila o neskladnosti sta določeni v prilogi 5, ki je sestavni del tega
pravilnika.
(8) Izvedbo korektivnih ukrepov za odpravo neskladnosti, ki
jih je ugotovil, presojevalec praviloma ocenjuje preko poslane dokumentacije,
izjav vlagatelja ali ponovnega obiska. V primeru posebno kritičnih
neskladnosti, pri katerih izvedenih ukrepov za njihovo odpravo ni mogoče
dokazovati z dokumentacijo, je potrebna dodatna presoja.
(9) V postopkih ugotavljanja usposobljenosti varnostni organ uporablja
presojevalce in strokovnjake, ki so lahko njegovi zunanji sodelavci. Varnostni
organ zagotavlja, da presojevalci in strokovnjaki izpolnjujejo zahteve, ki
zadevajo zaupnost, neodvisnost, nepristranskost in strokovno usposobljenost.
Presojevalci morajo biti usposobljeni za presojo v skladu z zahtevami tega
pravilnika.
(10) Komisija izvede presojo pri vlagatelju po dogovorjenem planu
presoj. Presojevalci primerno dokumentirajo tako pozitivne kot negativne
ugotovitve presoje. Negativne ugotovitve predstavljajo neskladnosti oziroma
odstopanja od zahtev za ugotavljanje usposobljenosti oziroma odstopanja od
drugih postopkov, ki jih je opredelil vlagatelj.
(11) Na zaključnem sestanku komisija predstavi ugotovljene neskladnosti,
odgovorne osebe vlagatelja pa predlagajo korektivne ukrepe in roke, v katerih
bodo posamezni ukrepi izvedeni. Vodilni presojevalec potrdi strinjanje komisije
s predlogi korektivnih ukrepov in roke odprave oziroma določi korektivne ukrepe
in roke odprave teh ukrepov v primeru, če se ne strinja s predlogom korektivnih
ukrepov s strani vlagatelja.
(12) Ob zaključku presoje prejme vlagatelj poročilo o presoji,
ki vključuje zbirko poročil o neskladnostih, če so te ugotovljene. Vlagatelj v
dogovorjenem roku pošlje komisiji dokazila o izvedbi korektivnih ukrepov.
(13) Po odpravi vseh neskladnosti oziroma po ugotovitvi, da
neskladnosti niso bile odpravljene v celotnem obsegu, pripravi komisija poročilo
o presoji/odločitvi. Vsebina in oblika poročila o presoji/odločitvi je določena
v prilogi 6, ki je sestavni del tega pravilnika.
(14) Po končani presoji komisija celotno dokumentacijo, vključno
s poročilom, preda varnostnemu organu.
V. ZAHTEVE ZA PRESOJEVALCE
8. člen
(naloge in odgovornosti presojevalcev)
(1) Presojevalec je odgovoren za posredovanje objektivne ocene
o izpolnjevanju zahtev za kvalitetno izvedbo nadgradnje, obnove in rednih
vzdrževalnih del (v nadaljnjem besedilu: vzdrževalne aktivnosti). Svoje delo
mora opraviti po pravilih stroke, z odgovornostjo dobrega strokovnjaka,
neodvisno in nepristransko.
(2) Vodilni presojevalec je poleg nalog in odgovornosti iz prejšnjega
odstavka odgovoren še za:
-       
ocenitev tehnične opremljenosti in usposobljenosti vzdrževanja,
-       
vodenje presoje,
-       
koordiniranje komisije.
(3) Presojevalci pri uporabi katerekoli metode ocenjevanja pri
postopkih presoje spoštujejo načelo zaupnosti. Prav tako morajo upoštevati
pravila o varstvu intelektualne lastnine vlagatelja ali njegovih strank.
Presoja mora potekati na podlagi korektnosti, taktnosti, ob medsebojnem
spoštovanju in zaupanju med presojevalci in vlagateljem.
9. člen
(zahteve za presojevalce)
Presojevalci morajo izpolnjevati naslednje zahteve:
-       
imeti vsaj višjo ali visoko strokovno izobrazbo,
-       
poznati ustrezne zakone in druge predpise, ki se nanašajo na področje
presoje,
-       
biti sposobni pridobiti stvarne dokaze in jih objektivno oceniti,
-       
imeti ustrezne osebnostne lastnosti, ki jim omogočajo, da učinkovito
delujejo kot člani komisije oziroma da ne ustvarjajo konfliktnih situacij ali
da konfliktne situacije primerno obvladujejo,
-       
imeti praktične izkušnje v vseh fazah presoje v postopku ugotavljanja
usposobljenosti.
10. člen
(zahteve za vodilne presojevalce)
Vodilni presojevalci morajo poleg zahtev iz prejšnjega člena
tega pravilnika izpolnjevati še naslednje zahteve:
-       
poznati tehnično dokumentacijo in tehnične predpise, ki se nanašajo na
presojano področje,
-       
biti sposobni uspešno voditi in koordinirati komisijo,
-       
biti sposobni na podlagi ugotovitev presoje izoblikovati splošno
sprejemljive zaključke in priporočilo,
-       
imeti ustrezno temeljito strokovno znanje in najmanj pet let delovnih
izkušenj na področjih, na katerih bodo delovali kot presojevalci.
VI. NAČIN IN TEHNIKE PRESOJ
11. člen
(način in obseg presoj)
Način in obseg presoj se nanaša na:
-       
splošna navodila za presojo,
-       
tehnike ocenjevanja,
-       
obseg presoje.
12. člen
(splošna navodila za presojo)
(1) Presojevalec mora pridobiti stvarne dokaze o
izpolnjevanju ali neizpolnjevanju zahtev, kjer je to mogoče, oziroma pridobiti
dovolj podatkov, na podlagi katerih lahko strokovno presoja. Opažanja, posebej
glede neskladnosti, mora oblikovati jasno, nedvoumno in konkretno ter
poskrbeti, da so tako opisani tudi korektivni ukrepi, ki jih predlaga
vlagatelj, in da je rok za njihovo izvedbo primeren glede na težo ugotovljene neskladnosti.
(2) Presojevalec pregleda obseg vloge in ugotovi ter presodi,
ali je podana vloga jasna in nedvoumna. Svoje pripombe in/ali ugotovljene
pomanjkljivosti poda ob poročanju varnostnemu organu. Podrobnejša navodila za
presojo so podana v 13. členu tega pravilnika.
13. člen
(tehnike ocenjevanja)
Tehnike ocenjevanja obsegajo:
-       
pregled dokumentacije, izhajajoče iz vloge za strokovno‑tehnično presojo, ki se opravi pred
obiskom, ter pregled zapisov, organizacijskih shem, planov, poročil in podobno,
ki se opravi med obiskom,
-       
vpogled v dokumentacijo in zapise, osebne mape, poročila, zapise in
podobno, ki jih ni primerno posredovati vnaprej, kar se opravi med obiskom,
-       
razgovor za pridobitev dodatnih pojasnil in informacij ter za
ugotavljanje strokovne usposobljenosti ali poznavanja in upoštevanja sistemskih
ureditev,
-       
 pregled opremljenosti (virov): delovni prostori, tehnična oprema,
merilna in preskusna oprema, materiali, osebje,
-       
opazovanje izvajanja vzdrževalnih dejavnosti iz obsega vloge vlagatelja,
-       
vrednotenje rezultatov z ugotavljanjem ustreznosti opravljenih del.
14. člen
(obseg presoje)
Obseg presoje zajema vzorčenje in ocenitev izbranih vzdrževalnih
dejavnosti ter poteka v smeri horizontalnega ocenjevanja (pregled vseh
elementov enega koraka) in vertikalnega ocenjevanja (pregled vseh korakov za
izbrani element).
VII. NAČRTOVANJE PRESOJE
15. člen
(osnovne faze presoje)
(1) Presojanje je bistveni element v postopku ugotavljanja usposobljenosti,
pri katerem se pridobi celotno oceno usposobljenosti vlagatelja v postopku
ugotavljanja usposobljenosti. Opravi ga komisija.
(2) Presojo sestavljajo tri osnovne faze:
-       
dejavnosti pred presojo,
-       
presoja,
-       
dejavnosti po presoji.
VIII. DEJAVNOSTI PRED PRESOJO
16. člen
(dejavnosti pred presojo)
Dejavnosti pred presojo obsegajo:
-       
izbor komisije,
-       
planiranje poteka presoje (plan presoje),
-       
priprava na presojo,
-       
predhodni sestanek komisije.
17. člen
(izbor komisije)
Komisija mora biti izbrana tako, da presojevalci strokovno pokrivajo
vsa področja iz obsega ugotavljanja usposobljenosti, ki so predmet posamezne
presoje.
18. člen
(planiranje poteka presoje)
(1) Datume presoje določi komisija.
(2) Komisija pred presojo pripravi plan presoje, v katerem se
določi lokacija, mesto presoje, izvajalce presoje, okvirni čas trajanja ipd..
Izbor lokacij se opravi na podlagi zahtevnosti presoje, velikosti lokacij,
raznolikosti vzdrževalnih dejavnosti, ki se odvijajo na posamezni lokaciji, ter
tehnične opreme in merilno/preskusne opreme, ki se pri tem uporablja. Izbor
lokacij ter izbira presojevalcev pri presoji je odvisna od obsega in vrste
dejavnosti na posamezni lokaciji, števila in obsega sprememb ter zaupanja v
učinkovitost vlagateljevega sistema kakovosti.
19. člen
(priprava na presojo)
Presojevalci opravijo pregled dokumentacije, ki jo prejmejo od
varnostnega organa (dokumentacija, izhajajoča iz vloge in priloge k vlogi za
strokovno‑tehnično presojo
vlagatelja).
20. člen
(predhodni sestanek komisije)
(1) Predhodni sestanek komisije se opravi v času pred presojo,
po dogovoru pa lahko tudi na dan presoje pred uvodnim sestankom.
(2) Sestanek, ki ga vodi vodilni presojevalec, je namenjen dogovoru
presojevalcev o poteku presoje.
21. člen
(plan presoje)
(1) Plan presoje vsebuje vse podatke o poteku obiska, ki sledijo
iz predhodnih dogovorov s presojevalci in vlagateljem, in sicer:
-       
imena in priimke presojevalcev ter njihovo funkcijo pri presoji,
-       
vsakodnevni začetek in zaključek presoje,
-       
predvideni začetki in zaključki sestankov.
(2) Navedbe iz plana presoje veljajo za okvirne in so vedno
predmet usklajevanja med vlagateljem in komisijo, tako da se doseže največji
učinek v predvidenem času in da se pri tem čim manj moti delovni proces
vlagatelja. Utemeljiti je treba vsako večje odstopanje (od predvidenega časa,
lokacij, predmeta in obsega presoje, itd.).
IX. PRESOJA
22. člen
(izvedba presoje)
Presoja obsega obvezne dogodke, ki so:
-       
uvodni sestanek,
-       
presoja (ocenjevanje),
-       
vmesni sestanki komisije,
-       
zaključni sestanek.
23. člen
(uvodni sestanek)
Uvodni sestanek pripravi in izvede vodilni presojevalec. Na
njem sodelujejo vsi člani komisije in predstavniki vlagatelja, odgovorni za
dejavnosti iz obsega ugotavljanja usposobljenosti. Namen sestanka je
predstavitev udeležencev in sistema presoje ter dogovor o poteku presoje.
Vsebuje naslednje obvezne točke:
-       
predstavitev komisije,
-       
predstavitev načel v postopkih presoje (nepristranskost, zaupnost,
strokovnost, neodvisnost),
-       
razlaga postopka presoje,
-       
predstavitev plana presoje (potrditev, spremembe, predlogi).
24. člen
(presoja)
(1) Presoja je osnovna aktivnost komisije. Rezultati presoje se
navedejo v poročilu komisije.
(2) Presoja se nanaša na obseg ugotavljanja usposobljenosti iz
vloge. Razširitev tega obsega lahko komisija sprejme, če to zahtevajo razmere
in če to ne vpliva na izvedbo presoje. Vedno je potreben dogovor z vodilnim
presojevalcem.
(3) Vsak presojevalec izpolni kontrolno listo, ki podaja obseg
opravljene presoje za njegovo področje, glede na pregledane elemente sistema
kakovosti, glede na organizacijske enote, poslovne procese ali področja dela
vlagatelja in glede na obseg ugotavljanja usposobljenosti (pregledani,
opazovani postopki, metode itd.).
(4) Morebitne ugotovljene neskladnosti vpisuje presojevalec vsako
posebej v poročilo o neskladnosti. Pri vsaki neskladnosti navede referenčni
dokument in/ali zahtevo, ki ni izpolnjena. 
25. člen 
(vmesni sestanki komisije)
(1) Vmesni sestanki komisije se izvajajo po potrebi. Za organizacijo,
izvedbo in rok skrbi vodilni presojevalec. Njihov namen je usklajevanje dela
komisije in morebitnih ugotovljenih neskladnosti ter nadaljnje planiranje
poteka presoje in priprava na sestanke s predstavniki vlagatelja.
(2) Med sestankom komisije pred zaključnim sestankom pripravi
vodilni presojevalec poročilo vodilnega presojevalca. Vsebina in oblika
poročila vodilnega presojevalca je določena v prilogi 7, ki je sestavni del
tega pravilnika. V poročilu navede:
-       
primernost predvidenih postopkov,
-       
obseg presoje vzdrževalnih dejavnosti,
-       
imena in naslove presojanih lokacij,
-       
poročila o neskladnostih,
-       
ustreznost notranje organizacije in postopkov, prostorov,opreme in
drugih virov,
-       
odpravo neskladnosti, ugotovljenih ob prejšnjih presojah.
26. člen
(zaključni sestanek)
(1) Zaključni sestanek vodi vodilni presojevalec. Obvezna je
udeležba celotne komisije in vlagatelja.
(2) Obvezne točke zaključnega sestanka so:
-       
povzetek načina dela komisije,
-       
povzetek dela, opravljenega med presojo,
-       
povzetek splošnih pozitivnih in negativnih ugotovitev,
-       
predstavitev morebitnih ugotovljenih neskladnosti,
-       
določitev vsebine in rokov za izvedbo korektivnih ukrepov za posamezne
ugotovljene neskladnosti.
(3) Komisija se na osnovi morebitnih ugotovljenih
neskladnosti in predlaganih ter potrjenih korektivnih ukrepov odloči, ali bo po
izvedbi in prejemu poročila o izvedbi korektivnih ukrepov potrebno izvesti
ponovno presojo.
(4) Izjemoma je možno, da vlagatelj v dogovorjenem roku naknadno
pripravi predloge korektivnih ukrepov in izvedbenih rokov in jih v pisni obliki
pošlje varnostnemu organu. Varnostni organ jih posreduje komisiji, ki jih
potrdi ali zavrne. V primeru, da je na osnovi tako predlaganih korektivnih
ukrepov po mnenju komisije potrebna dodatna presoja, o tem pisno obvesti
vlagatelja.
(5) Ob koncu zaključnega sestanka preda komisija vlagatelju kopijo
poročila vodilnega presojevalca ter kopije vseh poročil o neskladnostih.
X. DEJAVNOSTI PO PRESOJI
27. člen
(dejavnosti po presoji)
Dejavnosti po presoji obsegajo:
-       
presojo izvedbe korektivnih ukrepov,
-       
roke in omejitve,
-       
priporočilo za odločitev.
28. člen
(presoja izvedbe korektivnih ukrepov)
(1) Presojevalec ob izteku dogovorjenega roka pripravi poročilo
o izvedbi korektivnih ukrepov in ga skupaj z dodatno dokumentacijo, ki podpira
navedbe iz poročila, skladno s predlogi korektivnih ukrepov, dostavi
varnostnemu organu. Vsebina in oblika poročila o izvedbi korektivnih ukrepov je
določena v prilogi 8, ki je sestavni del tega pravilnika.
(2) Vodilni presojevalec usklajuje ocenjevanje korektivnih ukrepov
s člani komisije, ki so neskladnost ugotovili. Praviloma ocenjuje vsak
presojevalec izvedbo korektivnih ukrepov v zvezi z neskladnostmi, ki jih je sam
ugotovil med presojo.
(3) V poročilu o izvedenih korektivnih ukrepih presojevalec vpiše
zaključke pregleda, potrdi odpravo neskladnosti ali poda zahteve za dopolnitev
korektivnega ukrepa. Če korektivni ukrepi niso bili izvedeni v skladu z
dogovorom ali so bili izvedeni pomanjkljivo, komisija lahko predlaga ponovitev
presoje ali zavrnitev izdaje pooblastila o usposobljenosti. V takem primeru vodilni
presojevalec pripravi poročilo o presoji/odločitvi, ki mora vsebovati
obrazložitev in priporočilo varnostnemu organu za izbrano odločitev (ponovitev
presoje ali zavrnitev izdaje pooblastila o usposobljenost).
29. člen
(rok in omejitve)
(1) Rok za izvedbo korektivnega ukrepa za odpravo
neskladnosti določi komisija.
(2) Presoja se v okviru iste zahteve izvede največ dvakrat. Po
drugi zaporedni negativno zaključeni presoji komisija praviloma poda
priporočilo o odločitvi, s katerim predlaga, da naj se izdaja pooblastila o
usposobljenosti zavrne.
30. člen
(priporočilo za odločitev)
Poročilo za odločitev pripravi in podpiše vsak strokovni presojevalec
za svoje ocenjevano področje ter ga dostavi vodilnemu presojevalcu. Iz poročila
mora biti razvidno, na kateri del obsega ugotavljanja usposobljenosti se
nanaša. Vodilni presojevalec pripravi zaključno poročilo, ki se mora nanašati
na celoten obseg ugotavljanja usposobljenosti. Na podlagi zaključnega poročila
vodilni presojevalec izpolni obrazec »Priporočilo za odločitev« in ga dostavi
varnostnemu organu. Vsebina in oblika priporočila za odločitev je določena v
prilogi 9, ki je sestavni del tega pravilnika.
XI. IZDAJA POOBLASTILA O USPOSOBLJENOSTI
31. člen
(odločitev o izdaji pooblastila o usposobljenosti)
(1) Varnostni organ na podlagi pozitivnega mnenja v
priporočilu za odločitev sprejme odločitev o podelitvi pooblastila o usposobljenosti.
Obseg pooblastila o usposobljenosti se določi glede na predlog obsega in
priporočila o odločitvi. Varnostni organ izda pooblastilo o usposobljenosti s
prilogo le v obsegu, v katerem vlagatelj izpolnjuje pogoje. Odločitev je
odvisna od obstoja ugotovljenih neskladnosti, ki predstavljajo osnovno merilo,
ki ga varnostni organ upošteva pri različnih odločitvah v zvezi z ugotavljanjem
usposobljenosti.
(2) Zavrnitev izdaje pooblastila o usposobljenosti pomeni odločitev
varnostnega organa, da se vlagatelju na podlagi ugotovitev v postopku
ugotavljanja usposobljenosti deloma ali v celoti zavrne podelitev pooblastila o
usposobljenosti. Zavrnitev obsega tudi zavrnitev širitve ugotavljanja usposobljenosti.
(3) Če so v postopku ugotavljanja usposobljenosti, v katerem so
bile izrabljene vse možnosti korekcij oziroma je bila izpeljana ponovna presoja
pri vlagatelju, še vedno prisotne neskladnosti oziroma le‑te niso bile odpravljene na ustrezen
način in v dogovorjenem roku, podelitev pooblastila o usposobljenosti ni mogoča
in se izdaja pooblastila o usposobljenosti zavrne.
(4) Vlagatelj lahko v roku 15 dni od dneva vročitve upravnega
akta vloži ugovor na odločitev varnostnega organa na regulatorni organ.
(5) Če varnostni organ sprejme odločitev o podelitvi
pooblastila o usposobljenosti, vlagatelju izda pooblastilo. S pooblastilom določi
obseg in vrste vzdrževalnih del, za katere se delavnica pooblašča.
(6) Varnostni organ ob izdaji pooblastila delavnico vpiše v evidenco
usposobljenih vzdrževalnih delavnic. 
(7) Evidenca vzdrževalnih delavnic je javna. Vključuje naziv
in naslov vzdrževalne delavnice, njeno identifikacijsko oznako ter opis obsega
pooblastila o usposobljenosti. Vsebina in oblika evidence o podeljenih
pooblastilih za opravljanje vzdrževalnih del na železniških vozilih in/ali
njihovih sestavnih delih ter vsebina identificijske oznake vzdrževalne
delavnice je določena v prilogi 10, ki je sestavni del tega pravilnika.
XII. VZDRŽEVANJE PODELJENEGA POOBLASTILA O USPOSOBLJENOSTI
32. člen
(vzdrževanje pooblastila o usposobljenosti)
(1) Za vzdrževanje pridobljenega pooblastila o
usposobljenosti mora vlagatelj v času trajanja pooblastila v celoti izpolnjevati
zahteve za podelitev pooblastila o usposobljenosti.
(2) Dva meseca pred potekom triletnega roka veljavnosti podeljenega
pooblastila o usposobljenosti vlagatelj ponovno vloži vlogo za strokovno‑tehnično presojo delavnice.
33. člen
(nadzor in ukrepi)
(1) Po podelitvi pooblastila o usposobljenosti varnostni
organ izvaja postopke nadzora, s katerimi ugotavlja, ali vlagatelj izpolnjuje
zahteve za izdajo pooblastila o usposobljenosti. Varnostni organ opravlja
nadzorne obiske pri vlagatelju, kadarkoli oceni, da je to potrebno, ali kadar
na podlagi drugih podatkov obstaja dvom o ustreznem delovanju in izpolnjevanju
pogojev vlagatelja.
(2) Pooblastilo o usposobljenosti ostane v veljavi, kadar niso
bile ob nadzornem obisku ugotovljene nobene neskladnosti, ali ko je
ugotovljeno, da sicer obstajajo neskladnosti, vendar jih bo vlagatelj odpravil
v predpisanih rokih.
(3) Preklic pooblastila o usposobljenosti pomeni, da se vlagatelju
na podlagi ugotovitve, da vlagatelj ne izpolnjuje več pogojev iz pooblastila o
usposobljenosti, odvzame pooblastilo.
34. člen
(širitev obsega pooblastila o usposobljenosti)
Varnostni organ obravnava vloge vlagateljev za širitev obsega
pooblastila o usposobljenosti po enakem postopku kot za pridobitev pooblastila
o usposobljenosti.
XIII. PREHODNE IN KONČNE DOLOČBE
35. člen
(prenehanje uporabe predpisa)
Z dnem uveljavitve tega pravilnika se preneha uporabljati Pravilnik
o preverjanju usposobljenosti delavnic za vzdrževanje železniških vozil (Uradni
list RS, št. 82/06).
36. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007‑13/2008/ZP8
Ljubljana, dne 12. februarja 2009
EVA 2008‑2411‑0031
dr. Patrick Vlačič l.r.
Minister
za promet

Priloga
1: Vloga za strokovno-tehnično presojo delavnice
Priloga
2: Priloga k vlogi za strokovno-tehnično presojo delavnice
Priloga
3: Plan presoje
Priloga
4: Kontrolna lista
Priloga
5: Poročilo o neskladnosti
Priloga
6: Poročilo o presoji
Priloga
7: Poročilo vodilnega presojevalca
Priloga
8: Poročilo o izvedbi korektivnih ukrepov
Priloga
9: Priporočila za odločitev
Priloga
10: Evidenca o podeljenih pooblastilih za opravljanje vzdrževalnih del na
železniških vozilih in/ali njihovih sestavnih delih