1. člen
Ta pravilnik določa način in postopek, po
katerem uniformirani inšpektorji in uniformirani cariniki Carinske uprave
Republike Slovenije (v nadaljevanju: cariniki in inšpektorji) zaradi odkrivanja
kršitev carinskih, trošarinskih in drugih predpisov, za izvajanje katerih je
pristojna carinska služba, ustavljajo prevozna sredstva v cestnem in vodnem
prometu na celotnem območju Republike Slovenije.
2. člen
Cariniki in inšpektorji pri ustavljanju
prevoznih sredstev uporabljajo posebej označena službena vozila in plovila.
Posebej označena službena vozila so vozila
carinske službe, ki imajo na levi in desni zunanji bočni strani vozila viden
napis »CARINA« in carinski znak ter napis »CARINA« na pokrovu motorja.
Posebej označena službena plovila so
plovila carinske službe, ki imajo na boku plovila viden napis »CARINA« in
carinski znak.
Ustavljanje vozil v cestnem prometu
3. člen
Za ustavljanje vozil v cestnem prometu
cariniki in inšpektorji uporabljajo:
-      
lopar brez lastnega vira svetlobe,
-      
lopar z lastnim virom svetlobe,
-      
ročno svetilko in
-      
svetlobno tablo.
Lopar za urejanje prometa brez lastnega
vira svetlobe ima obliko kroga z rumeno osnovo in rdečim robom in je prevlečen
z odsevno snovjo.
Lopar z lastnim virom svetlobe ima na
sredini kroga svetilko s filtrom rdeče barve, premera najmanj 10 cm.
Ročna svetilka za ustavljanje vozil ponoči
ima svetlobni filter rdeče barve.
Svetlobna tabla v službenem vozilu carinske
službe je elektronski zaslon, na katerem se lahko izpiše statična ali premikajoča
se odredba drugim udeležencem v cestnem prometu. Odredba je sestavljena iz črk
in se daje iz vozečega ali ustavljenega službenega vozila carinske službe.
Svetlobna tabla je nameščena znotraj vozila, in sicer mora biti vgrajena tako,
da takrat, ko ni v uporabi, vozniku ne zmanjšuje preglednosti iz vozila.
4. člen
Poleg naprav iz prejšnjega člena cariniki
in inšpektorji pri ustavljanju vozil uporabljajo tudi triopan znak.
Triopan znak je prometni znak v obliki
tristrane piramide. Osnovna barva stranskih ploskev je bele barve. Na dveh
stranskih ploskvah je prometni znak za izrecne odredbe (II-32) »prepovedan
prehod brez ustavljanja – carina«, na eni stranski ploskvi pa je napis črne
barve: »CARINA-DOUANE«.
5. člen
Kolikor v tem pravilniku ni drugače določeno,
cariniki in inšpektorji pri ustavljanju vozil smiselno uporabljajo določbe
pravilnika o znakih, ki jih dajejo policisti udeležencem v cestnem prometu
(Uradni list RS, št. 57/99).
Za ustavljanje vozil ponoči in v pogojih
zmanjšane vidljivosti cariniki in inšpektorji vedno uporabljajo lopar z lastnim
virom svetlobe ali ročno svetilko.
6. člen
Kadar cariniki in inšpektorji ustavljajo
vozila, morajo povrh uniforme nositi še zgornji del oblačila živo rumene barve
s posebnimi odsevnimi traki in napisom »CARINA« na hrbtni strani.
Cariniki in inšpektorji morajo pred mestom,
kjer ustavljajo, na vidno mesto na robu vozišča postaviti triopan znak, tako da
ga vozniki pravočasno in zlahka opazijo. Pri tem morajo paziti, da se postavijo
na mesto, kjer v čim manjši meri ovirajo promet in kjer je dovolj prostora, da
voznik varno ustavi vozilo zunaj vozišča, ne da bi bil pri tem ogrožen
preostali promet.
7. člen
Cariniki in inšpektorji lahko vozila med
vožnjo ustavljajo tudi s pomočjo svetlobne table, ki je nameščena znotraj
vozila. To storijo tako, da s službenim vozilom zapeljejo pred vozilo, ki ga
želijo ustaviti in na svetlobni tabli izmenično izpišejo odredbi »STOP-CARINA«
in »SLEDITE MI« Kadar ustavljajo vozilo s tujo registracijo, cariniki in
inšpektorji na svetlobno tablo izmenično izpišejo odredbi »STOP-DOUANE« in
»FOLLOW ME«.
Voznik mora slediti vozilo na najbližje
mesto, kjer je možno varno ustaviti zunaj vozišča.
8. člen
Če voznik ne upošteva odrejenega ukrepa in
ne ustavi vozila, carinik oziroma inšpektor sporoči podatke o vozilu policiji
in zahteva pomoč na način, določen v 7. členu pravilnika o načinu izvajanja
pooblastil pooblaščenih uradnih oseb carinske službe (Uradni list RS, št.
65/00).
Ustavljanje plovil
9. člen
Cariniki in inšpektorji ustavljajo plovila,
ki se nahajajo v teritorialnem morju in drugih mejnih vodah Republike Slovenije
s pomočjo svetlobnih in zvočnih naprav, vgrajenih v službena plovila iz 2. člena
tega pravilnika.
10. člen
Kadar cariniki oziroma inšpektorji pri
opravljanju nalog na morju opazijo plovilo brez zastave ali s sumljivo zastavo,
ga na primeren način pozovejo, naj pokaže zastavo, če je treba pa tudi, naj
sporoči ime plovila, pristanišče, v katerem je prijavljeno, pristanišče, iz
katerega prihaja in smer plovbe.
11. člen
Če plovilo ne pokaže zastave, ali ne sporoči
zahtevanih podatkov, ali če so razlogi za sum, da je bilo na plovilu ali s
plovilom storjena kršitev carinskih, trošarinskih in drugih predpisov, za
izvajanje katerih je pristojna carinska služba, da carinik oziroma inšpektor
poveljniku plovila znak, naj ustavi.
Ustavitev plovila pomeni zmanjšanje
hitrosti ustavljanega plovila na takšno minimalno hitrost, ki še zagotavlja
njegovo varno plovbo, na ukaz carinika oziroma inšpektorja pa tudi izključitev
pogonskega sistema.
12. člen
Znak za ustavitev plovila se daje z vidnim
ali zvočnim signalom (znaki mednarodnega signalnega kodeksa, naprava za dajanje
zvočnih znakov, modra rotacijska luč, megafon ali piščalka) z razdalje, ki
omogoča, da ga s plovila lahko vidijo oziroma slišijo.
Ustni ukazi (po megafonu) morajo biti jasni
in kratki, in sicer: »Zaustavite plovilo, carinska kontrola!« Ustni ukazi
morajo biti v slovenskem in v angleškem jeziku, obvezno se trikrat ponovijo.
13. člen
Preden carinik oziroma inšpektor da plovilu
znak, naj se ustavi, mora ugotoviti zemljepisni položaj plovila.
Zemljepisnega položaja ni potrebno
ugotavljati, kadar se ustavi plovilo v priobalnem pasu. Tedaj se položaj
plovila določi opisno.
14. člen
Če poveljnik plovila ne upošteva odrejenega
ukrepa in ne ustavi plovila, cariniki oziroma inšpektorji ravnajo v skladu z 8.
členom tega pravilnika.

Pravilnik o postopku, po katerem pooblaščene
uradne osebe carinske službe ustavljajo prevozna sredstva v cestnem in vodnem
prometu (Uradni list RS, št. 76/01)
vsebuje naslednjo končno določbo:
»KONČNA DOLOČBA
15. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o postopku, po katerem pooblaščene uradne osebe carinske službe
ustavljajo prevozna sredstva v cestnem in vodnem prometu (Uradni list RS, št. 67/07) vsebuje naslednjo končno določbo:
»2. člen
Ta pravilnik začne veljati petnajsti dan po
objavi v Uradnem listu Republike Slovenije.«.