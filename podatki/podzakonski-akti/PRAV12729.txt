I. SPLOŠNE DOLOČBE
1. člen
(1) Ta pravilnik določa način izbire oseb za zdravljenje
s presaditvijo delov človeškega telesa (v nadaljnjem besedilu: deli telesa),
uvrstitev na čakalne sezname prejemnikov (v nadaljnjem besedilu: čakalni
seznam), način vodenja čakalnih seznamov, merila za dodeljevanje delov telesa
in obravnavo prejemnikov po presaditvi delov telesa.
(2) Ta pravilnik se ne uporablja za zdravljenje s
presaditvijo krvotvornih matičnih celic.
2. člen
(1) Prejemniki delov telesa so osebe z okvaro dela
telesa, ki je dosegla takšno stopnjo, da je ni več mogoče zdraviti z drugimi
načini sodobne medicine, in osebe, ki so zaradi okvare dela telesa pri svojih
življenjskih aktivnostih tako omejene, da potrebujejo zdravljenje s
presaditvijo dela telesa.
(2) Za vsak del telesa transplantacijski center oziroma
uporabnik tkiv in celic sprejme operativni postopek (v nadaljnjem besedilu:
OP), v katerem se določijo indikacije in kontraindikacije za presaditev. OP se
objavi na spletni strani transplantacijskega centra oziroma uporabnika tkiv in
celic.
3. člen
(1) V OP se določi za katere dele telesa se ugotavlja
tkivna skladnost in se zanje uporabljajo tudi imunogenetska merila.
(2) Ugotavljanje tkivne skladnosti opravlja zdravstveni
zavod z mednarodno akreditacijo, ki ga za to pooblasti ministrstvo, pristojno
za zdravje.
4. člen
(1) Transplantacijski centri oziroma uporabniki tkiv in
celic delujejo na podlagi sprejetih OP.
(2) OP za organe se uskladi s priročnikom Eurotransplant,
ki se objavi na spletni strani Slovenija-transplant.
(3) OP vsebujejo najmanj zahteve, ki jih določa ta
pravilnik, predoperativno pripravo prejemnika, operativni poseg, postopek
zdravljenja, postoperativno spremljanje, pravila za ponovno nujno presaditev
ter postopek zagotavljanja kakovosti in varnosti dela.
(4) OP se strokovno preverjajo najmanj vsaki dve leti.
(5) OP so shranjeni povsod, kjer se obravnavajo
prejemniki pred in po presaditvi delov telesa in so dostopni vsem zdravstvenim delavcem
in zdravstvenim sodelavcem, ki zdravijo in negujejo te prejemnike.
II. NAČIN VODENJA ČAKALNIH SEZNAMOV ZA ČLOVEŠKE ORGANE
5. člen
(1) Za vsak posamezen človeški organ (v nadaljnjem
besedilu: organ) se vodi čakalni seznam.
(2) Transplantacijski centri podatke o prejemnikih iz
42. člena Zakona o pridobivanju in presaditvi delov človeškega telesa zaradi
zdravljenja (Uradni list RS, št. 56/15; v nadaljnjem besedilu: zakon) sporočajo
Slovenija-transplant.
(3) Podatki o prejemnikih organov mrtvih darovalcev se
lahko izmenjujejo s pristojnim ali pooblaščenim organom držav članic Evropske
unije in tretjimi državami, s katerimi je vzpostavljeno vzajemno sodelovanje.
6. člen
(1) Oseba se uvrsti na čakalni seznam na podlagi njene
predhodne pisne privolitve.
(2) Na čakalni seznam se uvrščajo osebe, ki imajo status
zavarovane osebe na podlagi zakona, ki ureja zdravstveno varstvo in zdravstveno
zavarovanje.
(3) Oseba mora biti obveščena o zdravljenju, čakalni
dobi na presaditev in načinu izbire prejemnika v skladu s predpisi o
pacientovih pravicah in zakonom.
(4) Oseba, ki izpolnjuje indikacije in pri kateri ni
kontraindikacij za presaditev organa, se predstavi interdisciplinarnemu
konziliju strokovnjakov v transplantacijskem centru za področje presaditve organov
(v nadaljnjem besedilu: interdisciplinarni konzilij).
(5) Odločitev o uvrstitvi na čakalni seznam za
presaditev organa sprejme interdisciplinarni konzilij.
(6) V primeru poslabšanja zdravstvenega stanja lahko
interdisciplinarni konzilij postavi indikacijo za nujno presaditev organa.
7. člen
(1) Pri izbiri prejemnikov organov se upoštevajo najmanj
merila, določena s priročnikom Eurotransplant, in sicer:
-       
imunogenetska merila,
-       
medicinska merila, med katera sodi tudi stopnja nujnosti posega,
-       
čas čakanja,
-       
posebne okoliščine, določene v OP.
(2) Transplantacijski center v OP opredeli merila za
vrstni red za izbiro prejemnika organov zaradi zdravljenja.
8. člen
(1) Čakalni seznami iz 5. člena tega pravilnika se
vodijo v elektronski obliki.
(2) Po odločitvi interdisciplinarnega konzilija klinični
transplantacijski koordinator (v nadaljnjem besedilu: KTK) uvrsti prejemnika na
čakalni seznam.
(3) Uvrstitev, vsako spremembo pri prejemniku in izbris
iz čakalnega seznama je treba v čakalni seznam vnesti najpozneje v 24 urah.
(4) Kadar je presaditev organa nujna, se uvrstitev na
čakalni seznam opravi takoj.
9. člen
(1) Vsako spremembo zdravstvenega stanja prejemnika
oziroma, ko se pojavijo kontraindikacije, ki začasno onemogočajo presaditev
organa, se sporoči KTK, ki označi, da zaradi spremembe zdravstvenega stanja,
prejemnik trenutno ne more prejeti organa.
(2) Ko se zdravstveno stanje prejemnika izboljša
oziroma, ko niso več podane kontraindikacije, se po odločitvi
interdisciplinarnega konzilija pri prejemniku izbriše oznaka iz prejšnjega
odstavka.
(3) V primeru poslabšanja zdravstvenega stanja prejemnika
interdisciplinarni konzilij sprejme odločitev glede nujne presaditve organa.
(4) Transplantacijski center v OP določi postopek
spremljanja in sporočanja sprememb pri prejemniku, ki je uvrščen na čakalni
seznam.
10. člen
(1) Odločitev o izbrisu prejemnika iz čakalnega seznama
na podlagi meril, določenih v OP transplantacijskega centra, sprejme
interdisciplinarni konzilij.
(2) Prejemnik lahko na lastno željo in v pisni obliki
poda zahtevo za izbris iz čakalnega seznama.
(3) Prejemnika, mlajšega od 18 let, in prejemnika, ki ni
sposoben za razsojanje, se lahko izbriše iz čakalnega seznama na podlagi
zahteve, ki jo poda njegov zakoniti zastopnik v pisni obliki. Prejemnika se ne
sme izbrisati iz čakalnega seznama, če prejemnik temu izrecno nasprotuje in je sposoben
razumeti pomen svoje izjave, razen če za presaditev obstaja medicinska
kontraindikacija.
(4) Če prejemnik ni podal zahteve za izbris iz čakalnega
seznama in na presaditev ni prišel, se ga izbriše iz čakalnega seznama.
Odsotnost je opravičena, če gre za nepredvidljiv in neodložljiv dogodek, ki je
prejemniku fizično onemogočil prihod na izvedbo presaditve in je sporočena
takoj, ko je to mogoče.
(5) Opravičenost odsotnosti iz prejšnjega odstavka
ugotavlja interdisciplinarni konzilij.
(6) KTK prejemnika izbriše iz čakalnega seznama v
primeru njegove smrti ali po izvedeni presaditvi, in sicer v 24 urah po
prejemu obvestila o smrti prejemnika oziroma izvedeni presaditvi.
III. NAČIN VODENJA ČAKALNIH SEZNAMOV ZA TKIVA IN CELICE
11. člen
(1) Za vsako posamezno tkivo in celico se vodi čakalni
seznam.
(2) Neuporabljena tkiva in celice se lahko ponudijo
drugemu uporabniku tkiv in celic, kadar je to skladno z medicinskimi merili in
OP.
(3) Uporabniki tkiv in celic podatke iz 18. člena Zakona
o kakovosti in varnosti človeških tkiv in celic, namenjenih za zdravljenje
(Uradni list RS, št. 61/07; v nadaljnjem besedilu: ZKVČTC), sporočajo
Slovenija-transplant.
12. člen
(1) Osebe se uvrsti na čakalni seznam na podlagi
predhodne pisne privolitve.
(2) Na čakalni seznam se uvrščajo osebe, ki imajo status
zavarovane osebe na podlagi zakona, ki ureja zdravstveno varstvo in zdravstveno
zavarovanje.
(3) Oseba mora biti obveščena o zdravljenju, čakalni
dobi na presaditev in načinu izbire prejemnika v skladu s predpisi o
pacientovih pravicah, zakonom in ZKVČTC.
(4) Odločitev o uvrstitvi na čakalni seznam sprejme
lečeči zdravnik, ki bo opravil presaditev oziroma po potrebi interdisciplinarni
konzilij, pristojen za področje presaditve tkiv in celic.
(5) V primeru poslabšanja zdravstvenega stanja lahko
lečeči zdravnik, ki opravi presaditev oziroma interdisciplinarni konzilij iz
prejšnjega odstavka postavi indikacijo za nujno presaditev tkiva in celic.
13. člen
(1) Pri izbiri prejemnikov tkiv in celic se upoštevajo naslednja
merila:
-       
medicinska merila, med katera sodi tudi stopnja nujnosti posega,
-       
čas čakanja,
-       
posebne okoliščine, določene v OP.
(2) Uporabnik tkiv in celic v OP opredeli merila za
vrstni red za izbiro prejemnika tkiv in celic zaradi zdravljenja.
14. člen
(1) Čakalni seznami iz 11. člena tega pravilnika se
vodijo v elektronski obliki.
(2) Po odločitvi lečečega zdravnika, ki bo opravil
presaditev oziroma interdisciplinarnega konzilija iz četrtega odstavka 11.
člena tega pravilnika, pooblaščena oseba uporabnika tkiv in celic uvrsti
prejemnika v čakalni seznam.
(3) Uvrstitev, vsako spremembo pri prejemniku in izbris
iz čakalnega seznama je treba v čakalni seznam vnesti najpozneje v 24 urah.
(4) Kadar je presaditev tkiva in celice nujna, se
uvrstitev na čakalni seznam opravi takoj.
15. člen
(1) Vsako spremembo zdravstvenega stanja prejemnika
oziroma, ko se pojavijo kontraindikacije, ki začasno onemogočajo presaditev
tkiva in celic, se sporoči pooblaščeni osebi uporabnika tkiv in celic, ki
označi, da zaradi spremembe zdravstvenega stanja prejemnika trenutno ne more
prejeti tkiva in celic.
(2) Ko se zdravstveno stanje prejemnika izboljša
oziroma, ko niso več podane kontraindikacije, se po odločitvi lečečega
zdravnika, ki bo opravil presaditev oziroma interdisciplinarnega konzilija iz
četrtega odstavka 11. člena tega pravilnika, pri prejemniku izbriše oznaka iz
prejšnjega odstavka.
(3) V primeru poslabšanja zdravstvenega stanja lečeči
zdravnik, ki bo opravil presaditev oziroma interdisciplinarni konzilij, sprejme
odločitev glede nujne presaditve tkiva in celic.
(4) Uporabnik tkiv in celic v OP določi postopek
spremljanja in sporočanja sprememb pri prejemniku, ki je uvrščen na čakalni
seznam.
16. člen
(1) Odločitev o izbrisu prejemnika iz čakalnega seznama
na podlagi meril, določenih v OP uporabnika tkiv in celic, sprejme lečeči
zdravnik, ki bo opravil presaditev oziroma interdisciplinarni konzilij iz
četrtega odstavka 11. člena tega pravilnika.
(2) Prejemnik lahko na lastno željo in v pisni obliki
poda zahtevo za izbris iz čakalnega seznama.
(3) Prejemnika, mlajšega od 18 let, in prejemnika, ki ni
sposoben za razsojanje, se lahko izbriše iz čakalnega seznama na podlagi
zahteve, ki jo poda njegov zakoniti zastopnik v pisni obliki. Prejemnika se ne
sme izbrisati iz čakalnega seznama, če prejemnik temu izrecno nasprotuje in je
sposoben razumeti pomen svoje izjave.
(4) Če prejemnik ni podal zahteve za izbris iz čakalnega
seznama in na presaditev ni prišel, se ga izbriše iz čakalnega seznama.
Odsotnost je opravičena, če gre za nepredvidljiv in neodložljiv dogodek, ki je
prejemniku fizično onemogočil prihod na izvedbo presaditve in je sporočena
takoj, ko je to mogoče.
(5) Opravičenost odsotnosti iz prejšnjega odstavka
ugotavlja lečeči zdravnik, ki bo opravil presaditev oziroma interdisciplinarni konzilij
iz četrtega odstavka 11. člena tega pravilnika.
(6) Pooblaščena oseba uporabnika tkiv in celic
prejemnika izbriše iz čakalnega seznama v primeru njegove smrti ali po izvedeni
presaditvi, in sicer 24 ur po prejemu obvestila o smrti prejemnika oziroma
izvedeni presaditvi.
IV. SPREMLJANJE ZDRAVSTVENEGA STANJA PREJEMNIKA
17. člen
(1) Zdravstveno stanje prejemnika na čakalnem seznamu
mora biti kontrolirano v rednih časovnih obdobjih v skladu s OP
transplantacijskega centra oziroma uporabnika tkiv in celic.
(2) Časovno obdobje iz prejšnjega odstavka določi
zdravnik, določen v skladu z OP.
(3) Prejemnik mora biti v času čakanja na presaditev ves
čas dosegljiv na telefonski številki, ki jo navede ob uvrstitvi na čakalni
seznam.
18. člen
(1) Spremljanje prejemnika po presaditvi se vodi v
skladu z OP.
(2) Prejemnik mora po presaditvi hoditi na redne
kontrolne preglede v skladu s prejetimi navodili zdravnika, določenega v OP.
19. člen
(1) Ponovna presaditev dela telesa je upravičena, kadar
pride do dokončne odpovedi oziroma prenehanja funkcionalnosti že presajenega
dela telesa.
(2) Prejemnik, pri katerem je predvidena ponovna
presaditev, se uvrsti v skladu z istimi merili in na isti čakalni seznam kot
prejemnik za prvo presaditev.
(3) Za ponovno nujno presaditev dela telesa veljajo
posebna pravila, ki morajo biti opredeljena v OP transplantacijskega centra
oziroma uporabnika tkiv in celic.
V. PREDHODNI IN KONČNA DOLOČBA
20. člen
(1) Transplantacijski centri ter uporabniki tkiv in
celic sprejmejo OP v treh mesecih od dneva uveljavitve tega pravilnika in jih
objavijo na svojih spletnih straneh.
(2) Čakalni seznami se vzpostavijo v štirih mesecih od
dneva uveljavitve tega pravilnika.
21. člen
Z dnem uveljavitve tega pravilnika prenehata veljati Pravilnik
o načinu vodenja čakalnih seznamov ter imunogenetskih in medicinskih merilih za
določitev vrstnega reda in izbiro prejemnika delov človeškega telesa (Uradni
list RS, št. 70/03, 121/04, 61/07 – ZKVČTC in 56/15 – ZPPDČT) in Pravilnik o
načinu vodenja evidenc opravljenih odvzemov in presaditev delov človeškega telesa
(Uradni list RS, št. 70/03 in 56/15 – ZPPDČT).
22. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-28/2016/46
Ljubljana, dne 21. decembra 2016
EVA 2016-2711-0004
Milojka Kolar Celarc l.r.
Ministrica
za zdravje