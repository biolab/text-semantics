1. člen
(vsebina)
(1) Ta pravilnik določa:
-      
mesta in vrsto uradnega nadzora krme neživalskega izvora pri uvozu,
predhodno napoved pošiljk krme neživalskega izvora in obveznosti nosilcev
dejavnosti, povezane z uvozom krme neživalskega izvora na teritorij Evropske
unije iz tretjih držav, za izvajanje 15., 16. in 17. člena Uredbe (ES) št. 882/2004 Evropskega parlamenta in Sveta z dne 29. aprila 2004 o
izvajanju uradnega nadzora, da se zagotovi preverjanje skladnosti z zakonodajo
o krmi in živilih ter s pravili o zdravstvenem varstvu živali in zaščiti živali
(UL L št. 165 z dne 30. 4. 2004, str. 1), zadnjič spremenjene z
Uredbo Sveta (ES) št. 1791/2006 z dne 20. novembra 2006 o prilagoditvi
nekaterih uredb ter odločb in sklepov na področjih prostega pretoka blaga,
prostega gibanja oseb, prava družb, politike konkurence, kmetijstva (vključno z
veterinarsko in fitosanitarno zakonodajo), prometne politike, obdavčitve,
statistike, energetike, okolja, sodelovanja na področjih pravosodja in
notranjih zadev, carinske unije, zunanjih odnosov, skupne zunanje in varnostne
politike ter institucij zaradi pristopa Bolgarije in Romunije (UL L št.
363 z dne 20. 12. 2006, str. 1) (v nadaljnjem besedilu: Uredba
882/2004/ES) ter za izvajanje 24. člena Uredbe Evropskega parlamenta in Sveta
(ES) št. 183/2005 z dne 12. januarja 2005 o zahtevah glede
higiene krme (UL L št. 35 z dne 8. 2. 2005, str. 1; v nadaljnjem
besedilu Uredba 183/2005/ES) in za izvajanje Uredbe Komisije (ES) št. 669/2009
z dne 24. julija 2009 o izvajanju Uredbe (ES) št. 882/2004 Evropskega
parlamenta in Sveta glede poostrenega uradnega nadzora pri uvozu nekatere krme
in nekaterih živil neživalskega izvora ter spremembi Odločbe 2006/504/ES (UL L
št. 194 z dne 25. 7. 2009, str. 11; v nadaljnjem besedilu: Uredba 669/2009/ES);
-      
pogoje za uvoz krme neživalskega izvora v skladu s 6. členom Direktive
Komisije 98/51/ES z dne 9. julija 1998 o določitvi nekaterih ukrepov za
izvajanje Direktive Sveta 95/69/ES o določitvi pogojev in določb za odobritev
in registracijo nekaterih obratov in posrednikov, delujočih v sektorju krme za
živali (UL L št. 208 z dne 24. 7. 1998, str. 43), zadnjič spremenjene z
Uredbo 183/2005/ES;
-      
vsebino dokumenta, ki spremlja pošiljko krme neživalskega izvora, v
skladu z Direktivo Komisije 98/68/ES z dne 10. septembra 1998 o določitvi
standardnega dokumenta iz člena 9(1) Direktive Sveta 95/53/ES in nekaterih
predpisov za preglede krme pri uvozu iz tretjih držav (UL L št. 261 z dne
24. 9. 1998, str. 32; v nadaljnjem besedilu: Direktiva 98/68/ES).
(2) Določbe tega pravilnika ne
posegajo v obveznosti pravnih in fizičnih oseb, ki izhajajo iz carinskih
predpisov.
2. člen
(vstopne točke in mesta uvoza)
(1) Vstopna točka po tem pravilniku je
mesto, kjer krma neživalskega izvora vstopi na teritorij Evropske unije (v
nadaljnjem besedilu: teritorij EU) in kjer se opravita dokumentacijski oziroma
naključni identifikacijski pregled.
(2) Mesto uvoza po tem pravilniku je
mesto nadzora, kjer se opravi identifikacijski oziroma fizični pregled pošiljke
krme neživalskega izvora in se pošiljka sprosti v prost pretok.
(3) Kadar fizični pregled pošiljke ni
obvezen oziroma če so na vstopni točki izpolnjeni pogoji za opravljanje
fizičnega pregleda pošiljke, je vstopna točka lahko tudi mesto uvoza.
3. člen
(vnos z namenom uvoza)
(1) Za pošiljke krme neživalskega
izvora, pri katerih sta vstopna točka in mesto uvoza v Republiki Sloveniji, je
vnos z namenom uvoza možen preko vseh mednarodnih mejnih prehodov.
(2) Za pošiljke iz prejšnjega odstavka
se opravijo pregledi iz 16. člena Uredbe 882/2004/ES. Pogostnost naključnih
identifikacijskih in fizičnih pregledov določita s programom nadzora
Veterinarska uprava Republike Slovenije (v nadaljnjem besedilu: VURS) in
Inšpektorat Republike Slovenije za kmetijstvo, gozdarstvo in hrano (v
nadaljnjem besedilu: IRSKGH) v sodelovanju s Carinsko upravo Republike
Slovenije (v nadaljnjem besedilu: CURS).
(3) Ne glede na prejšnji odstavek je vnos
rizičnih pošiljk krme neživalskega izvora, navedenih v Prilogi I Uredbe
669/2009/ES, in vnos pošiljk, za katere so bili odrejeni nujni ukrepi v skladu
s 53. členom Uredbe (ES) št. 178/2002 Evropskega parlamenta in Sveta z dne
28. januarja 2002 o določitvi splošnih načel in zahtevah živilske
zakonodaje, ustanovitvi Evropske agencije za varnost hrane in postopkih, ki
zadevajo varnost hrane (UL L št. 31 z dne 1. 2. 2002, str. 1), zadnjič
spremenjena z Uredbo (ES) št. 596/2009 Evropskega parlamenta in Sveta z
dne 18. junija 2009 o prilagoditvi nekaterih aktov, za katere se uporablja
postopek iz člena 251 Pogodbe, Sklepu Sveta 1999/468/ES glede regulativnega
postopka s pregledom – Prilagoditev regulativnemu postopku s pregledom – Četrti
del (UL L št. 188 z dne 18.7.2009, str. 14), (v nadaljnjem besedilu: Uredba
178/2002/ES), z namenom uvoza možen samo preko vstopnih točk, določenih v
Prilogi 1, ki je sestavni del tega pravilnika. Če na vstopni točki ni mogoče
opraviti identifikacijskega in fizičnega pregleda krme, se lahko v skladu z 19.
členom Uredbe 669/2009/ES zadevna pregleda opravita tudi na drugih mestih uvoza
na območju Republike Slovenije. Druga mesta uvoza določi VURS po postopku,
določenem v 9.a členu tega pravilnika.
(4) Pogostnost naključnih
identifikacijskih in fizičnih pregledov pošiljk iz prejšnjega odstavka je določena
v Prilogi I Uredbe 669/2009/ES in v predpisih Skupnosti, s katerimi so odrejeni
nujni ukrepi v skladu s 53. členom Uredbe  178/2002/ES.
(5) Za pošiljke krme neživalskega
izvora, pri katerih je vstopna točka v Republiki Sloveniji, mesto uvoza pa v drugi
državi članici, je vnos z namenom uvoza možen samo preko vstopnih točk,
določenih v Prilogi 1 tega pravilnika.
4. člen
(obveznosti uvoznikov ali njihovih
zastopnikov pri vnosu pošiljk krme neživalskega izvora z namenom uvoza)
(1) V primeru vnosa pošiljke iz prvega
odstavka prejšnjega člena mora uvoznik ali njegov zastopnik prijaviti pošiljko
CURS v skladu s carinskimi predpisi.
(2) V primeru vnosa pošiljk iz petega
odstavka prejšnjega člena mora uvoznik ali njegov zastopnik CURS predložiti
zahtevo za pregled pošiljke na dokumentu iz Priloge A Direktive 98/68/ES, na
katerem izpolni del A, preostali del pa izpolnijo pristojni organ oziroma
pristojni organi po opravljenih pregledih. Dokument mora biti izpolnjen v
skladu z navodili iz Priloge B Direktive 98/68/ES in spremlja pošiljko do mesta
uvoza. Dokument iz Priloge A Direktive 98/68/ES mora biti izpolnjen v
slovenskem jeziku.
(3) Pošiljke krme neživalskega izvora,
pri katerih je bila vstopna točka v drugi državi članici, lahko CURS sprosti v
prost promet le, če jih spremlja dokument iz Priloge A Direktive 98/68/ES. V
primeru, da pošiljko, ki je vstopila na območje EU v drugi državi članici ne
spremlja dokument iz priloge A direktive 98/68/ES, mora uvoznik ali njegov
zastopnik postopati v skladu s prvim odstavkom 3. člena tega pravilnika, kot da
gre za uvoz z vnosom preko mejnega prehoda v Republiki Sloveniji. Pred
sprostitvijo v promet mora biti opravljen fizični pregled pošiljke s strani
VURS ali IRSKGH. CURS zagotovi hrambo dokumentov iz Priloge A Direktive
98/68/ES in rezultatov laboratorijskih analiz, če so ti na voljo, najmanj pet
let.
(4) V primeru vnosa pošiljk krme
neživalskega izvora, za katere se zahteva poostren nadzor v skladu Uredbo
669/2009/ES, mora uvoznik ali njegov zastopnik namesto dokumenta iz Priloge A
Direktive 98/68/ES CURS predložiti enotni vstopni dokument iz Priloge II Uredbe
669/2009/ES.
(5) V primeru vnosa pošiljk krme
neživalskega izvora, za katere so odrejeni nujni ukrepi v skladu s 53. členom
Uredbe 178/2002/ES, mora uvoznik ali njegov zastopnik predložiti dokument iz
Priloge A Direktive 98/68/ES.
5. člen
(najava pošiljk krme)
(1) Pošiljke krme iz tretjega odstavka 3.
člena tega pravilnika mora uvoznik ali njegov zastopnik vnaprej najaviti uradnemu
veterinarju mejne veterinarske postaje (v nadaljnjem besedilu: MVP) na eni od
vstopnih točk, navedenih v Prilogi 1 tega pravilnika. 
(2) Če na vstopni točki niso izpolnjeni
pogoji za opravljanje identifikacijskega in fizičnega pregleda, uradni
veterinar dovoli odpremo pošiljke do mest uvoza, določenih po postopku iz 9.a
člena tega pravilnika. Na mestih uvoza identifikacijski in fizični pregled
opravijo uradni veterinarji OU VURS oziroma inšpektorji za kontrolo krme
območne enote IRSKGH, na območju katerega bo pošiljka sproščena v prost pretok.
6. člen
(fizični pregled krme glede varnosti)
Fizični pregled krme neživalskega izvora
pri uvozu opravi VURS:
-      
v primeru suma neustreznosti;
-      
v primeru, ko je bila vstopa točka pošiljke v drugi državi članici in je
bilo na vstopni točki opravljeno ali zahtevano vzorčenje pošiljke, kar je
razvidno iz dokumenta iz Priloge A Direktive 98/68/ES;
-      
naključno v skladu z letnim programom nadzora krme;
-      
v primeru pošiljk iz prejšnjega člena v skladu s pogostostjo, ki je
določena v četrtem odstavku 3. člena tega pravilnika.
7. člen
(fizični pregled kakovosti oziroma gensko
spremenjene krme)
Fizični pregled krme neživalskega izvora
pri uvozu opravi IRSKGH:
-      
v primeru suma neskladnosti,
-      
naključno v skladu z letnim programom nadzora krme ter
-      
s pogostnostjo, določeno v četrtem odstavku 3. člena tega pravilnika.
8. člen
(prenehal
veljati)
9. člen
(prenehal veljati)
9.a člen 
(postopek določitve mest uvoza v RS)
(1) Mesta uvoza v Republiki Sloveniji, kjer
se lahko opravljajo identifikacijski in fizični pregledi pošiljk krme
neživalskega izvora, določi VURS na podlagi vloge nosilca dejavnosti poslovanja
s krmo. Vloga se vloži na krajevno pristojni OU VURS najpozneje 15 dni pred
predvidenim začetkom opravljanja dejavnosti na obrazcu, ki je dostopen na
spletni strani VURS (http://www.vurs.gov.si). Pred izdajo odločbe o
določitvi mesta uvoza uradni veterinar preveri, ali obrat izpolnjuje pogoje za
mesto uvoza iz 4. člena Uredbe 669/2009/ES. 
(2) Mesta uvoza VURS objavi na svoji
spletni strani (http://www.vurs.gov.si) in spletni strani ministrstva,
pristojnega za veterinarstvo (http://www.mkgp.gov.si).
10. člen
(obveščanje)
(1) CURS o opravljenih dokumentacijskih
in identifikacijskih pregledih krme pri uvozu na teritorij EU na dogovorjen
način poroča VURS in IRSKGH.
(2) VURS in IRSKGH posebej obveščata
CURS o pomembnih informacijah, ki so se pojavile v Sistemu hitrega obveščanja
za živila in krmo (RASFF) in o vrstah krme, za katere se zahteva poostren
nadzor v skladu s Prilogo I Uredbe 669/2009/ES.
11. člen
(ukrepi in stroški ukrepov)
(1) V primeru neskladnosti ukrepata v
skladu z 18. do 22. členom Uredbe 882/2004/ES VURS in IRSKGH.
(2) Uvoznik ali njegov zastopnik
oziroma oseba, odgovorna za tovor, je pred sprostitvijo pošiljke v prost pretok
dolžna:
-      
v primeru uvoza pošiljk krme
neživalskega izvora, za katere se zahteva poostren nadzor v skladu Uredbo
669/2009/ES, plačati pristojbino v skladu s predpisom o pristojbinah na
področju veterinarstva; 
-      
v primeru uvoza pošiljk krme neživalskega izvora, za katere so bili
sprejeti nujni ukrepi v skladu s 53. členom Uredbe 178/2002/ES, plačati vse
stroške, ki so nastali pri postopku uvoza teh pošiljk.

Priloga
1: Seznam vstopnih točk

Pravilnik o uradnem nadzoru krme neživalskega
izvora pri uvozu iz tretjih držav (Uradni list RS, št. 81/07)
vsebuje naslednje prehodne in končni določbi:
»12. člen
(prehodne
določbe)
(1) Določba prvega odstavka 8. člena
tega pravilnika se uporablja do vzpostavitve seznama držav in obratov v tretjih
državah, iz katerih je dovoljen uvoz krme, v skladu s 23. členom Uredbe
183/2005/ES.
(2) Določbe četrtega odstavka 3.
člena, četrtega odstavka 4. člena, četrte alinee 6. člena, tretje alinee 7.
člena in drugega odstavka 11. člena tega pravilnika se začnejo uporabljati z
dnem uveljavitve izvedbenega predpisa iz petega odstavka 15. člena Uredbe
882/2004/ES.
13. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o izvajanju uradnega nadzora na področju prehrane
živali (Uradni list RS, št. 28/04, 38/04 – popr. in 93/05-ZVMS).
14. člen
(uveljavitev
pravilnika)
Ta pravilnik začne veljati 1. oktobra
2007.«.

Pravilnik o spremembah in dopolnitvah
Pravilnika o uradnem nadzoru krme neživalskega izvora pri uvozu iz tretjih
držav (Uradni list RS, št. 5/10) vsebuje naslednjo končno določbo:
»11. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o registraciji in odobritvi obratov
nosilcev dejavnosti na področju krme (Uradni list RS, št. 50/15)
vsebuje naslednjo končno določbo:
»15. člen
(uveljavitev)
Ta pravilnik začne veljati petnajsti dan po
objavi v Uradnem listu Republike Slovenije.«.