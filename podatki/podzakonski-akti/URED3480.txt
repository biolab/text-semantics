I. SPLOŠNE DOLOČBE
1. člen
(vsebina uredbe)
S to uredbo kot koncesijskim aktom se
določajo predmet in pogoji za koncesijo za izvajanje gospodarske javne službe
dejavnost sistemskega operaterja prenosnega omrežja zemeljskega plina (v
nadaljnjem besedilu: dejavnost sistemskega operaterja).
2. člen
(definicije)
Poleg pomenov, določenih v Energetskem
zakonu in Uredbi o načinu izvajanja gospodarske javne službe dejavnost
sistemskega operaterja prenosnega omrežja zemeljskega plina (Uradni list RS,
št. 97/04), imajo izrazi v tej uredbi še naslednji pomen:
-      
infrastruktura: je energetska infrastruktura za prenos zemeljskega
plina, ki jo sestavljajo objekti, naprave in omrežja, kot jih podrobneje določa
Uredba o energetski infrastrukturi (Uradni list RS, št. 62/03 in 88/03);
-      
koncedent: je Republika Slovenija;
-      
koncesionar: je pravna ali fizična oseba, ki izvaja dejavnost
sistemskega operaterja na podlagi koncesije.
3. člen
(predmet koncesije)
Dejavnost sistemskega operaterja, ki je
predmet te koncesije, obsega:
-      
izvajanje prenosa zemeljskega plina;
-      
vodenje in obratovanje prenosnega omrežja zemeljskega plina;
-      
omogočanje priključitve in dostopa do omrežja;
-      
zagotavljanje vzdrževanja in razvoja omrežja tako, da je zagotovljena
dolgoročna zmogljivost omrežja, ki omogoča priključitev in dostop do omrežja;
-      
zagotavljanje sistemskih storitev;
-      
ugotavljanje in obračunavanje izravnave odstopanj prevzema in predaje
zemeljskega plina od napovedi;
-      
vzpostavitev in nadzor mehanizmov za upravljanje pretokov in izravnave
odstopanj v omrežju, opredeljenih v sistemskih obratovalnih navodilih
prenosnega omrežja zemeljskega plina;
-      
evidentiranje vseh sklenjenih pogodb za oskrbo z zemeljskim plinom;
-      
pripravo in izvajanje sistemskih obratovalnih navodil in splošnih
pogojev za dobavo in odjem;
-      
napoved porabe zemeljskega plina ter potrebnih virov z uporabo metode
celovitega načrtovanja, z upoštevanjem varčevalnih ukrepov pri porabnikih, kot
so te dejavnosti in naloge določene v Energetskem zakonu, Uredbi o energetski
infrastrukturi in Uredbi o načinu izvajanja gospodarske javne službe dejavnost
sistemskega operaterja prenosnega omrežja zemeljskega plina.
4. člen
(pogoji, ki jih mora izpolnjevati
koncesionar)
Sistemski operater prenosnega omrežja
zemeljskega plina (v nadaljnjem besedilu: sistemski operater) mora imeti v času
vložitve zahteve iz prvega odstavka 14. člena te uredbe in v času trajanja
koncesijskega razmerja veljavno licenco za dejavnost sistemskega operaterja.
Poleg pogoja iz prejšnjega odstavka, mora
sistemski operater izpolnjevati tudi eno od naslednjih zahtev:
-      
biti mora lastnik prenosnega omrežja zemeljskega plina;
-      
imeti mora z lastnikom takega omrežja sklenjeno pogodbo po četrtem
odstavku 31.b člena Energetskega zakona, skladno z Uredbo o načinu izvajanja
gospodarske javne službe dejavnost sistemskega operaterja prenosnega omrežja
zemeljskega plina, ali mora izkazati za verjetno, da bo tako pogodbo z
lastnikom omrežja sklenil po podelitvi koncesije;
-      
imeti mora veljavno gradbeno dovoljenje za prenosno omrežje zemeljskega
plina ali njegov del ali izkazati za verjetno, da bo to omrežje ali njegov del
zgradil.
Sistemski operater, ki ob vložitvi zahteve
za podelitev koncesije ne prenaša več kot 75% zemeljskega plina, porabljenega v
Republiki Sloveniji, mora k vlogi priložiti razvojni načrt prenosnega omrežja
in izkazati za verjetno, da bo predloženi razvojni načrt tudi uresničil.
5. člen
(prenos koncesije)
Koncesionar ne sme brez dovoljenja
koncedenta prenesti izvajanja gospodarske javne službe, ki je predmet te koncesije,
ali kateregakoli dela te koncesije, na drugo osebo.
6. člen
(obveznost koncesionarja)
Koncesionar je dolžan izvajati gospodarsko
javno službo, ki je predmet te koncesije, na način, kot je določen v
Energetskem zakonu, Uredbi o načinu izvajanja gospodarske javne službe
dejavnost sistemskega operaterja prenosnega omrežja zemeljskega plina,
sistemskih obratovalnih navodilih, splošnih pogojih za dobavo in odjem in
drugih predpisih ter splošnih aktih, izdanih po javnem pooblastilu.
7. člen
(javna pooblastila koncesionarja)
Koncesionar ima naslednja javna
pooblastila:
-      
v skladu s sedmo alineo prvega odstavka 31. člena Energetskega zakona
evidentira vse sklenjene pogodbe za oskrbo z zemeljskim plinom;
-      
v skladu z drugim odstavkom 31. člena Energetskega zakona izda pravila
za delovanje izravnalnega trga z zemeljskim plinom, pravila za obračun
odstopanj prevzema in predaje zemeljskega plina in pravila za evidentiranje
sklenjenih pogodb za oskrbo z zemeljskim plinom;
-      
v skladu z drugim odstavkom 32. člena Energetskega zakona določi
omrežnino za prenosno omrežje zemeljskega plina;
-      
v skladu s četrtim odstavkom 40. člena Energetskega zakona izda
sistemska obratovalna navodila za prenosno omrežje zemeljskega plina;
-      
v skladu z drugim odstavkom 70. člena Energetskega zakona izda splošne
pogoje za dobavo in odjem zemeljskega plina s prenosnega omrežja;
-      
v skladu z drugim odstavkom 71. člena Energetskega zakona odloča o
izdaji in zavrnitvi soglasja za priključitev na prenosno omrežje.
Poleg javnih pooblastil iz prejšnjega
odstavka tega člena ima koncesionar tudi druga javna pooblastila, ki jih določa
zakon.
8. člen
(območje koncesije)
Koncesionar pridobi pravico opravljati
dejavnost sistemskega operaterja na celotnem območju Republike Slovenije.
S podelitvijo koncesije koncesionar ne
pridobi izključne pravice opravljati gospodarsko javno službo na območju iz
prejšnjega odstavka.
9. člen
(razvoj infrastrukture)
Koncesionar je dolžan graditi novo
infrastrukturo ali povečati kapaciteto obstoječe infrastrukture v obsegu in v
rokih, kot to določa njegov načrt razvoja prenosnega omrežja zemeljskega plina.
Koncesionar je tudi dolžan graditi novo
infrastrukturo ali povečati kapaciteto obstoječe infrastrukture na podlagi odločitve
Javne agencije Republike Slovenije za energijo (v nadaljnjem besedilu:
agencije) v postopku odločanja o pobudi uporabnika omrežja, ki je vložil
zahtevo za sklenitev pogodbe o povečanju zmogljivosti prenosnega omrežja
zemeljskega plina ali zaradi zagotovitve tranzita zemeljskega plina.
10. člen
(zavarovanje)
Koncesionar je dolžan kot dober
gospodarstvenik skleniti z zavarovalnico zavarovalne pogodbe za zavarovanje
infrastrukture in rizikov, ki so povezani z izvajanjem dejavnosti sistemskega
operaterja, ki je predmet te koncesije.
11. člen
(vzdrževanje infrastrukture)
Koncesionar mora v skladu z Uredbo o načinu
izvajanja gospodarske javne službe dejavnost sistemskega operaterja prenosnega
omrežja zemeljskega plina in drugimi predpisi vzdrževati objekte in naprave
infrastrukture tako, da je ves čas ohranjena njihova nezmanjšana
funkcionalnost, obratovalna usposobljenost in varnost delovanja.
Koncesionar mora za vsako koledarsko leto
koncesije pripraviti načrt rednega vzdrževanja infrastrukture in ga predložiti
koncedentu. Načrt rednega vzdrževanja mora obsegati predvidena vzdrževalna dela
ter njihovo ocenjeno vrednost.
Okvirni načrt investicijskega vzdrževanja
mora koncesionar pripraviti vsaki dve leti. Načrt mora obsegati predvidena dela
in posege ter njihovo ocenjeno vrednost.
12. člen
(obveščanje koncedenta in agencije)
Poleg podatkov in dokumentov, ki jih mora
koncesionar pošiljati državnim organom Republike Slovenije in agenciji, mora
pisno poročati koncedentu o vseh pomembnih dogodkih in okoliščinah, ki bi lahko
bistveno vplivale na izvajanje te javne službe, kot so primeroma:
-      
odločitve agencije o sporih v zvezi z dostopom do prenosnega omrežja;
-      
postopki poravnave, arbitražni postopki ali sodni spori koncesionarja v
zvezi s koncesijo;
-      
stavke in drugi podobni dogodki;
-      
poškodbe infrastrukture, ki onemogočajo izvajanje koncesionirane
dejavnosti, tudi če ne predstavljajo višje sile.
Koncesionar mora najkasneje do 31. marca v
posameznem koledarskem letu predložiti koncedentu pisno poročilo za preteklo
koledarsko leto, ki mora obsegati najmanj:
-      
podatke o izvedenih vzdrževalnih delih na infrastrukturi;
-      
obsegu prenosa zemeljskega plina;
-      
pogodbah, ki jih ima sklenjene o nakupu zemeljskega plina za potrebe
izvajanja gospodarske javne službe, o skladiščenju zemeljskega plina in o
dostopu do drugih omrežij;
-      
podatke o obsegu dostopa do prenosnega omrežja in o primerih zavrnitve
dostopa;
-      
podatke o uresničevanju razvojnih načrtov iz 18. člena Energetskega
zakona;
-      
podatke o spremenjenih kapacitetah prenosnega omrežja zemeljskega plina.
13. člen
(varstvo zaupnosti podatkov in dokumentov)
Koncesionar in koncedent sta dolžna
varovati zaupnost poslovno občutljivih dokumentov in podatkov, ki lahko povzročijo
škodo koncesionarju ali drugim izvajalcem energetskih dejavnosti in lahko
vplivajo na konkurenčnost trga zemeljskega plina v Republiki Sloveniji, tudi če
niso določeni kot tajni podatki ali poslovna tajnost.
II. PODELITEV IN TRAJANJE KONCESIJE
14. člen
(način podelitve koncesije)
Koncesija se podeli z odločbo v upravnem postopku,
ki jo na zahtevo stranke izda Vlada Republike Slovenije (v nadaljnjem besedilu:
vlada).
Koncesijsko pogodbo sklene v imenu
koncedenta vlada, podpiše pa jo po pooblastilu vlade minister, pristojen za
energijo.
15. člen
(začetek in trajanje koncesije)
Koncesijsko razmerje nastane s sklenitvijo
koncesijske pogodbe.
Koncesija se podeli za dobo 35 let.
16. člen
(plačilo koncesije)
Koncesionar ne plačuje koncesije za
izvajanje gospodarske javne službe dejavnost sistemskega operaterja.
17. člen
(prenehanje koncesijskega razmerja)
Koncesijsko razmerje preneha:
-      
s prenehanjem koncesijske pogodbe;
-      
z odvzemom koncesije;
-      
v drugih primerih, določenih z zakonom.
V primeru prenehanja koncesijskega razmerja
mora dotedanji koncesionar pod enakimi pogoji nepretrgano opravljati
gospodarsko javno službo, ki je predmet te koncesije, do dneva, ko opravljanje
te javne službe prevzame drug izvajalec, če zakon, ki ureja gospodarske javne
službe, ne določa drugače, vendar najdlje eno leto.
18. člen
(prenehanje koncesijske pogodbe)
Koncesijska pogodba preneha:
-      
s potekom časa, za katerega je bila sklenjena,
-      
z razdrtjem zaradi bistvene kršitve koncesijske pogodbe in
-      
v drugih primerih, določenih v koncesijski pogodbi.
Za prenehanje koncesijske pogodbe se
uporabljajo določbe zakona, ki ureja gospodarske javne službe in splošna
pravila civilnega prava.
19. člen
(odvzem koncesije)
Vlada z odločbo v upravnem postopku lahko
odvzame koncesijo, če:
-      
koncesionar bistveno krši ta koncesijski akt in druge predpise, ki
urejajo izvajanje gospodarske javne službe, ki je predmet koncesije, pa to
bistveno moti ali onemogoča izvajanje te javne službe;
-      
če koncesionar ne ravna v skladu z izvršljivimi odločbami pristojnih
državnih organov ali agencije v zvezi z izvajanjem pravic in obveznosti
sistemskega operaterja prenosnega omrežja;
-      
koncesionar ne izpolnjuje več pogojev, določenih v 4. členu te uredbe,
pa to bistveno moti ali onemogoča izvajanje javne službe, ki je predmet te
koncesije.
20. člen
(odkup objektov in naprav infrastrukture)
S koncesijsko pogodbo se uredi pravica
koncedenta do odkupa infrastrukture gospodarske javne službe, ki je predmet
koncesije in je v lasti koncesionarja, po prenehanju koncesijskega razmerja.
III. NADZOR NAD IZVAJANJEM KONCESIJE
21. člen
(nadzor koncedenta)
Poleg inšpekcijskega in drugega s predpisi
določenega nadzora, ima koncedent tudi pravico neposredno pri koncesionarju
nadzirati izvajanje gospodarske javne službe, ki je predmet koncesije, in
drugih obveznosti koncesionarja, določenih s koncesijsko pogodbo.
Način in obseg izvajanja nadzora iz
prejšnjega odstavka se določi v koncesijski pogodbi. Pri izvajanju nadzora lahko
koncedent ugotavlja dejansko stanje v zvezi z izvajanjem obveznosti
koncesionarja tako, da se kar najmanj moti delovni proces koncesionarja.
Koncedent spremlja koncesionarjeve načrte
in odločitve o tranzitu zemeljskega plina.
Na zahtevo koncedenta je koncesionar dolžan
predložiti in zagovarjati poročilo v zvezi izvajanem gospodarske javne službe
prenosa zemeljskega plina.

Uredba o koncesiji za izvajanje gospodarske
javne službe dejavnost sistemskega operaterja prenosnega omrežja zemeljskega
plina (Uradni list RS, št. 109/04)
vsebuje naslednje prehodne in končne določbe:
»IV. PREHODNE IN KONČNE DOLOČBE
22. člen
(licenca
koncesionarja)
Do uveljavitve uredbe vlade, s katero bodo
vrste licenc za opravljanje energetske dejavnosti in pogoji za njih izdajo
usklajeni z Zakonom o spremembah in dopolnitvah Energetskega zakona (EZ-A,
Uradni list RS, št. 51/04) se šteje, da izpolnjuje pogoj iz prvega odstavka 4. člena
te uredbe pravna oziroma fizična oseba, ki ima veljavno licenco za dejavnost
prenos in dobava zemeljskega plina in upravljanje prenosnega omrežja.
23. člen
(podelitev
koncesije izvajalcu iz 79. člena Zakona o spremembah in dopolnitvah
Energetskega zakona)
Šteje se, da ob vložitvi prve zahteve za
podelitev koncesije po uveljavitvi te uredbe, gospodarska družba (družba hči),
ki jo za opravljanje dejavnosti sistemskega operaterja ustanovi oseba, ki je v
času uveljavitve EZ-A izvajala dejavnost upravljanja prenosnega omrežja
zemeljskega plina (družba mati), izpolnjuje pogoj iz prve alinee drugega odstavka
4. člena te uredbe, če zahtevi priloži ustrezno pogodbo, iz katere izhaja, da
družba mati vlaga v družbo hči infrastrukturo za prenos zemeljskega plina, s
katero razpolaga.
Šteje se, da je z odločbo o podelitvi
koncesije izdano tudi soglasje vlade iz 22. člena Uredbe o energetski infrastrukturi.
24. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembi Uredbe o koncesiji za
izvajanje gospodarske javne službe dejavnost sistemskega operaterja prenosnega
omrežja zemeljskega plina (Uradni list RS, št. 73/08) vsebuje naslednjo prehodno in
končno določbo:
»2. člen
Koncesija iz 1. člena te uredbe se plačuje
od dneva uveljavitve koncesijske pogodbe.
3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o koncesiji za
izvajanje gospodarske javne službe dejavnost sistemskega operaterja prenosnega
omrežja zemeljskega plina (Uradni list RS, št. 111/08) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.