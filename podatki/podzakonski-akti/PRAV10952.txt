I. SPLOŠNE DOLOČBE
1. člen
(vsebina pravilnika)
Ta pravilnik določa minimalne tehnične zahteve, sanitarno
zdravstvene pogoje, opremo in pribor za opravljanje zdravilske dejavnosti.
2. člen
(napis na objektu)
(1) Na objektu, v katerem so prostori za opravljanje
zdravilske dejavnosti, mora biti napis, ki označuje firmo družbe in oznako, da
gre za zdravilsko dejavnost. 
(2) Napis iz prejšnjega odstavka ne sme biti po vsebini,
videzu, velikosti ali obliki oglaševalske narave.
II. MINIMALNE TEHNIČNE ZAHTEVE
3. člen
(prostori)
(1) Prostor, v katerem se opravlja zdravilska dejavnost, se ne
sme uporabljati za stanovanjske potrebe ali za druge namene, in mora biti ločen
od stanovanjskih prostorov. 
(2) Poleg prostora, v katerem se opravlja zdravilska
dejavnost, družba zagotovi še naslednje pomožne prostore ali opremo: 
-       
za shranjevanje zdravilskih izdelkov in pripomočkov, 
-       
za odlaganje, čiščenje, razkuževanje oziroma sterilizacijo opreme in
pribora, 
-       
čakalnico, 
-       
sanitarni prostor, 
-       
garderobne kabine oziroma prostor za preoblačenje in garderobne omarice
za shranjevanje oblačil, pri vrstah zdravilske dejavnosti, kjer se mora
uporabnik sleči ali preobleči. 
(3) Velikost, razporeditev, izvedba in opremljenost
prostorov, v katerih se opravlja zdravilska dejavnost, mora: 
-       
omogočati učinkovito naravno ali umetno prezračevanje in primerno
osvetlitev glede na velikost prostora, zdravilsko dejavnost, ki se v njem
opravlja, oziroma namen uporabe, 
-       
omogočati učinkovito čiščenje in razkuževanje ter preprečevanje križanja
čistih in nečistih poti, glede na zdravilsko dejavnost, ki se tam opravlja. 
(4) Sanitarni prostor mora biti opremljen z umivalnikom s
toplo in hladno vodo, tekočim milom in brisačami za enkratno uporabo oziroma
sušilcem za roke. Uporabniki lahko uporabljajo iste sanitarije kot osebje.
4. člen
(voda)
(1) Družba mora za opravljanje zdravilske dejavnosti
zagotoviti oskrbo s toplo in hladno pitno vodo. 
(2) Pri vrstah zdravilske dejavnosti, kjer se uporabljajo
kopeli, morajo kadi oziroma bazeni in voda v njih ustrezati zahtevam predpisa,
ki ureja minimalne higienske in druge zahteve za kopalne vode.
5. člen
(prva pomoč)
V prostoru, v katerem se opravlja zdravilska dejavnost, mora
biti nameščena oprema za prvo pomoč v skladu s pravilnikom, ki ureja
organizacijo, material in opremo za prvo pomoč na delovnem mestu.
III. SANITARNO ZDRAVSTVENI POGOJI ZA OPRAVLJANJE DEJAVNOSTI
6. člen
(preprečevanje pojava in širjenja nalezljivih bolezni)
(1) Zdravilska dejavnost se mora opravljati v skladu z
zahtevami predpisov, ki urejajo preprečevanje pojava in širjenja nalezljivih
bolezni. 
(2) Osebje, ki kaže znake nalezljive bolezni, mora pri
zdravilskih dejavnostih, kjer je možen prenos nalezljive bolezni, zaradi
preprečevanja širjenja nalezljivih bolezni, obvezno uporabljati zaščitno
varovalno opremo. Družba mora pripraviti navodila za uporabo zaščitne varovalne
opreme.
7. člen
(dobra higienska praksa)
(1) Družba mora zagotavljati izvajanje dobre higienske prakse,
ki obsega: 
-       
izpolnjevanje minimalnih tehničnih zahtev, 
-       
vzdrževanje opreme in pribora, 
-       
čiščenje, 
-       
razkuževanje, 
-       
ravnanje z odpadki, 
-       
higieno rok. 
(2) Za zagotavljanje dobre higienske prakse mora družba v
primerih iz tega pravilnika zagotavljati sterilizacijo.
8. člen
(odpadki)
Družba mora zagotoviti zbiranje in ravnanje z odpadki v
skladu s predpisi, ki urejajo ravnanje z odpadki.
IV. OPREMA IN PRIBOR
9. člen
(uporaba opreme in pribora)
(1) Družba mora zagotavljati, da oprema in pribor, ki se
uporabljata za opravljanje zdravilske dejavnosti, ustrezata zahtevam tega
pravilnika in drugih predpisov. 
(2) Oprema in pribor iz prejšnjega odstavka morata biti
tehnično brezhibna, redno vzdrževana in servisirana v skladu z navodili
proizvajalca. 
(3) Družba mora opremo in pribor iz tega člena uporabljati v
skladu z navodili proizvajalca ter pri tem ravnati s poklicno skrbnostjo.
10. člen
(oprema in pribor, ki prihaja v stik s telesnimi tekočinami
– sterilizacija)
(1) Oprema in pribor, ki pri opravljanju zdravilske
dejavnosti prihajata v stik s krvjo ali drugimi telesnimi tekočinami, morata
biti sterilna. 
(2) Družba, ki izvaja sterilizacijo opreme in pribora, mora
imeti izdelan načrt sterilizacije, ki mora vsebovati naslednje: kaj se
sterilizira, kdaj se izvaja sterilizacija, kdo izvaja sterilizacijo, način
sterilizacije, nadzor delovanja sterilizatorja s kemičnimi indikatorji in način
vzdrževanja sterilizatorja. S kemičnimi indikatorji je treba nadzorovati vsako
serijo sterilizacije opreme in pribora.
11. člen
(oprema in pribor, ki prihajata v stik z zunanjimi deli
človeškega telesa)
Oprema in pribor, ki pri opravljanju zdravilske dejavnosti
prihajata v stik z zunanjimi deli človeškega telesa, morata biti: 
-       
čista, 
-       
izdelana iz materialov, ki omogočajo ustrezno čiščenje, vzdrževanje in
po potrebi razkuževanje oziroma sterilizacijo, 
-       
pri predvideni in običajni uporabi, varna za uporabnika.
12. člen
(pokrivala in brisače)
(1) Kadar pri opravljanju zdravilske dejavnosti pridejo
površine za sedenje ali ležanje v neposredni stik s kožo uporabnika, se
uporabljajo pokrivala za enkratno uporabo. 
(2) Kadar se pri opravljanju zdravilske dejavnosti
uporabljajo brisače, mora družba za uporabnike zagotoviti čiste brisače.
V. KONČNA DOLOČBA
13. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-152/2011/15
Ljubljana, dne 6. decembra 2011
EVA 2011-2711-0073
Dorijan Marušič l.r. 
Minister 
za zdravje