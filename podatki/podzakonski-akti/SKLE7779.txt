I. SPLOŠNA DOLOČBA
1. člen
(1) S to uredbo se določajo omejevalni ukrepi v skladu s
Skupnim stališčem Sveta 2005/411/SZVP z dne 30. maja 2005 o omejevalnih ukrepih
proti Sudanu in o razveljavitvi Skupnega stališča 2004/31/SZVP (UL L 139, 2. 6.
2005, str. 25, z vsemi spremembami; v nadaljnjem besedilu: Skupno stališče
2005/411/SZVP). 
(2) S to uredbo se določajo tudi sankcije za kršitve te
uredbe in Uredbe Sveta (ES) št. 1184/2005 z dne 18. julija 2005 o uvedbi
določenih posebnih omejevalnih ukrepov za določene osebe, ki ovirajo mirovni
proces in kršijo mednarodno pravo v konfliktu v regiji Darfur v Sudanu (UL L
193, 23. 7. 2005, str. 9, z vsemi spremembami; v nadaljnjem besedilu: Uredba
1184/2005/ES), in uredbe Sveta (ES) št. 131/2004 z dne 26. januarja 2004 o
nekaterih omejevalnih ukrepih v zvezi s Sudanom (UL L 21, 28. 1. 2004, str. 1,
z vsemi spremembami, v nadaljnjem besedilu: Uredba 131/2004/ES).
II. OMEJEVALNI UKREPI
2. člen
(1) Državljanom Republike Slovenije ali z ozemlja Republike
Slovenije ali z uporabo plovil, ki plujejo pod zastavo Republike Slovenije, ali
zrakoplovov, registriranih v Republiki Sloveniji, je prepovedano v Sudan za
uporabo v Sudanu ali v njegovo korist neposredno ali posredno prodajati,
dobavljati, prenašati ali izvažati oborožitev in drugo vojaško opremo vseh
vrst, vključno z orožjem in strelivom, vojaškimi vozili in opremo, paravojaško
opremo ter rezervnimi deli in komponentami za navedeno, ne glede na to, ali je
to blago po poreklu iz Evropske skupnosti ali ne. Ta prepoved se ne uporablja
za nebojna vozila, ki so izdelana ali opremljena z opremo za balistično zaščito
in so namenjena izključno za zaščito osebja Evropske unije in njenih držav članic
v Sudanu. 
(2) Paravojaška oprema iz prejšnjega odstavka vključuje
zlasti: 
(a)   
akustične naprave, ki jih proizvajalec ali dobavitelj predstavlja kot
primerne za obvladovanje nemirov, in njihove posebej izdelane sestavne dele; 
(b)   
ščite za uporabo v nemirih in policijske neprebojne ščite ter njihove
posebej izdelane sestavne dele; 
(c)   
lisice, izdelane za omejevanje gibanja ljudi, katerih največja skupna
dimenzija, vključno z verigo, merjeno od zunanjega roba enega okova do
zunanjega roba drugega v zaklenjenem stanju, je od 240 mm do 280 mm; 
(d)   
pasove za uporabo elektrošoka, izdelane za omejevanje gibanja ljudi z
elektrošokom z največjo napetostjo prostega teka 10 000 voltov; 
(e)   
vodne topove in njihove posebej izdelane sestavne dele; 
(f)    
vozila za obvladovanje nemirov, posebej izdelana ali prirejena tako, da
jih je mogoče naelektriti zaradi odganjanja protestnikov, in njihove v ta namen
posebej izdelane ali prirejene sestavne dele; 
(g)   
pištole z električnim nabojem z največjo napetostjo prostega teka 10 000
voltov; 
(h)   
sestavne dele, posebej izdelane ali prirejene za prenosne pripomočke,
izdelane ali prirejene za obvladovanje nemirov ali za samozaščito z uporabo
elektrošoka (vključno s palicami in ščiti za povzročanje elektrošoka, pištolami
za omamljanje in takimi z električnimi naboji); 
(i)    
gumijevke, palice za obvladovanje nemirov in podobne pripomočke za
kazenski pregon; 
(j)    
oklepne jopiče, vključno z neprebojnimi oblačili, neprebojno podlogo in
zaščitnimi čeladami; 
(k)   
biče; 
(l)    
dele in dodatke, izdelane ali prirejene za uporabljanje v opremi,
našteti v točkah od (i) do (k), ali z njo. 
(3) Prvi odstavek tega člena se pod pogojem, da to vnaprej
odobri pristojni organ iz Priloge II k Uredbi 1184/2005/ES, ne uporablja za: 
(a)   
prodajo, dobavo, pošiljanje ali izvoz nesmrtonosne vojaške opreme, namenjene
izključno za humanitarne in zaščitne namene ali za programe Organizacije
združenih narodov, Afriške unije, Evropske unije in Evropske skupnosti za
ustanavljanje institucij ali za material za operacije kriznega upravljanja
Evropske unije, Organizacije združenih narodov in Afriške unije; 
(b)   
prodajo, dobavo, prenos ali izvoz opreme za odstranjevanje min in
materiala, ki se uporablja pri operacijah odstranjevanja min; 
(c)   
pomoč in dobave, predvidene v podporo izvajanju celovitega mirovnega
sporazuma. 
(4) Prvi odstavek tega člena se prav tako ne uporablja za
zaščitna oblačila, vključno z neprebojnimi jopiči in vojaškimi čeladami, ki jih
v Sudan izključno za osebno uporabo začasno izvozi osebje Organizacije
združenih narodov, osebje Evropske unije, Evropske skupnosti ali njenih držav
članic, predstavniki medijev, delavci, ki se ukvarjajo s humanitarnimi in
razvojnimi dejavnostmi, ter pridruženo osebje vseh naštetih oseb.
3. člen
(1) Vstop na ozemlje Republike Slovenije ali tranzit čez
njeno ozemlje se prepreči osebam, naštetim v prilogi k Skupnemu stališču
2005/411/SZVP. 
(2) Izjeme za ukrepe iz prejšnjega odstavka se lahko
dovolijo, kadar je potovanje utemeljeno zaradi nujnih humanitarnih potreb,
vključno z verskimi obveznostmi, ali udeležbe na medvladnih srečanjih, vključno
s tistimi, ki jih prireja Evropska unija in na katerih se vodi politični
dialog, s katerim se neposredno razvijajo demokracija, človekove pravice in
pravna država v Sudanu. 
(3) O odobritvi izjem po tem členu po predhodnem soglasju
odbora Varnostnega sveta Organizacije združenih narodov, ustanovljenega na
podlagi resolucije Varnostnega sveta 1591(2005), odloči pristojni organ iz
Priloge II k Uredbi 1184/2005/ES. Z odobritvijo izjem se seznani tudi policijo.
Obvestilo iz prejšnjega stavka mora vsebovati seznam oseb, ki jim je dovoljen
vstop na ozemlje Republike Slovenije ali tranzit čezenj. 
(4) Kadar se na podlagi drugega odstavka tega člena osebam iz
prvega odstavka tega člena dovoli vstop na ozemlje Republike Slovenije ali
tranzit čezenj, se tako dovoljenje omeji na namen, za katerega je bilo dano, in
na osebe, na katere se nanaša.
III. KAZENSKE DOLOČBE
4. člen
(1) Z globo od 1.500 do 250.000 eurov se za prekršek kaznuje
pravna oseba, če v Sudan za uporabo v njem ali v njegovo korist neposredno ali
posredno prodaja, dobavlja, prenaša ali izvaža oborožitev in drugo vojaško
opremo vseh vrst, vključno z orožjem in strelivom, vojaškimi vozili in opremo,
paravojaško opremo ter rezervnimi deli in komponentami za navedeno, ne glede na
to ali je tako blago po poreklu iz Evropske skupnosti ali ne (prvi odstavek 2.
člena te uredbe). 
(2) Če se pravna oseba po zakonu, ki ureja gospodarske
družbe, šteje za srednjo ali veliko gospodarsko družbo, se za prekršek iz
prejšnjega odstavka kaznuje z globo od 1.500 do 500.000 eurov. 
(3) Z globo od 1.500 do 150.000 eurov se za prekršek kaznuje
samostojni podjetnik posameznik ali posameznik, ki samostojno opravlja
dejavnost, če stori dejanje iz prvega odstavka tega člena. 
(4) Z globo od 1.500 do 10.000 eurov se za prekršek kaznuje
tudi odgovorna oseba pravne osebe, odgovorna oseba samostojnega podjetnika
posameznika ali odgovorna oseba posameznika, ki samostojno opravlja dejavnost,
če stori dejanje iz prvega odstavka tega člena. 
(5) Z globo od 500 do 5.000 eurov se za prekršek kaznuje
posameznik, če stori dejanje iz prvega odstavka tega člena.
5. člen
(1) Z globo od 1.500 do 250.000 eurov se za prekršek kaznuje
pravna oseba, če: 
-       
kateri koli osebi, subjektu ali telesu v Sudanu ali za uporabo v njem
neposredno ali posredno odobri, proda, dobavi ali posreduje tehnično pomoč v
zvezi z vojaškimi dejavnostmi in pripravo, proizvodnjo, vzdrževanjem in uporabo
orožja in sorodnih materialov vseh vrst, vključno z orožjem in strelivom,
vojaškimi vozili in opremo, paravojaško opremo in rezervnimi deli za prej
omenjeno (točka a 2. člena Uredbe 131/2004/ES); 
-       
kateri koli osebi, subjektu ali telesu v Sudanu ali za uporabo v njem
neposredno ali posredno zagotavlja financiranje ali finančno pomoč v zvezi z
vojaškimi dejavnostmi, ki vključuje zlasti subvencije, posojila in izvozna
kreditna zavarovanja za kakršno koli prodajo, dobavo, prenos ali izvoz orožja
in sorodnih materialov (točka b 2. člena Uredbe 131/2004/ES); 
-       
zavestno in namerno sodeluje pri dejavnostih, katerih namen ali učinek je
neposredno ali posredno pospeševanje transakcij iz točk a in b 2. člena Uredbe
131/2004/ES (3. člen Uredbe 131/2004/ES). 
(2) Če se pravna oseba po zakonu, ki ureja gospodarske
družbe, šteje za srednjo ali veliko gospodarsko družbo, se za prekršek iz prejšnjega
odstavka kaznuje z globo od 1.500 do 500.000 eurov. 
(3) Z globo od 1.500 do 150.000 eurov se za prekršek kaznuje
samostojni podjetnik posameznik ali posameznik, ki samostojno opravlja
dejavnost, če stori dejanje iz prvega odstavka tega člena. 
(4) Z globo od 1.500 do 10.000 eurov se za prekršek kaznuje
tudi odgovorna oseba pravne osebe, odgovorna oseba samostojnega podjetnika
posameznika ali odgovorna oseba posameznika, ki samostojno opravlja dejavnost,
če stori dejanje iz prvega odstavka tega člena. 
(5) Z globo od 500 do 5.000 eurov se za prekršek kaznuje
posameznik, če stori dejanje iz prvega odstavka tega člena.
6. člen
(1) Z globo od 1.500 do 250.000 eurov se za prekršek kaznuje
pravna oseba, če: 
-       
ne zamrzne vseh sredstev in gospodarskih virov, ki pripadajo osebam,
subjektom ali organom iz Priloge I k Uredbi 1184/2005/ES (prvi odstavek 2.
člena Uredbe 1184/2005/ES), so v njihovi lasti ali s katerimi razpolagajo; 
-       
osebam, subjektom ali organom iz Priloge I k Uredbi 1184/2005/ES
neposredno ali posredno ali v njihovo korist da na voljo sredstva ali
gospodarske vire (drugi odstavek 2. člena Uredbe 1184/2005/ES); 
-       
zavestno in namerno sodeluje pri dejavnostih, katerih namen ali
posledica je neposredno ali posredno izogibanje ukrepom iz prvega in drugega
odstavka 2. člena Uredbe 1184/2004/ES (tretji odstavek 2. člena Uredbe
1184/2004/ES). 
(2) Če se pravna oseba po zakonu, ki ureja gospodarske
družbe, šteje za srednjo ali veliko gospodarsko družbo, se za prekršek iz
prejšnjega odstavka kaznuje z globo od 1.500 do 500.000 evrov. 
(3) Z globo od 1.500 do 150.000 eurov se za prekršek kaznuje
samostojni podjetnik posameznik ali posameznik, ki samostojno opravlja
dejavnost, če stori dejanje iz prvega odstavka tega člena. 
(4) Z globo od 1.500 do 10.000 eurov se za prekršek kaznuje
tudi odgovorna oseba pravne osebe, odgovorna oseba samostojnega podjetnika
posameznika ali odgovorna oseba posameznika, ki samostojno opravlja dejavnost,
če stori dejanje iz prvega odstavka tega člena. 
(5) Z globo od 500 do 5.000 eurov se za prekršek kaznuje
posameznik, če stori dejanje iz prvega odstavka tega člena.
7. člen
(1) Z globo od 200 do 250.000 eurov se za prekršek kaznuje
pravna oseba, če brez poseganja v veljavna pravila glede poročanja, zaupnosti
in poslovne skrivnosti ter člena 284 Pogodbe o ustanovitvi Evropske skupnosti: 
-       
nemudoma ne pošlje vseh podatkov, ki bi prispevali k spoštovanju
obveznosti iz Uredbe 1184/2005/ES, kakor je npr. zamrznitev računov in zneskov
v skladu z 2. členom Uredbe 1184/2005/ES, pristojnemu organu iz Priloge II k
Uredbi 1184/2005/ES, če ima sedež v Republiki Sloveniji, in neposredno ali prek
tega pristojnega organa Komisiji Evropskih skupnosti (točka a prvega odstavka
6. člena Uredbe 1184/2005/ES); 
-       
ne sodeluje s pristojnim organom iz Priloge II k Uredbi 1184/2005/ES pri
vsakem preverjanju takih podatkov (točka b prvega odstavka 6. člena Uredbe
1184/2005/ES). 
(2) Če se pravna oseba po zakonu, ki ureja gospodarske
družbe, šteje za srednjo ali veliko gospodarsko družbo, se za prekršek iz
prejšnjega odstavka kaznuje z globo od 400 do 500.000 eurov. 
(3) Z globo od 200 do 150.000 eurov se za prekršek kaznuje
samostojni podjetnik posameznik ali posameznik, ki samostojno opravlja
dejavnost, če stori dejanje iz prvega odstavka tega člena. 
(4) Z globo od 100 do 10.000 eurov se za prekršek iz
prejšnjega odstavka kaznuje tudi odgovorna oseba pravne osebe, odgovorna oseba
samostojnega podjetnika posameznika ali odgovorna oseba posameznika, ki
samostojno opravlja dejavnost, če stori dejanje iz prejšnjega odstavka. 
(5) Z globo od 100 do 5.000 evrov se za prekršek kaznuje
posameznik, če stori dejanje iz prvega odstavka tega člena.
IV. NADZOR
8. člen
(1) Izvajanje določb te uredbe ter uredb 1184/2005/ES in
131/2004/ES v okviru svojih pooblastil iz zadev stvarne pristojnosti organa
nadzirajo pristojni inšpekcijski in carinski organi, nosilci javnih pooblastil,
policija in, če gre za vojaško orožje in vojaško opremo, pristojna
organizacijska enota ministrstva, pristojnega za obrambo, če gre za orožje,
strelivo in gospodarska razstreliva pa pristojna organizacijska enota
ministrstva, pristojnega za notranje zadeve. 
(2) Pri opravljanju nadzora iz prejšnjega odstavka smejo
nadzorni organi zaseči predmete, ki so bili uporabljeni ali namenjeni za
prekršek ali so nastali v zvezi z njim. Ti organi morajo zasežene predmete
oddati pristojnemu sodišču. 
(3) O ugotovljenih kršitvah določb te uredbe ter uredb
1184/2005/ES in 131/2004/ES organi iz prvega odstavka tega člena nemudoma
obvestijo ministrstvo, pristojno za zunanje zadeve.
V. KONČNA DOLOČBA
9. člen
Ta uredba začne veljati naslednji dan po objavi v Uradnem
listu Republike Slovenije.
Št. 00724-58/2008
Ljubljana, dne 15. januarja 2009
EVA 2008-1811-0144
Vlada Republike Slovenije
Borut Pahor l.r. 
Predsednik