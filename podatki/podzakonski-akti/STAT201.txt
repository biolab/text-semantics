I. SPLOŠNE DOLOČBE
1. člen
(1) S statutom se opredeljuje in
določa dejavnost in načrtovanje poslovanja Zavoda za pokojninsko in invalidsko
zavarovanje Slovenije (v nadaljnjem besedilu: zavod), pristojnosti in naloge
organov zavoda, organizacija zavoda, vrsta splošnih aktov, način obveščanja in
drugo.
(2) V statutu uporabljeni izrazi, ki
se nanašajo na določene osebe, zapisani v moški spolni slovnični obliki, so uporabljeni
nevtralno za ženske in moške.
2. člen
(1) Zavod je bil kot univerzalni
pravni naslednik prejšnje Skupnosti pokojninskega in invalidskega zavarovanja v
Republiki Sloveniji s 1. julijem 1992 ustanovljen z Zakonom o pokojninskem
in invalidskem zavarovanju (Uradni list RS, št. 12/92) ter je edini nosilec in
izvajalec obveznega pokojninskega in invalidskega zavarovanja na podlagi
medgeneracijske solidarnosti v Republiki Sloveniji.
(2) Zavod ima status javnega zavoda in
je organiziran enotno za območje Republike Slovenije.
3. člen
(1) Zavod je pravna oseba z imenom:
»Zavod za pokojninsko in invalidsko zavarovanje Slovenije«. Skrajšano ime
zavoda je: »ZPIZ«.
(2) Zavod lahko poleg imena v
slovenskem jeziku, pri poslovanju s tujino, uporablja ime v angleškem jeziku:
»Pension and Disability Insurance Institute of Slovenia«.
(3) Sedež zavoda je v Ljubljani,
Kolodvorska ulica 15.
(4) Zavod lahko pri poslovanju poleg
imena ali samostojno uporablja zaščitni znak, ki ga s sklepom določi svet
zavoda (v nadaljnjem besedilu: svet).
4. člen
(1) Zavod posluje z žigom. Žig zavoda
v fizični obliki je skladen s predpisi, ki urejajo upravno poslovanje.
(2) Kot žig zavoda v elektronski
obliki se uporablja varen elektronski podpis zavoda, overjen s kvalificiranim
potrdilom.
(3) Na območjih lokalnih skupnosti,
kjer sta poleg slovenskega jezika uradna jezika tudi italijanski ali madžarski
jezik, se uporablja tudi žig z besedilom v jeziku narodne skupnosti, ki živi na
tem območju.
II. DEJAVNOST IN NAČRTOVANJE POSLOVANJA ZAVODA
1. Dejavnost
5. člen
(1) Zavod izvaja obvezno pokojninsko
in invalidsko zavarovanje ter opravlja z njim povezane druge dejavnosti in
naloge v skladu z zakoni, mednarodnimi in drugimi predpisi, statutom in
splošnimi akti zavoda. Kot nosilec in izvajalec obveznega zavarovanja zavod:
-       
svetuje zavarovancem in rešuje zahtevke za uveljavljanje in varstvo
pravic iz obveznega pokojninskega in invalidskega zavarovanja,
-       
organizira in vodi matično evidenco o zavarovancih in uživalcih pravic,
-       
opravlja dela in naloge prekrškovnega organa na področju matične
evidence zavarovancev,
-       
izvaja ter obračunava obveznosti Republike Slovenije iz pokojninskega in
invalidskega zavarovanja,
-       
izplačuje pokojnine in druge denarne prejemke,
-       
izvaja obvezno zavarovanje po mednarodnih sporazumih in predpisih
Evropske unije,
-       
opravlja funkcijo organa za zvezo in sodeluje z nosilci pokojninskega in
invalidskega zavarovanja v drugih državah,
-       
podaja izvedenska mnenja,
-       
oblikuje razvojne naloge na posameznih področjih poslovanja,
-       
upravlja in gospodari s sredstvi zavoda,
-       
zagotavlja kakovosten, učinkovit in uporabnikom prijazen informacijski
sistem,
-       
vodi in objavlja statistične podatke s področja obveznega pokojninskega
in invalidskega zavarovanja,
-       
nudi pravno in drugo pomoč organom, organizacijam ter zavarovancem v
splošnih ter konkretnih zadevah pokojninskega in invalidskega zavarovanja,
-       
izvaja interni strokovni nadzor ter zagotavlja redno opravljanje
notranje revizije,
-       
neposredno sodeluje in nudi strokovno pomoč državnim organom,
organizacijam, delodajalcem, sindikatom, organizacijam upokojencev in invalidov
ter drugim institucijam, povezanim s področjem obveznega pokojninskega in
invalidskega zavarovanja,
-       
obvešča javnost o svojem delu ter
-       
izvaja druge dejavnosti in naloge na podlagi zakonov, drugih predpisov,
statuta in splošnih aktov zavoda.
(2) Kadar svet obravnava gradiva v
funkciji organa ustanovitelja druge pravne osebe, mora gradiva za seje
pripraviti ta pravna oseba.
(3) Zavod lahko opravljanje posameznih
del in nalog s pogodbo prenese na drugo pravno osebo, če je to zakonito in
gospodarno. S pogodbo lahko prevzame opravljanje del tudi za druge organe,
organizacije in družbe, če je to v skladu s predpisi, če ima proste
zmogljivosti in če to dopušča narava dejavnosti.
(4) Dejavnosti zavoda po standardni
klasifikaciji so:
-       
84.300 Dejavnost obvezne socialne varnosti
-       
58.1     Izdajanje knjig, periodike in drugo založništvo
-       
53.2     Druga poštna in kurirska dejavnost
-       
63.1     Obdelava podatkov in s tem povezane dejavnosti; obratovanje
spletnih portalov
-       
55.209 Druge nastanitve za krajši čas
-       
69.10   Pravne dejavnosti
-       
77        Dajanje v najem in zakup
-       
68.20   Oddajanje in obratovanje lastnih ali najetih nepremičnin
-       
85.590 Drugje nerazvrščeno izobraževanje, izpopolnjevanje in
usposabljanje.
6. člen
(1) Delo zavoda je javno.
(2) Zavod je pravna oseba javnega
prava, ki nastopa v pravnem prometu samostojno in brez omejitev, v okviru dejavnosti,
določenih z zakoni in s statutom.
(3) Zavod samostojno gospodari s
sredstvi, ki jih pridobiva skladno z zakoni in so opredeljena v finančnem
načrtu. Z njimi zagotavlja izvajanje dejavnosti zavoda v skladu z zakoni in
statutom. Prednostna naloga zavoda je pravočasno izplačevanje pokojninskih,
invalidskih in drugih prejemkov.
(4) Za obveznosti, prevzete v pravnem
prometu, odgovarja zavod s svojim celotnim premoženjem.
2. Načrtovanje poslovanja
7. člen
Z razvojnim programom se praviloma za
večletno obdobje opredelijo razvojne usmeritve, vizija, poslanstvo ter glavni
cilji zavoda. Razvojni program sprejema svet.
8. člen
(1) Svet sprejema finančni načrt v
roku, določenim z zakonom, skupaj s programom dela in kadrovskim načrtom ter
načrtom investicijskih odhodkov.
(2) Rebalans finančnega načrta ali
spremembe finančnega načrta se sprejema po enakem postopku kot finančni načrt.
(3) Odločitev sveta se nanaša na
višino načrtovanih prihodkov in odhodkov za prihodnja leta.
9. člen
(1) Na podlagi finančnega načrta se
zagotavljajo sredstva za izvajanje dejavnosti zavoda.
(2) Finančni načrt, program dela in
kadrovski načrt ter načrt investicijskih odhodkov morajo biti medsebojno usklajeni.
10. člen
(1) S programom dela in kadrovskim
načrtom je določena vrsta in količina nalog in storitev, potrebni čas za
njihovo izpolnitev in nosilci za dosego letnih ciljev, ki izhajajo iz razvojnega
programa.
(2) V programu dela in kadrovskem
načrtu so opredeljene tudi zakonske in druge podlage, na katerih temelji izvajanje
dejavnosti zavoda, pojasnila, ki omogočajo razumevanje predlaganih ciljev in
število potrebnih delavcev za njihovo uresničitev.
11. člen
Načrt investicijskih odhodkov za svoja
področja, ob upoštevanju razvojnega programa in poslovnih potreb, usklajeno
pripravijo pristojni direktorji.
12. člen
(1) Zavod lahko v skladu s predpisi in
finančnim načrtom namenja na podlagi razpisa sredstva za raziskave o gmotnem
položaju uživalcev pravic iz obveznega pokojninskega in invalidskega
zavarovanja.
(2) Zavod lahko v skladu s predpisi,
finančnim načrtom ter splošnimi akti namenja ustrezna sredstva tudi za rekreativne,
športne in kulturne dejavnosti, ki jih organizirajo zveze in organizacije
upokojencev na ravni države in reprezentativna invalidska organizacija za
delovne invalide.
(3) Zavod je pri poslovanju z
denarnimi sredstvi vključen v sistem enotnega zakladniškega računa pod pogoji
in na način, določen z zakoni in predpisi.
III. PRISTOJNOSTI IN NALOGE ORGANOV ZAVODA
13. člen
Organa zavoda sta:
-       
svet zavoda – organ upravljanja zavoda in
-       
generalni direktor zavoda – poslovodni organ zavoda.
1. Svet
1.1. Pristojnosti in naloge
14. člen
Pristojnosti sveta so določene z zakonom in
s statutom. Poleg nalog, določenih z zakonom, opravlja svet tudi naslednje
naloge:
1.     
obravnava in spremlja sistemska vprašanja in daje pobude za spremembo
predpisov v zvezi z izvajanjem obveznega pokojninskega in invalidskega
zavarovanja ter predloge in pobude za potrebne ukrepe,
2.     
imenuje predsednike invalidskih komisij in izvedence zavoda,
3.     
imenuje stalne ali občasne komisije za opravljanje nalog iz svoje
pristojnosti,
4.     
spremlja in koordinira postopke imenovanj in razrešitev, objavlja
razpise ter opravlja druga dejanja s kadrovskega področja, ki so pristojnost
sveta,
5.     
daje soglasje generalnemu direktorju k imenovanju namestnikov
generalnega direktorja, direktorjev sektorjev in direktorjev območnih enot
zavoda,
6.     
imenuje predstavnike zavoda v Zavodu za založniško dejavnost Vzajemnost,
7.     
sprejema oziroma daje soglasje k v zakonu in v statutu določenim
splošnim aktom zavoda,
8.     
odloča o drugih vprašanjih v zvezi z delovanjem zavoda.
1.2. Sestava in način imenovanja in
izvolitve članov sveta
15. člen
(1) Število članov in sestava sveta
sta določeni z Zakonom o pokojninskem in invalidskem zavarovanju (Uradni list
RS, št. 96/12, 39/13, 46/13 – ZIPRS1314-A, 63/13 – ZIUPTDSV, 99/13 –
ZSVarPre-C, 101/13 – ZIPRS1415 in 111/13 – ZMEPIZ-1).
(2) V svet imenujejo svoje člane Vlada
Republike Slovenije (v nadaljnjem besedilu: vlada) in sindikalne zveze oziroma
konfederacije, reprezentativne za območje države, reprezentativna invalidska
organizacija za delovne invalide, delodajalska združenja na ravni države in
zveze oziroma organizacija upokojencev na ravni države (v nadaljnjem besedilu:
interesne skupine), enega člana pa izvolijo delavci zavoda.
(3) Vlada in interesne skupine
imenujejo v svet toliko članov, kolikor jih za posamezno od njih določa zakon,
na način ter po postopku, kot ga določijo same.
(4) Izvolitev člana sveta iz vrst
delavcev zavoda se izvede po postopku in na način, določen z zakonom, ki ureja
sodelovanje delavcev pri upravljanju.
1.3. Razpis za imenovanje in volitve
16. člen
Sklep o razpisu za imenovanje in volitve
sprejme svet najkasneje 90 dni pred iztekom mandatne dobe članov sveta.
Imenovanje in volitev članov sveta se opravi najkasneje 30 dni pred
iztekom mandatne dobe članov sveta.
17. člen
(1) V razpisu se določijo dan razpisa,
poziv vladi in interesnim skupinam za imenovanje in izvolitev članov sveta ter
roka, do katerih interesne organizacije interesnih skupin posredujejo
mandatno-volilni komisiji kandidature za članstvo v svetu ter vlada in delavci
zavoda sezname imenovanih in izvoljenih članov z njihovimi osebnimi podatki in
pisnimi soglasji.
(2) Z dnem, ki je določen kot dan
razpisa imenovanja in volitev, začnejo teči roki za imenovanje in volilna
opravila.
(3) Interesne organizacije interesnih
skupin, ki želijo imeti svoje predstavnike v svetu, posredujejo svoje kandidature
in imena predstavnikov, ki bodo sodelovali pri imenovanju, mandatno-volilni
komisiji v roku, določenem v razpisu, sicer v postopku imenovanja ne morejo
sodelovati.
(4) Razpis za imenovanje in volitve se
objavi v sredstvih javnega obveščanja.
1.4. Mandatno-volilna komisija
18. člen
(1) Na seji, na kateri je sprejet
sklep o razpisu za imenovanje in volitve, imenuje svet na predlog članov sveta
mandatno-volilno komisijo za koordiniranje in spremljanje imenovanja in volitev
ter za druga opravila v zvezi s temi postopki.
(2) Mandatno-volilna komisija je
sestavljena tako, da ima v njej vsak od deležnikov v svetu enega člana.
(3) Članstvo v svetu ni pogoj za
imenovanje člana mandatno-volilne komisije.
(4) Član mandatno-volilne komisije ne
more biti imenovan ali izvoljen v nov svet.
(5) Mandatno-volilna komisija ima
predsednika in namestnika, ki ga izmed svojih članov določijo člani te
komisije.
(6) Predsednik sklicuje in vodi seje
komisije ter vodi komisijo v skladu s statutom.
(7) Mandat te komisije traja do potrditve
mandata vsem članom sveta.
19. člen
(1) Mandatno-volilna komisija v petih
dneh po izteku roka, določenega v razpisu pozove predstavnike interesnih
skupin, da sklenejo pisni sporazum o imenovanju članov sveta.
(2) V primeru, da pisni sporazum ni
sklenjen najkasneje 50 dni pred iztekom mandatne dobe članov sveta, imenujejo
svoje člane:
-       
sindikalne zveze oziroma konfederacije, reprezentativne za območje
države po postopku, ki velja za volitve članov državnega sveta v interesnih
organizacijah – predstavnike delojemalcev ter
-       
reprezentativna invalidska organizacija za delovne invalide,
delodajalska združenja na ravni države in zveze oziroma organizacija
upokojencev na ravni države po pravilih, ki jih sami določijo.
1.5. Konstituiranje in mandat članov
sveta
20. člen
(1) Mandatno-volilna komisija na
podlagi dokumentacije iz postopkov imenovanj in volitev sprejme poročilo o
imenovanjih in o izvolitvi in ga posreduje svetu v roku treh dni.
(2) Konstitutivno sejo sveta skliče
predsednik prejšnjega sveta po prejemu poročila mandatno-volilne komisije o
imenovanju in izvolitvi članov novega sveta in najkasneje 15 dni pred potekom
mandata članom prejšnjega sveta.
(3) Na konstitutivni seji svet
verificira mandate svojih članov.
21. člen
(1) Mandat članov sveta traja štiri
leta.
(2) Članu sveta predčasno preneha
mandat zaradi:
-       
smrti,
-       
pisne odpovedi,
-       
izgube statusa predstavnika skupine,
-       
odpoklica organa oziroma organizacije, ki ga je imenovala,
-       
drugih razlogov, določenih v zakonu.
(3) V primerih iz druge, tretje in
četrte alineje prejšnjega odstavka preneha mandat z dnem, ko je svet o tem
pisno obveščen.
(4) Če članu sveta predčasno preneha
mandat, imenuje oziroma izvoli novega člana za preostali del mandata tisti, ki
ga je imenoval oziroma izvolil. O tem pisno obvesti svet, ki na naslednji seji
verificira njegov mandat.
1.6. Predsednik sveta in njegov
namestnik
22. člen
(1) Svet ima predsednika in
namestnika.
(2) Mandat predsednika in njegovega
namestnika traja štiri leta.
(3) Predsednika in njegovega
namestnika izvoli svet iz vrst svojih članov na podlagi prejetih predlogov, ki
jih podajo člani sveta.
(4) Svet najprej izvoli predsednika in
nato namestnika predsednika, ki ne more biti predstavnik iste interesne skupine
kot predsednik. Na funkciji predsednika in njegovega namestnika se v skladu z
dogovorom vsak mandat izmenjajo predstavniki reprezentativnih sindikatov, delodajalskih
združenj, vlade ter skupni predstavnik upokojencev in delovnih invalidov.
23. člen
(1) Predsednik sklicuje in vodi seje
sveta, podpisuje splošne akte in druge sklepe, ki jih sprejema svet, opravlja
druge naloge, določene s statutom, poslovnikom in splošnimi akti ter druge
naloge, določene s sklepi sveta.
(2) Namestnik predsednika nadomešča v
vseh njegovih pravicah in dolžnostih, kadar je ta odsoten ali zadržan. Če
predsedniku predčasno poteče mandat, ga namestnik nadomešča do izvolitve novega
predsednika.
(3) Predsednik in njegov namestnik sta
za svoje delo odgovorna svetu.
1.7. Delo sveta
24. člen
(1) Način dela sveta ter njegovih
komisij ali drugih delovnih teles, podrobnejši postopek izvolitve predsednika
ter namestnika ter način sklica sej, roki zanje, potek sej, način odločanja in
vzdrževanje reda na sejah, kot tudi vsebina zapisnika in druga vprašanja,
povezana s potekom seje, se uredijo s poslovnikom, ki ga sprejme svet.
(2) Svet opravlja delo na sejah in je
sklepčen ter veljavno odloča, če je na seji navzoča večina članov. Odločitev je
sprejeta, če je zanjo glasovala večina navzočih članov.
(3) Ne glede na prejšnji odstavek je
za sprejem statuta, razvojnega programa, finančnega načrta, letnega poročila,
izvolitev predsednika in namestnika sveta ter za imenovanje in razrešitev
generalnega direktorja potrebna večina glasov vseh članov.
(4) Strokovna, tehnična in
administrativna dela za potrebe sveta opravlja pristojni delavec zavoda.
1.8. Komisije sveta
25. člen
(1) Za proučitev zahtevnejše
problematike, zadev in vprašanj, povezanih z delom ter oblikovanje stališč,
mnenj in predlogov na teh podlagah ter izpeljavo postopkov za sprejem
odločitev, lahko svet s sklepom imenuje iz vrst svojih članov stalne ali
občasne komisije.
(2) V sklepu iz prejšnjega odstavka se
določijo pristojnosti komisije, njene naloge in roki za njihovo izvršitev ter
predsednika, ki jo vodi.
(3) Če to izhaja iz narave in vsebine
nalog oziroma obveznosti, se s sklepom iz prvega odstavka tega člena imenuje
tudi delavce zavoda in druge posameznike.
(4) Komisija je za svoje delo
odgovorna svetu.
1.9. Sejnine ter povračila stroškov
26. člen
(1) Predsednik, namestnik in člani
sveta ter predsedniki, namestniki in člani stalnih ali občasnih komisij so za
opravljeno delo upravičeni do izplačila sejnine in povračila stroškov.
(2) Zneske sejnin, vrsto stroškov, ki
se povrnejo in pogoje za njihovo izplačilo, določi svet s splošnim aktom.
2. Generalni direktor zavoda
27. člen
(1) Generalni direktor kot poslovodni
organ organizira poslovanje zavoda, predstavlja in zastopa zavod ter je
odgovoren za zakonitost.
(2) Generalni direktor:
1.     
je odredbodajalec za zavod in podpisuje pravne akte, listine, pogodbe in
druge dokumente, ki se nanašajo na poslovanje zavoda,
2.     
predlaga razvojni program zavoda in ukrepe za njegovo izvajanje,
3.     
predlaga in spremlja izvajanje finančnega načrta in planskih aktov
zavoda ter sprejema ukrepe za njihovo uresničevanje,
4.     
poroča o rezultatih dela in o poslovanju zavoda,
5.     
predlaga in sprejema splošne akte, ki so v njegovi pristojnosti,
6.     
odloča o pravicah, obveznostih in odgovornostih delavcev zavoda iz
delovnih razmerij skladno z zakonom, kolektivnimi pogodbami in splošnimi akti zavoda,
7.     
s soglasjem sveta imenuje direktorje sektorjev in direktorje območnih
enot, samostojno pa vršilce dolžnosti direktorjev sektorjev in direktorjev
območnih enot, prav tako pa lahko s soglasjem sveta imenuje dva namestnika
generalnega direktorja,
8.     
imenuje predstavnike zavoda v drugih organizacijah, zavodih in
institucijah,
9.     
imenuje projektne in delovne skupine, stalne in občasne komisije,
10.  
opravlja naloge v zvezi z zagotavljanjem varnosti, obrambe in zaščite
skladno z zakoni,
11.  
opravlja druge naloge v skladu z zakoni, kolektivnimi pogodbami,
statutom in splošnimi akti zavoda.
28. člen
(1) Generalni direktor in delavci
zavoda, ki jih kot zastopnike zavoda na njegov predlog imenuje svet, se vpišejo
v sodni register in zastopajo zavod v skladu z obsegom danih pooblastil.
(2) Če je generalni direktor zadržan
ali odsoten, ga nadomešča njegov namestnik z enakimi pravicami in odgovornostmi,
kot jih ima generalni direktor.
(3) Druge pristojnosti, odgovornosti
in naloge namestnika generalnega direktorja so določene z akti, ki urejajo
notranjo organizacijo in sistemizacijo delovnih mest ter s pisnimi pooblastili,
ki jih izda generalni direktor. Namestnik generalnega direktorja lahko hkrati
opravlja dela in naloge direktorja sektorja ali območne enote.
29. člen
(1) Generalni direktor lahko v okviru
uresničevanja svojih nalog in pristojnosti, določenih z zakoni, drugimi
predpisi, statutom in splošnimi akti zavoda, s pisnimi pooblastili prenese
opravljanje posameznih zadev, nalog ali delovnih področij na posamezne vodilne
in druge delavce zavoda, prav tako pa lahko s pooblastili prenese na te delavce
tudi pravico podpisovanja aktov, pogodb in listin.
(2) Za izdajanje odločb iz obveznega
pokojninskega in invalidskega zavarovanja so pristojni direktorji sektorjev in
območnih enot ter delavci zavoda, ki jih za to posebej pisno pooblasti
generalni direktor.
(3) Za zastopanje zavoda pred sodišči
in drugimi organi lahko generalni direktor pooblasti posamezne delavce zavoda.
30. člen
Za generalnega direktorja je lahko na
podlagi javnega razpisa imenovan, kdor izpolnjuje naslednje pogoje:
-       
ima izobrazbo, pridobljeno po študijskih programih za pridobitev
izobrazbe druge stopnje, oziroma raven izobrazbe, pridobljeno po študijskih
programih, ki v skladu z zakonom ustreza izobrazbi druge stopnje,
-       
ima aktivno znanje slovenskega in najmanj enega tujega jezika,
-       
ima najmanj osem let delovnih izkušenj na delovnih mestih, ki
potrjujejo, da ima strokovne, organizacijske in vodilne sposobnosti za
opravljanje te funkcije,
-       
ni pravnomočno obsojen zaradi kaznivega dejanja, ki se preganja po
uradni dolžnosti,
-       
zoper njega ni vložena pravnomočna obtožnica zaradi kaznivega dejanja,
ki se preganja po uradni dolžnosti,
-       
predloži strategijo razvoja zavoda za mandatno obdobje.
31. člen
(1) Generalnega direktorja imenuje
svet za dobo, določeno z zakonom in je po poteku te dobe lahko ponovno
imenovan.
(2) Postopek razpisa vodi svet. Razpis
mora biti objavljen najmanj dva meseca pred potekom mandata.
(3) Rok, do katerega se sprejemajo
prijave kandidatov, ne sme biti krajši kot osem dni, rok, v katerem se kandidati
obvestijo o izbiri, pa ne daljši kot 30 dni od dneva objave razpisa.
32. člen
(1) Če se na razpis nihče ne prijavi
ali če nihče od prijavljenih kandidatov ni izbran, se razpis ponovi. Za čas do
imenovanja generalnega direktorja na podlagi ponovljenega razpisa svet imenuje
vršilca dolžnosti generalnega direktorja, vendar najdlje za eno leto.
(2) Na način, določen v prejšnjem
odstavku, postopa svet tudi v primeru prenehanja delovnega razmerja generalnemu
direktorju pred potekom mandata ali v drugih primerih, ko generalni direktor
preneha z delom v zavodu.
IV. ORGANIZACIJA ZAVODA
33. člen
(1) Zavod izvaja svojo dejavnost na
sedežu ter zunaj sedeža.
(2) Na sedežu zavoda posluje vodstvo
zavoda, sektorji, razen sektorja za izvedenstvo in območna enota Ljubljana.
(3) Zunaj sedeža zavod posluje tudi po
posameznih območnih enotah ter njihovih izpostavah, določenih v statutu. Za
določeno vrsto dela ali za učinkovitejšo pravno ter drugo pomoč zavarovancem in
upokojencem pa lahko posluje tudi v stalnih ali občasnih krajevnih pisarnah,
organiziranih s sklepi sveta.
34. člen
Sektorji opravljajo delo na posameznih
področjih in sicer: izvajanja zavarovanja, izvedenstva, nakazovanja pokojnin,
financ in računovodstva, informacijskih tehnologij, pravnih in splošnih zadev
ter drugih področij.
35. člen
(1) Območne enote izvajajo zavarovanje
in opravljajo druga dela in naloge, določene z zakoni in splošnimi akti.
(2) Območne enote so: Celje, Koper,
Kranj, Ljubljana, Maribor, Murska Sobota, Nova Gorica, Novo mesto in Ravne na
Koroškem. Območja občin, ki jih pri izvajanju dejavnosti okvirno pokrivajo
posamezne območne enote, se objavijo na zavodovi spletni strani.
(3) Posamezne območne enote opravljajo
svoje delo tudi v izpostavah, in sicer:
-       
območna enota Celje v izpostavi Trbovlje,
-       
območna enota Kranj v izpostavi Jesenice,
-       
območna enota Maribor v izpostavi Ptuj in
-       
območna enota Ravne na Koroškem v izpostavi Velenje.
36. člen
Sektorji in območne enote opravljajo
dejavnost v službah in oddelkih kot svojih notranjih organizacijskih enotah.
37. člen
(1) Sektorje in območne enote zavoda
vodijo direktorji, ki so odgovorni za opravljanje dejavnosti in njihovo poslovanje.
(2) Službe in oddelke vodijo vodje, ki
so odgovorni za njihovo poslovanje.
38. člen
Pravice in obveznosti iz delovnih razmerij,
materialni položaj in druga medsebojna razmerja, uresničujejo delavci zavoda v
skladu z zakoni, kolektivnimi pogodbami, statutom in splošnimi akti zavoda.
1. Svet delavcev
39. člen
(1) Svet delavcev izvolijo delavci
Zavoda.
(2) Svet delavcev je sestavljen tako,
da je v njem zastopan po en delavec iz vodstva zavoda, vsakega sektorja in
vsake območne enote.
(3) Pravico voliti člane v svet
delavcev imajo vsi delavci, ki delajo v zavodu nepretrgano najmanj šest
mesecev.
(4) Generalni direktor, namestnik
generalnega direktorja ter direktorji sektorjev in območnih enot nimajo pravice
voliti članov v svet delavcev.
(5) Pravico biti izvoljeni v svet
delavcev imajo vsi delavci, ki imajo pravico voliti v svet delavcev in ki
delajo v zavodu nepretrgano najmanj dvanajst mesecev.
40. člen
(1) Člane sveta delavcev volijo
delavci zavoda na tajnih in neposrednih volitvah.
(2) Svet delavcev izmed članov izvoli
predsednika in njegovega namestnika.
(3) Predsednik zastopa in predstavlja
svet delavcev, namestnik predsednika pa opravlja to funkcijo v njegovi
odsotnosti.
41. člen
Oblikovanje, sestavo, kandidiranje,
volitve, razrešitve, pristojnosti, področje in način dela sveta delavcev določa
poslovnik sveta delavcev.
V. SPLOŠNI AKTI ZA IZVAJANJE ZAVAROVANJA IN DRUGI
SPLOŠNI AKTI ZAVODA
42. člen
(1) Poslovanje zavoda in druga
vprašanja, pomembna za opravljanje njegove dejavnosti, urejajo poleg zakonov,
mednarodnih in drugih predpisov, statuta, splošnih aktov za izvajanje zavarovanja
tudi drugi splošni akti zavoda.
(2) S splošnimi akti za izvajanje
zavarovanja se urejajo zadeve, ki izhajajo neposredno iz pooblastil zavodu,
določenih v zakonu ter določajo, ugotavljajo in urejajo dejstva, potrebna za
izvajanje posameznih zakonskih določb, za katere v njih ni izrecno določena
pristojnost državnih organov.
(3) Drugi splošni akti zavoda so na
primer pravilniki, poslovniki, organizacijski predpisi, sklepi in navodila s
področja dela ali v zvezi z dejavnostjo zavoda.
43. člen
(1) Statut, poslovnik o delu sveta
zavoda, splošne akte za izvajanje zavarovanja ter splošna akta o notranji
organizaciji in pripravništvu sprejema svet na predlog generalnega direktorja.
(2) Splošna akta o sistemizaciji
delovnih mest in uporabi službenih avtomobilov sprejme generalni direktor ob
soglasju sveta.
(3) Druge splošne akte, ki so potrebni
za poslovanje in izvajanje dejavnosti, sprejme generalni direktor.
(4) Predlogi splošnih aktov, s
katerimi se v zavodu določa organizacija dela ali določa obveznosti, ki jih
morajo delavci zavoda poznati zaradi izpolnjevanja pogodbenih in drugih
obveznosti, se pred sprejemom posredujejo v mnenje sindikatu delavcev zavoda.
Sindikat mora podati mnenje v roku osmih dni. Če sindikat mnenje posreduje v
roku, ga je potrebno obravnavati in se do njega opredeliti.
VI. OBVEŠČANJE
44. člen
(1) Zavod obvešča javnost o izvajanju
obveznega pokojninskega in invalidskega zavarovanja preko medijev z
zagotavljanjem pogojev za delo novinarjev, s spoštovanjem in izvajanjem
predpisov o zagotavljanju dostopa do informacij javnega značaja ter predpisov o
varstvu osebnih podatkov.
(2) Obveščanje se zagotavlja z objavo
statističnih podatkov, z letnimi poročili, z objavami v Uradnem listu Republike
Slovenije ter drugimi javnimi objavami in obvestili zavoda v medijih, preko
spletne strani zavoda, z glasilom Vzajemnost in na druge ustrezne načine.
VII. PREHODNE IN KONČNE DOLOČBE
45. člen
Splošni akti zavoda, ki niso v skladu s tem
statutom, se uskladijo najkasneje v roku treh mesecev po začetku veljavnosti
tega statuta.
46. člen
Z dnem uveljavitve tega statuta preneha
veljati Statut Zavoda za pokojninsko in invalidsko zavarovanje Slovenije
(Uradni list RS, št. 114/06 in 118/06 – popr.).
47. člen
Ta statut začne veljati osmi dan po objavi
v Uradnem listu Republike Slovenije.
Št. 0071-1/2014
Ljubljana, dne 9. aprila 2014
EVA 2014-2611-0038
Zavod za pokojninsko in invalidsko zavarovanje
Slovenije
Predsednik sveta zavoda
Milan Utroša l.r.
Opomba:
V skladu s tretjim odstavkom 188. člena
Zakona o pokojninskem in invalidskem zavarovanju – ZPIZ-2 je Vlada Republike
Slovenije s sklepom št. 01403-19/2014/9, z dne 12. 6. 2014, podala
soglasje k statutu.
 