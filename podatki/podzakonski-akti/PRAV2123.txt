I. SPLOŠNE DOLOČBE
1. člen
Ta pravilnik določa pogoje in način
opravljanja izpitov za upravljanje s čolni, izpitne programe, sestavo izpitne
komisije, pogoje, ki jih morajo izpolnjevati osebe, ki upravljajo s čolni in
način priznavanja tujih dokazil.
2. člen
(1) Izpiti za upravljanje s čolni so:
izpit za voditelja čolna (v nadaljnjem besedilu: izpit), preizkus znanja za upravljanje
čolna (v nadaljnjem besedilu: preizkus znanja) in izpit za upravljanje z
radijsko postajo z digitalnim selektivnim klicem na zelo visokih frekvencah (v
nadaljnjem besedilu: VHF GMDSS izpit).
(2) Izpiti za upravljanje s čolnom se
opravljajo na Upravi Republike Slovenije za pomorstvo (v nadaljnjem besedilu:
Uprava). V primeru, da je za opravljanje izpita in preizkusa znanja
prijavljenih najmanj 25 kandidatov, se lahko izpit in preizkus znanja
opravljata tudi po razporedu in v kraju, ki ga določi Uprava.
(3) Uprava določi kandidatu rok za
opravljanje izpita za upravljanje s čolni.
(4) Višino pristojbine za opravljanje
izpitov za upravljanje s čolni določi minister, pristojen za pomorstvo.
2.a člen
(1) Izpiti za upravljanje s čolni se
opravljajo pred izpitno komisijo. 
(2) Predstojnik Uprave sprejme sklep
o določitvi predsednika in članov izpitnih komisij izmed delavcev Uprave. V
sklepu določi, za katere predmete iz izpitnega programa so zadolženi posamezni
člani. Predsednik izpitne komisije izbere za vsak posamezni izpitni rok vodjo
in dva člana komisije (v nadaljnjem besedilu: izpitna komisija).
(3) Člani izpitne komisije za izpit in za
preizkus znanja so lahko osebe, ki imajo opravljen izpit za častnika v krovni
službi, razen častnika, zadolženega za krovno stražo na ladji z bruto tonažo do
500, ali izpit za častnika v strojni službi, in najmanj tri leta delovnih
izkušenj v pomorskem prometu.
(4) Člani izpitne komisije za VHF GMDSS
izpit so lahko osebe, ki imajo opravljen izpit za častnika v krovni službi,
razen častnika, zadolženega za krovno stražo na ladji z bruto tonažo do 500, ali
najmanj izpit za radijskega operaterja s splošnim pooblastilom, in najmanj tri
leta delovnih izkušenj v pomorskem prometu.
(5) Član izpitne komisije oziroma njegovi
sorodniki v ravni vrsti in stranski vrsti do vštetega tretjega kolena, ter
zakonci in zunajzakonski partnerji vseh teh oseb ne smejo izvajati tečajev in
ne predavati kandidatom.
(6) Članom izpitne komisije pripada plačilo
za delo in povračilo stroškov v višini, ki jo določi minister. Članom izpitne
komisije ne pripada plačilo za delo v izpitni komisiji, kadar se izpiti
opravljajo med delovnim časom.
II. IZPIT
3. člen
Oseba, ki upravlja čoln, mora imeti potrdilo
o usposobljenosti za voditelja čolna, razen če upravlja plovila iz
14. člena tega pravilnika.
4. člen
(1) Oseba, ki upravlja čoln dolžine do
 12 metrov, mora biti stara najmanj 16 let.
(2) Oseba, ki upravlja gliser ali čoln
dolžine nad 12 metrov, mora biti stara najmanj 18 let.
(3) Kandidat, ki želi opravljati
izpit, mora biti star najmanj 16 let. Vlogo z
dokazilom o poravnani upravni taksi in pristojbini, potrdilom o zdravstveni
sposobnosti, potrdilom o opravljeni prvi pomoči in fotografijo velikosti, ki je
predpisana za potno listino, vloži na Upravi.
(4) Podatki, ki jih mora vloga za
pridobitev potrdila o usposobljenosti za voditelja čolna vsebovati, so določeni
v Prilogi 1, ki je sestavni del tega pravilnika.
(5) Tečaj za voditelja čolna ni obvezen.
(6) Kot potrdilo o zdravstveni
sposobnosti velja pisna izjava o izdanem vozniškem dovoljenju ali zdravniško
potrdilo, ki je potrebno za pridobitev vozniškega dovoljenja. V primeru, da je
na potrdilu o zdravstveni sposobnosti opomba, ki omejuje zdravstveno sposobnost
kandidata, ali če se podvomi o njegovi zdravstveni sposobnosti, lahko Uprava
zahteva potrdilo o zdravstveni sposobnosti za upravljanje čolna, ki ga izda
zdravstveni organ, pristojen za pomorščake.
(7) Kot potrdilo o opravljeni prvi
pomoči velja pisna izjava o izdanem vozniškem dovoljenju A, B, C, D, E
kategorije ali drugo enakovredno potrdilo, ki izkazuje opravljen izpit.
5. člen
Izpitni program obsega predmete z naslednjo
vsebino:
1.    
pravila o izogibanju trčenja na morju:
-  
izogibanje trčenja pri prehitevanju, križanju in nasprotnih kurzih s
praktičnim prikazom;
-  
luči in označbe za plovila na mehanski pogon, na jadra in vesla, kadar
plovejo, vlečejo, so zasidrane oziroma nasedle ali nesposobne oziroma omejeno
sposobne za manevriranje in za plovila med ribarjenjem;
-  
zvočni signali;
-  
signali in znaki podvodnih dejavnosti;
2.    
pomorski predpisi:
-  
vpisovanje čolnov, ugotavljanje sposobnosti čolnov za plovbo, red v
pristaniščih in ostalih delih morja, oprema in označbe čolna;
-  
pravni režim notranjih morskih vod in teritorialnega morja;
-  
omejitve plovbe v posameznih območjih notranjih morskih vod in
teritorialnega morja;
-  
izobešanje zastave;
-  
nadzor nad varnostjo plovbe;
-  
prekrški;
-  
pomorski upravni organi;
-  
pomorske nezgode;
-  
reševanje na morju;
3.    
osnove navigacije:
-  
določanje položaja čolna;
-  
luči in označbe na plovni poti;
-  
navtične karte, njihovo branje in uporaba;
-  
določanje kurza plovbe in merjenje oddaljenosti;
-  
priročniki za plovbo;
-  
oglasi za pomorščake;
-  
kompas in njegova uporaba;
-  
plovba pod težjimi pogoji (naravne in umetne ovire: megla, dež, sneg,
veter, ozki prehodi, mostovi, kabli in podobno);
4.    
osnove motoroznanstva:
-  
delovanje motorja, bencinski in dizelski motor oziroma elektromotor za
čoln;
-  
priprava motorja za zagon, upravljanje in zaustavitev ter nadzor
delovanja motorja;
-  
vrste hlajenj in mazanje, kontrolni instrumenti, odpravljanje manjših
okvar, vzdrževanje akumulatorja, vrsta goriva in varnostni ukrepi v času
polnjenja ter uporaba sredstev za gašenje požara;
5.    
mornarska dela in veščine:
-  
vrste čolnov, material in način gradnje ter vzdrževanje;
-  
oprema čolnov;
-  
vrste vrvi in njihova uporaba z vozli;
-  
krmilo in krmiljenje, stabilnost čolna glede na razporeditev tovora,
nadvodje in ugrez, dimenzije čolnov;
-  
ravnanje v primeru požara in vdora vode;
-  
nasedanje čolna;
-  
reševanje osebe iz vode;
-  
krmiljenje čolna, pristajanje, sidranje in privezovanje;
-  
vremenske napovedi in stanje voda;
-  
vetrovi in Beauforjeva lestvica;
-  
vpliv morskega ter vodnega toka na plovbo;
6.    
pravila o plovbi po celinskih vodah:
- 
pravila plovbe;
- 
optična, posebna in zvočna znamenja za čolne in druge plovne objekte;
- 
zaznamovanje plovne poti;
7.    
predpisi o plovbi po celinskih vodah:
- 
vpisovanje čolnov celinske plovbe;
- 
ugotavljanje sposobnosti čolnov za plovbo;
- 
red v pristaniščih in na plovnih poteh;
- 
plovbni režim;
- 
nadzor nad varnostjo plovbe.
6. člen
(1) Kandidat lahko opravlja izpit za
voditelja čolna po morju in celinskih vodah, lahko pa samo po morju ali samo po
celinskih vodah, kar se navede v opombi potrdila o usposobljenosti za voditelja
čolna.
(2) Kandidat za izpit po morju in celinskih
vodah opravlja izpit iz vseh predmetov izpitnega programa iz prejšnjega člena.
(3) Kandidat za izpit po morju opravlja izpit
iz predmetov iz 1., 2., 3., 4. in 5. točke prejšnjega člena.
(4) Kandidat za izpit po celinskih vodah
opravlja izpit iz predmetov iz 3., 4., 5., 6. in 7. točke prejšnjega člena.
(5) Izpit je sestavljen iz teoretičnega in
praktičnega dela in traja največ trideset minut. Teoretični del se opravlja
ustno in obsega preverjanje znanja iz vseh predmetov iz prejšnjega člena glede
na tretji oziroma četrti odstavek tega člena. Praktični del izpita pa obsega
preverjanje znanja iz prve in druge alinee 1. točke, prve, druge, tretje in
četrte alinee 3. točke, tretje alinee 5. točke prejšnjega člena ter pri
opravljanju izpita za plovbo po celinskih vodah iz 6. točke prejšnjega člena.
7. člen
O poteku izpita se vodi zapisnik. Zapisnik
se sestavi na obrazcu, določenem s Prilogo 2, ki je sestavni del tega pravilnika.
8. člen
(1) Izpit se opravlja pred izpitno
komisijo.
(2) (črtan).
(3) (črtan).
(4) (črtan).
(5) (črtan).
9. člen
Po končanem izpitu izpitna komisija oceni
uspešnost kandidata in jo vpiše v zapisnik.
10. člen
(1) Kandidat, ki ne opravi izpita iz
enega predmeta, ga lahko ponovno opravlja (v nadaljnjem besedilu: popravni izpit)
v roku, ki ne sme biti krajši od 14 dni in ne daljši od dveh mesecev od dneva
opravljanja izpita. Če k izpitu ne pristopi v tem roku, se šteje, kot da izpita
ni opravil.
(2) Kandidat, ki ne opravi popravnega
izpita, se šteje, da izpita ni opravil v celoti.
(3) Če kandidat brez opravičljivega
razloga določenega dne ne pristopi k opravljanju izpita ali brez opravičljivega
razloga odstopi, ko je že začel opravljati izpit, se šteje, da izpita ni
opravil. Glede stroškov izpita se šteje, kot da je izpit opravljal. Kandidat
opraviči neudeležbo na izpitu pisno s potrdilom, ki opravičuje izostanek, pred
izpitom.
(4) Kandidat, ki izpita ne opravi,
lahko ponovno pristopi k izpitu po preteku trideset dni.
11. člen
(1) Če se kandidat po opravljenem
izpitu z oceno ne strinja, ima pravico do ugovora pri vodji izpitne komisije.
Ugovor mora kandidat vložiti pisno v roku 24 ur oziroma najkasneje naslednji
delovni dan po opravljanju izpita, na katerem se ni strinjal z oceno.
(2) Izpitna komisija mora odločiti o
ugovoru takoj oziroma najkasneje v roku 3 dni po prejemu ugovora. Izpitna
komisija lahko oceno spremeni ali potrdi.
(3) V primeru, če se ne da ugotoviti, ali
je ocena izpita pravilna, komisija odloči, da se izpit ponovi. Kandidat
opravlja ponovljeni izpit na podlagi vloge za pristop k izpitu, zoper katerega
je vložil ugovor.
12. člen
(1) Kandidatu, ki je opravil izpit,
izda Uprava potrdilo o usposobljenosti za voditelja čolna.
(2) Potrdilo o usposobljenosti za
voditelja čolna se izda z neomejeno veljavnostjo.
(3) Veljavnost potrdila o
usposobljenosti za voditelja čolna se omeji v primeru, če je v potrdilu o
zdravstveni sposobnosti iz šestega odstavka 4. člena tega pravilnika
določen rok, do katerega je omejena zdravstvena sposobnost.
(4) Oseba, katere rok veljavnosti potrdila
o usposobljenosti za voditelja čolna je omejen, mora zahtevi za podaljšanje
veljavnosti priložiti veljavno potrdilo o zdravstveni sposobnosti iz šestega
odstavka 4. člena tega pravilnika.
(5) Uprava vpiše v potrdilo o
usposobljenosti za voditelja čolna, na mesto določeno za opombe, zdravstvene
ali druge omejitve, ki so navedene v potrdilu o zdravstveni sposobnosti iz
šestega odstavka 4. člena tega pravilnika. Če zdravstvene ali druge
omejitve prenehajo na podlagi novega potrdila o zdravstveni sposobnosti, se
vpisane omejitve na zahtevo osebe črtajo.
(6) Oseba, katere zdravstveno stanje
se po izdaji potrdila o usposobljenosti za voditelja čolna spremeni tako, da bi
lahko vplivalo na sposobnost upravljanja s čolnom, mora to sporočiti Upravi.
Uprava po prejemu sporočila ali po uradni dolžnosti zahteva novo potrdilo o
zdravstveni sposobnosti za upravljanje čolna, ki ga izda zdravstveni organ, pristojen
za pomorščake. V primeru omejene zdravstvene sposobnosti Uprava ravna v skladu
s tretjim in petim odstavkom tega člena. V primeru zdravstvene nesposobnosti za
upravljanje s čolnom, Uprava prekliče veljavnost potrdila o usposobljenosti za
voditelja čolna.
(7) Obrazec potrdila o usposobljenosti
za voditelja čolna je določen s Prilogo 3, ki je sestavni del tega pravilnika.
13. člen
(1) Usposobljenost za voditelja čolna
brez opravljanja izpita se prizna osebam, ki so:
1.    
pridobile strokovno izobrazbo plovbni tehnik, ladijski strojni tehnik
ali najmanj inženir pomorstva – smer navtika;
2.    
opravile izpit za pomorščaka ladje trgovske mornarice v krovni službi,
razen za člana posadke v sestavi krovne straže;
3.    
častniki mornarice Slovenske vojske, usposobljeni za upravljanje plovil.
(2) Osebam iz prejšnjega odstavka izda
Uprava potrdilo o usposobljenosti za voditelja čolna, ob predložitvi vloge s
poravnano upravno takso, fotografije velikosti, ki je predpisana za potno
listino, in ene od naslednjih listin:
1.    
pisna izjava o pridobljeni izobrazbi ali overjeno spričevalo, če
spričevalo ni bilo pridobljeno v Republiki Sloveniji;
2.    
pisna izjava o pridobljenem pooblastilu o nazivu ali pooblastilo o
nazivu, če pooblastilo ni bilo pridobljeno v Republiki Sloveniji;
3.    
potrdilo o častniškem činu.
III. PREIZKUS ZNANJA
14. člen
(1) Oseba, ki upravlja čoln z motorjem
moči do 7,35 kW in do 7 metrov dolžine ali vodni skuter, mora imeti najmanj
potrdilo o opravljenem preizkusu znanja in mora biti stara najmanj 16 let.
(2) Oseba lahko upravlja čoln na vesla
in čoln na jadra dolžine do 7 metrov brez potrdila o opravljenem preizkusu
znanja.
15. člen
(1) Kandidat, ki želi opravljati
preizkus znanja, mora biti star najmanj 16 let. Vlogo
z dokazilom o poravnani upravni taksi in pristojbini, potrdilom o zdravstveni
sposobnosti in potrdilom o opravljeni prvi pomoči vloži na Upravi.
(2) Podatki, ki jih mora vloga za
pridobitev potrdila o opravljenem preizkusu znanja vsebovati, so določeni v
Prilogi 1 tega pravilnika.
(3) Tečaj za preizkus znanja ni
obvezen.
(4) Glede potrdila o zdravstveni
sposobnosti in prvi pomoči se smiselno uporabljajo določbe šestega in sedmega
odstavka 4. člena tega pravilnika.
16. člen
(1) Program za preizkus znanja obsega
predmete iz 1., 2., 6. in 7. točke 5. člena tega pravilnika.
(2) Kandidat lahko opravlja preizkus znanja
po morju in celinskih vodah, lahko pa samo po morju ali samo po celinskih
vodah, kar se navede v opombi potrdila o opravljenem preizkusu znanja.
(3) Kandidat za preizkus znanja po morju in celinskih
vodah opravlja preizkus znanja iz predmetov iz 1., 2., 6. in 7. točke 5. člena
tega pravilnika.
(4) Kandidat za preizkus znanja po morju opravlja preizkus znanja iz
predmetov iz 1. in 2. točke 5. člena tega pravilnika.
(5) Kandidat za preizkus znanja po celinskih vodah opravlja preizkus
znanja iz predmetov iz 6. in 7. točke 5. člena tega pravilnika.
(6) Izpit je sestavljen iz teoretičnega in
praktičnega dela in traja največ trideset minut. Teoretični del se opravlja
ustno in obsega preverjanje znanja iz vseh predmetov iz 1. in 2. točke oziroma
6. in 7. točke 5. člena tega pravilnika. Praktični del izpita pa obsega
preverjanje znanja iz prve in druge alinee 1. točke ter pri opravljanju izpita
za plovbo po celinskih vodah iz 6. točke 5. člena tega pravilnika. Glede
postopka ugovora zoper oceno preizkusa znanja se smiselno uporablja 11. člen
tega pravilnika.
17. člen
O poteku preizkusa znanja se vodi zapisnik.
Zapisnik se sestavi na obrazcu določenem s Prilogo 2
tega pravilnika.
18. člen
(1) Preizkus znanja se opravi pred
članom izpitne komisije, ki ga za posamezni preizkus znanja določi predsednik
izpitne komisije iz 2.a člena tega pravilnika (v nadaljnjem besedilu:
izpraševalec).
(2) Glede določitve in plačila
izpraševalca se smiselno uporabljajo določbe 2.a člena tega pravilnika.
19. člen
Po končanem preizkusu znanja izpraševalec
oceni uspešnost kandidata in jo vpiše v zapisnik.
20. člen
(1) Kandidat, ki ne opravi enega
predmeta, se šteje, da preizkusa znanja ni opravil.
(2) Če kandidat brez opravičljivega
razloga določenega dne ne pristopi k opravljanju preizkusa znanja ali brez
opravičljivega razloga odstopi, ko je že začel opravljati preizkus znanja, se
šteje, da preizkusa znanja ni opravil. Glede stroškov preizkusa znanja se
šteje, kot da je preizkus znanja opravljal. Kandidat opraviči neudeležbo na
preizkusu znanja pisno s potrdilom, ki opravičuje izostanek, pred preizkusom znanja.
(3) Kandidat, ki preizkusa znanja ne
opravi, lahko ponovno pristopi k preizkusu znanja po preteku 14 dni.
21. člen
(1) Kandidatu, ki je opravil preizkus
znanja, izda Uprava potrdilo o opravljenem preizkusu znanja za upravljanje
čolna.
(2) Glede veljavnosti potrdila o
opravljenem preizkusu znanja za upravljanje čolna se smiselno uporabljajo
določbe drugega do šestega odstavka 12. člena tega pravilnika.
(3) Obrazec potrdila o opravljenem
preizkusu znanja za upravljanje čolna je določen s Prilogo 3 tega pravilnika.
IV. VHF GMDSS IZPIT
22. člen
Na čolnu, ki ima radijsko postajo z
digitalnim selektivnim klicem na zelo visokih frekvencah (v nadaljnjem
besedilu: VHF GMDSS postaja), se mora nahajati oseba, ki ima potrdilo o
usposobljenosti za upravljanje z VHF GMDSS postajo.
23. člen
(1) Kandidat, ki želi opravljati VHF
GMDSS izpit, mora biti star najmanj 16 let. Vlogo z
dokazilom o poravnani upravni taksi in pristojbini ter fotografijo velikosti,
ki je predpisana za potno listino, vloži na Upravi.
(2) Podatki, ki jih mora vloga za
pridobitev potrdila o usposobljenosti za upravljanje z VHF GMDSS postajo
vsebovati, so določeni v Prilogi 1 tega pravilnika.
(3) Tečaj za upravljanje z VHF GMDSS
postajo ni obvezen.
24. člen
Izpitni program obsega:
1.    
pravila o radijski službi:
-  
opis in sestava radijskih postaj;
-  
sistem digitalnega selektivnega klica;
-  
poznavanje postopkov za vzpostavljanje komunikacij z radijsko napravo: v
stiski, nujnosti in varnosti v slovenskem in angleškem jeziku;
-  
radiotelegrami;
-  
navigacijska opozorila;
-  
vremenska poročila in zdravniški nasveti na morskem območju A1;
-  
namen in vrsta oddajanja;
-  
uporaba mednarodne tabele za črkovanje črk in številk;
2.    
osnove radiotelefonije:
-  
elektromagnetni valovi;
-  
frekvenca in valovna dolžina;
-  
poznavanje osnovnih elementov radijskih postaj;
-  
princip delovanja sprejemnikov in oddajnikov;
-  
akumulatorji;
3.    
delo na VHF GMDSS postaji ali na simulatorju:
-  
oddajanje in sprejemanje signala za stisko, ki ga oddaja obalna radijska
postaja ali ladja v stiski;
-  
oddajanje in sprejemanje komunikacij na prizorišču stiske;
-  
oddajanje in sprejemanje splošne radijske komunikacije z obalnimi
postajami oziroma drugimi plovili.
25. člen
(1) VHF GMDSS izpit je sestavljen iz
teoretičnega in praktičnega dela.
(2) Teoretični del se opravlja ustno
in obsega preverjanje znanja iz vseh vsebin iz prejšnjega člena. Praktični del
VHF GMDSS izpita pa obsega preverjanje znanja iz 3. točke prejšnjega člena.
26. člen
Za opravljanje VHF GMDSS izpita se smiselno
uporabljajo določbe 2.a, 8., 9., 10. in 11. člena tega pravilnika.
27. člen
O poteku VHF GMDSS izpita se vodi zapisnik.
Zapisnik se sestavi na obrazcu, določenem s Prilogo 2
tega pravilnika.
28. člen
(1) Kandidatu, ki je opravil VHF GMDSS
izpit, izda Uprava potrdilo o usposobljenosti za upravljanje z VHF GMDSS postajo.
(2) Obrazec potrdila o usposobljenosti
za upravljanje z VHF GMDSS postajo je določen s Prilogo 3 tega pravilnika.
29. člen
(1) Usposobljenost za upravljanje z
VHF GMDSS postajo se prizna osebi, ki je opravila izpit za radijskega
operaterja s splošnim pooblastilom, radijskega operaterja z omejenim
pooblastilom, radijskega elektronika I. razreda ali radijskega elektronika II.
razreda ali pridobila strokovno izobrazbo najmanj inženir pomorstva – smer
navtika.
(2) Osebam iz prejšnjega odstavka izda
Uprava potrdilo usposobljenosti za upravljanje z VHF GMDSS postajo ob
predložitvi vloge s poravnano upravno takso, pisne izjave o opravljenih izpitih
iz prejšnjega odstavka ali dokazila, če izpiti niso bili opravljeni v Republiki
Sloveniji in fotografije velikosti, ki je predpisana za potno listino.
V. IZVAJALCI TEČAJEV
(črtano)
30. člen
(črtan)
31. člen
(črtan)
32. člen
(črtan)
33. člen
(črtan)
34. člen
(črtan)
35. člen
(črtan)
VI. POGREŠITEV POTRDILA
36. člen
(1) Pogrešitev, izgubo ali tatvino (v
nadaljnjem besedilu: pogrešitev) potrdila iz 12., 21. ali 28. člena tega
pravilnika (v nadaljnjem besedilu: potrdilo) mora imetnik v osmih dneh
naznaniti Upravi, z navedbo osebnih podatkov (ime in priimek, datum in kraj
rojstva, naslov, vrsta potrdila) ter navedbo okoliščin pogrešitve potrdila.
(2) Pogrešitev potrdila v tujini mora
imetnik v osmih dneh po prihodu v Republiko Slovenijo naznaniti Upravi na
način, določen v prejšnjem odstavku.
(3) Pogrešitev potrdila Uprava objavi
na svojih spletnih straneh.
(4) Uprava izda na vlogo osebe novo
potrdilo po objavi pogrešitve potrdila na svojih spletnih straneh.
VII. PRIZNAVANJE TUJIH DOKAZIL O SPOSOBNOSTI
37. člen
(1) Oseba, ki je v tujini pridobila
dokazilo o usposobljenosti za upravljanje čolna ali VHF GMDSS postaje, lahko upravlja
čoln, za katerega dokazilo velja. 
(2) Oseba iz prejšnjega odstavka, ki
upravlja čoln ali VHF GMDSS postajo, mora imeti med plovbo pri sebi: 
-      
veljavno dokazilo o usposobljenosti za upravljanje čolna ali VHF GMDSS
postaje, pridobljeno od pristojnega organa v tujini, in 
-      
če dokazilo o usposobljenosti za upravljanje čolna ali VHF GMDSS postaje
ni izdano v angleškem ali italijanskem jeziku, tudi prevod listine v
slovenskem, angleškem ali italijanskem jeziku. 
(3) Če oseba v tujini ni pridobila
dokazila o usposobljenosti za upravljanje čolna ali VHF GMDSS postaje, mora
imeti za upravljanje čolna ali z VHF GMDSS postajo potrdilo v skladu s tem
pravilnikom.

Priloga
1: Vloga za pridobitev potrdila
Priloga
2: Zapisnik o izpitu za voditelja čolna
Priloga
3: Potrdilo o usposobljenosti za voditelja čolna (uporablja se do 31. avgusta 2023)
Priloga
3: Potrdilo o usposobljenosti za voditelja čolna (uporablja se od 1. septembra 2023)
Priloga 4: (črtana)
Priloga 5: (črtana)
Priloga 6: (črtana)
Priloga 7: (črtana)
Priloga 8: (črtana)
Priloga 9: (črtana)

Pravilnik o upravljanju s čolni (Uradni list
RS, št. 42/05)
vsebuje naslednje prehodne in končne določbe:
»VIII. PREHODNE IN KONČNE DOLOČBE
38. člen
(1) Prijave k izpitom in prošnje
izvajalcev tečajev za usposabljanje kandidatov, ki so bile vložene pred
uveljavitvijo tega pravilnika, se obravnavajo v skladu tem pravilnikom.
(2) Potrdila o usposobljenosti za
voditelja čolna, opravljenem preizkusu znanja za upravljanje čolna in usposobljenosti
za upravljanje z VHF GMDSS postajo, ki so bila izdana pred uveljavitvijo tega
pravilnika, ostanejo v veljavi.
(3) Pooblastila za usposabljanje
kandidatov za opravljanje izpita, preizkusa znanja ali VHF GMDSS izpita, ki so
bila izdana pred uveljavitvijo tega pravilnika, veljajo do 31. decembra
2005.
39. člen
Z dnem uveljavitve tega pravilnika,
prenehata veljati Pravilnik o izpitu za voditelja čolna in preizkusu znanja za
upravljanje čolna (Uradni list RS, št. 42/00 in 87/00), v delu, ki se nanaša na
upravljanje s čolni na morju, in 68.a, 68.b in 68.c člen Pravilnika o čolnih in
plavajočih napravah (Uradni list RS, št. 45/02 in 89/02).
40. člen
Ta pravilnik začne veljati trideseti dan po
objavi v Uradnem listu Republike Slovenije.«.

Pravilnik o spremembi Pravilnika o upravljanju
s čolni (Uradni list RS, št. 103/05)
vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika upravljanju s čolni (Uradni list RS, št. 104/09)
vsebuje naslednjo končno določbo:
»17. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika upravljanju
s čolni (Uradni list RS, št. 39/18)
vsebuje naslednjo končno določbo:
»KONČNA DOLOČBA
3. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o upravljanju s čolni (Uradni list RS, št. 94/22)
vsebuje naslednjo prehodno in končne določbe:
»PREHODNA IN KONČNE DOLOČBE
16. člen
(1) Potrdila o usposobljenosti za voditelja
čolna, potrdila o opravljenem preizkusu znanja za upravljanje čolna in potrdila
o usposobljenosti za upravljanje z VHF GMDSS postajo, izdana na podlagi
Pravilnika o upravljanju s čolni (Uradni list RS, št. 42/05, 103/05, 104/09 in
39/18) ali Pravilnika o izpitu za voditelja čolna in preizkusu znanja za
upravljanje čolna (Uradni list RS, št. 42/00, 87/00 in 42/05), ostanejo v
veljavi do zamenjave z novim potrdilom v skladu s tem pravilnikom.
(2) Potrdila iz prejšnjega odstavka morajo
imetniki zamenjati z novim potrdilom v skladu s tem pravilnikom od 1. oktobra 2023
do 1. oktobra 2028.
17. člen
Z dnem uveljavitve tega pravilnika preneha
veljati Pravilnik o izpitu za voditelja čolna in preizkusu znanja za
upravljanje čolna (Uradni list RS, št. 42/00, 87/00 in 42/05).
18. člen
Nova Priloga 3 pravilnika se začne
uporabljati 1. aprila 2023.
19. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o spremembah
in dopolnitvah Pravilnika o upravljanju s čolni (Uradni list RS, št. 34/23) spreminja
18. člen Pravilnika o spremembah in dopolnitvah Pravilnika o upravljanju s
čolni (Uradni list RS, št. 94/22)
tako, da se glasi:
»18. člen
Nova Priloga 3 pravilnika se začne
uporabljati 1. septembra 2023.«;
ter vsebuje naslednjo končno določbo:
»KONČNA DOLOČBA
2. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.