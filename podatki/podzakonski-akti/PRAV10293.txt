I. SPLOŠNE DOLOČBE
1. člen
(predmet akta)
S tem aktom se določa podrobnejša pravila
o:
-      
vzpostavitvi registra transakcijskih računov (v nadaljnjem besedilu:
RTR) pri Agenciji Republike Slovenije za javnopravne evidence in storitve (v
nadaljnjem besedilu: AJPES),
-      
vsebini registra transakcijskih računov,
-      
povezovanju RTR s Poslovnim registrom Slovenije (v nadaljnjem besedilu:
PRS), centralnim registrom prebivalstva (v nadaljnjem besedilu: CRP) in davčnim
registrom zaradi prevzemanja ažurnih podatkov o imetnikih transakcijskih
računov,
-      
izpolnjevanju pogojev za izmenjavo podatkov s ponudniki plačilnih
storitev,
-      
posredovanju podatkov bank, Banke Slovenije in Uprave Republike
Slovenije za javna plačila (v nadaljnjem besedilu: UJP) o imetnikih
transakcijskih računov, in o transakcijskih računih oziroma podračunih, ki jih
vodijo, AJPES-u, za vodenje RTR,
-      
vrstah računov v RTR in njihovih oznakah,
-      
zagotavljanju podatkov o imetnikih transakcijskih računih in o
transakcijskih računih iz RTR ponudnikom plačilnih storitev,
-      
dostopu do podatkov iz RTR.
2. člen
(izrazi)
Izrazi, uporabljeni v tem aktu, imajo
naslednji pomen:
1.    
»ponudniki plačilnih storitev« so subjekti, pristojni za
opravljanje plačilnih storitev v Slovenije, opredeljeni v 17. členu Zakona o
plačilnih storitvah in sistemih (Uradni list RS, št. 58/09, 34/10 in 9/11; v
nadaljnjem besedilu: ZPlaSS),
2.    
»banka« je subjekt, ki ima dovoljenje za opravljanje bančnih
storitev skladno z Zakonom o bančništvu (Uradni list RS, št. 99/10 – uradno
prečiščeno besedilo; v nadaljnjem besedilu: ZBan-1),
3.    
»poslovni subjekt« je pravna oseba, samostojni podjetnik
posameznik in zasebnik, ki kot poklic opravlja določeno dejavnost.
II. VZPOSTAVITEV REGISTRA
3. člen
(vzpostavitev RTR)
(1) RTR se pri AJPES vzpostavi
1. 7. 2010 s podatki o transakcijskih računih in o imetnikih računov, ki
se na dan 30. 6. 2010 vodijo v RTR pri Banki Slovenije.
(2) Za vzpostavitev in vodenje RTR
prevzame AJPES od Banke Slovenije tudi podatke o zaprtih računih, če je od
dneva zaprtja teh računov minilo manj kot pet let.
(3) Podatke za vodenje RTR
zagotavljajo AJPES od 1. 7. 2010 dalje banke in UJP, od 30. 4. 2011 dalje,
pa podatke zagotavlja tudi Banka Slovenije.
III. VODENJE REGISTRA
4. člen
(vsebina RTR)
(1) V RTR se obdelujejo:
-      
podatki o imetniku transakcijskega računa
-      
podatki o transakcijskem računu in
-      
podatki o banki oziroma UJP.
(2) RTR se glede podatkov o imetnikih
transakcijskih računov in glede načina dostopa do podatkov deli na:
1.    
poslovne subjekte (oznaka P) in
2.    
fizične osebe (oznaka F).
(3) V poslovnem delu RTR se vodijo
podatki o transakcijskih računih, katerih imetnik je poslovni subjekt. V delu
RTR za fizične osebe pa se vodijo podatki o transakcijskih računih, katerih
imetniki so fizične osebe.
5. člen
(povezovanje podatkov iz RTR z drugimi
registri)
(1) AJPES zagotavlja točnost in
ažurnost podatkov v RTR s povezovanjem z drugimi registri in sicer:
-      
s PRS,
-      
s CRP,
-      
z davčnim registrom.
(2) Za povezovanje z registri iz
prejšnjega odstavka se uporablja davčna številka kot enolična identifikacijska
oznaka.
(3) Kadar davčna številka kot enolična
identifikacijska oznaka ni na voljo, AJPES podatke o imetniku računa, ki se
vodijo v RTR, pridobi od banke, Banke Slovenije, ki transakcijski račun vodi oziroma
UJP. Za pravilnost podatkov v RTR je v tem primeru odgovorna banka, Banka
Slovenije oziroma UJP.
(4) AJPES ob vsaki spremembi podatka o
imetniku transakcijskega računa v registrih iz prvega odstavka tega člena
prevzame spremenjene podatke v RTR.
IV. IZPOLNJEVANJE POGOJEV ZA IZMENJAVO PODATKOV
6. člen
(registracija ponudnika plačilnih
storitev)
Ponudniki plačilnih storitev se morajo za
izmenjavo podatkov, ki se vodijo v RTR, pri AJPES registrirati z vlogo, ki vsebuje:
1.    
osnovne podatke (matična številka, naziv, naslov),
2.    
digitalno potrdilo, ki se bo uporabljalo za posredovanje podatkov (lahko
jih je več),
3.    
podpis zakonitega zastopnika ponudnika plačilnih storitev.
V. POSREDOVANJE PODATKOV
7. člen
(posredovanje podatkov v RTR)
(1) Banke, Banka Slovenije
oziroma UJP posredujejo AJPES podatke o računih, ki jih vodijo, prek spletnih
servisov AJPES na način in v obliki, ki sta določena v tehničnem protokolu.
Banka, Banka Slovenije oziroma UJP posredujeta AJPES podatke na dan odprtja ali
zaprtja računa, ali na dan veljavnosti spremembe v podatkih imetnika računa
oziroma računa.
(2) Kadar banka, Banka Slovenije
oziroma UJP omogoči imetniku računa odpiranje in zapiranje računa ali izvedbo
sprememb z datumom vnaprej, to spremembo pri sebi evidentira, AJPES-u pa
podatke lahko posreduje največ petnajst dni pred veljavnostjo spremembe. AJPES
zagotavlja objavo podatkov v RTR od dneva veljavnosti računa oziroma od dneva
veljavnosti spremembe dalje.
(3) V primeru odpovedi sistemov ali
komunikacijskih povezav banke, Banka Slovenije oziroma UJP posredujejo AJPES
podatke prek XML datotek, ki bodo prenesene po alternativnih povezavah ali na
fizičnih medijih.
(4) AJPES objavi tehnični protokol za
izmenjavo podatkov na svoji spletni strani.
8. člen
(kontrola podatkov)
(1) Podatke AJPES ob prevzemu
preveri skladno z določili tehničnega protokola za izmenjavo podatkov.
(2) Če so ob prevzemanju podatkov
ugotovljene napake, AJPES podatke lahko z obrazložitvijo zavrne ali
pošiljatelja opozori na neskladje podatkov. Banka, Banka Slovenije oziroma UJP
potrebne spremembe podatkov posreduje takoj, ko je to mogoče.
VI. KRITERIJI IN OZNAKE VRST RAČUNOV
9. člen
(kriteriji za določitev oznak vrst
računov)
(1) Računi so v RTR opredeljeni
z enomestno črkovno oznako vrste računa, ki je za posamezne vrste računov določena
v prilogi tega akta. Oznaka vrste računa se določi glede na status imetnika
računa ali glede na lastnosti sredstev na računu.
(2) Oznako vrste računa določi banka, Banka
Slovenije oziroma UJP glede na okoliščine, ki izhajajo iz sklenjene pogodbe o
vodenju računa, pomembne za določitev oznake vrste računa.
VII. OZNAKA O POMANJKANJU SREDSTEV NA RAČUNIH
10. člen
(kriterij za dodelitev oznake)
(1) Kadar sredstva na
transakcijskem računu ne zadoščajo za izvršitev sklepa o izvršbi ali
zavarovanju imetnika računa, banka, Banka Slovenije oziroma UJP takemu računu
dodeli posebno oznako R.
(2) Banka, Banka Slovenije oziroma UJP
oznako R posreduje AJPES kot spremembo na transakcijskem računu.
VIII. ZAGOTAVLJANJE PODATKOV PONUDNIKOM PLAČILNIH STORITEV
11. člen
(zagotavljanje podatkov o imetnikih
transakcijskih računov in o transakcijskih računih)
(1) AJPES sproti, dnevno in
brezplačno zagotavlja ponudnikom plačilnih storitev podatke o spremembah v RTR
za poslovne subjekte.
(2) AJPES sproti in dnevno brezplačno
zagotavlja bankam podatke o spremembah v RTR imetnikov računov fizičnih oseb le
za račune, ki jih vodijo.
(3) V podatke o spremembah v RTR so
vključene tako spremembe, ki so posledica povezovanja AJPES z registri iz 5.
člena tega akta, kot tudi spremembe, ki jih AJPES posredujejo banke, Banka
Slovenije oziroma UJP.
(4) AJPES sproti, dnevno in brezplačno
zagotavlja ponudnikom plačilnih storitev podatke o številkah transakcijskih računov
fizičnih oseb, ki se obdelujejo v registru transakcijskih računov.
(5) AJPES brezplačno omogoči
ponudnikom plačilnih storitev za uporabnika preverjanje istovetnosti podatkov o
transakcijskih računih fizičnih oseb, odprtih pri drugih ponudnikih plačilnih
storitev, če so poleg številke transakcijskega računa o imetniku računa
zagotovljeni tudi naslednji podatki:
-      
davčna številka ter ime in priimek ali
-      
ime in priimek ter naslov prebivališča fizične osebe.
Če sta v registru dve ali več oseb z enakim
imenom, priimkom in naslovom prebivališča, mora ponudnik poizvedbo dopolniti z
davčno številko fizične osebe.
IX. DOSTOP DO PODATKOV
12. člen
(javni dostop do podatkov o transakcijskih
računih poslovnih subjektov)
AJPES zagotavlja brezplačni vpogled v
podatke o posameznem poslovnem subjektu v RTR na svoji spletni strani.
13. člen
(dostop do osebnih podatkov o
transakcijskih računih fizičnih oseb)
(1) Če AJPES ugodi zahtevi za
pridobitev osebnih podatkov iz RTR, s katero prosilec izkaže pravni interes za
pridobitev osebnih podatkov o transakcijskih računih fizičnih oseb, AJPES izda
potrdilo o osebnih podatkih o transakcijskem računu fizičnih oseb. Prosilec
lahko zahtevo vloži v pisni ali elektronski obliki.
(2) Pogoji in način vložitve zahteve v
elektronski obliki so določeni v Navodilu za vlaganje zahtev za pridobitev
osebnih podatkov fizičnih oseb iz RTR v elektronski obliki, ki ga izda AJPES.
(3) Prosilec posreduje pisno zahtevo
za pridobitev osebnih podatkov iz RTR na obrazcih, objavljenih na spletni
strani AJPES.
(4) Neposredni elektronski dostop do
osebnih podatkov iz RTR zagotovi AJPES sodiščem, davčnemu organu, drugim
državnim organom, nosilcem javnih pooblastil in drugim osebam, ki so na podlagi
zakona upravičene pridobiti osebne podatke iz RTR.

Priloga:
Črkovne oznake

Akt o vzpostavitvi in vodenju registra
transakcijskih računov (Uradni list RS, št. 49/10)
vsebuje naslednjo končno določbo:
»X. KONČNA DOLOČBA
14. člen
(veljavnost)
Ta akt začne veljati 1. julija 2010.«.

Akt o spremembah Akta o vzpostavitvi in
vodenju registra transakcijskih računov (Uradni list RS, št. 27/11) vsebuje naslednjo končno določbo:
»12. člen
Ta akt začne veljati 30. aprila 2011.«.

Akt o dopolnitvi Akta o vzpostavitvi in
vodenju registra transakcijskih računov (Uradni list RS, št. 59/16) vsebuje
naslednjo končno določbo:
»2. člen
Ta akt začne veljati 18. 9. 2016.«.