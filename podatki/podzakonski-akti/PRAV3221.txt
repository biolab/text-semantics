I. SPLOŠNE DOLOČBE
1. člen
Ta pravilnik določa način razvrščanja,
predpisovanja in izdajanja zdravil za uporabo v veterinarski medicini (v
nadaljnjem besedilu: zdravila) ter evidence, ki jih morajo voditi osebe, ki
predpisujejo in izdajajo zdravila.
2. člen
Definicije in izrazi iz 3. in 4. člena
zakona o zdravilih in medicinskih pripomočkih se uporabljajo tudi za ta
pravilnik.
Za potrebe tega pravilnika se uporablja še
naslednji izraz, ki pomeni:
-      
rejne živali so živali, ki so namenjene za
proizvodnjo živil.
II. RAZVRŠČANJE
3. člen
Zdravila se glede na način izdajanja razvrščajo
na:
-      
zdravila, ki se lahko izdajajo samo na
veterinarski recept v lekarnah ali ob storitvah v veterinarskih organizacijah;
-      
zdravila, ki se lahko izdajajo brez
veterinarskega recepta v lekarnah, ob storitvi v veterinarskih organizacijah
ali v specializiranih prodajalnah.
Zdravila, ki se izdajajo ob storitvi v
veterinarski organizaciji se lahko izdajo imetniku živali, če ima ta
veterinarska organizacija žival v svoji evidenci oziroma, če veterinarska
organizacija pri imetniku živali opravlja zdravstveno varstvo teh živali.
4. člen
Način izdajanja zdravil določi komisija za
zdravila za uporabo v veterinarski medicini pri pristojnem organu.
5. člen
Zdravila, ki se izdajajo na veterinarski
recept, lahko v lekarnah izdajajo le osebe, ki so pooblaščene za izdajo zdravil
v skladu s predpisi, ki urejajo lekarniško dejavnost.
Zdravil, za katere je predpisano, da se
izdajajo na veterinarski recept, se v lekarni ne sme izdati brez veterinarskega
recepta.
Lekarne morajo hraniti recepte, na podlagi
katerih so izdale zdravilo, najmanj pet let.
Recepti iz prejšnjega odstavka morajo biti
na vpogled pristojni inšpekciji.
III. ZDRAVILA, KI SE IZDAJAJO NA VETERINARSKI RECEPT
6. člen
V skupino zdravil, ki se izdajajo samo na
veterinarski recept, spadajo zdravila, ki imajo anabolne, protivnetne, narkotične,
psihotropne, hormonske učinke, ali ki delujejo na povzročitelje kužnih ali
parazitarnih bolezni.
7. člen
Veterinarski recept je obvezen tudi za
naslednja zdravila:
1.    
zdravila, katerih uporaba in promet je omejena
s predpisi;
2.    
zdravila, pri uporabi katerih morajo
veterinarski strokovni delavci upoštevati posebne varnostne ukrepe za preprečevanje
kakršnihkoli tveganj za:
a)  
ciljno živalsko vrsto,
b)  
osebo, ki daje zdravilo,
c)  
potrošnika živil, pridobljenih iz zdravljene
živali,
d)  
okolje;
3.    
zdravila, ki so namenjena za zdravljenje
procesov, ki zahtevajo natančno predhodno diagnozo;
4.    
zdravila, katerih uporaba lahko zavira ali moti
nadaljnje diagnostične postopke ali nadaljnje zdravljenje;
5.    
magistralne pripravke za živali;
6.    
zdravila, ki vsebujejo nove zdravilne
učinkovine, in imajo dovoljenje za promet v Republiki Sloveniji ali v
katerikoli drugi državi manj kot 5 let.
8. člen
Zdravila, ki vsebujejo narkotične ali
psihotropne snovi, se smejo predpisovati na recept samo, če je njihova uporaba
nujna in v skladu s predpisi o proizvodnji in prometu s prepovedanimi drogami,
in se lahko izdajajo samo v lekarni.
Veterinarski recept, s katerim se
predpisuje zdravila, ki vsebujejo narkotične ali psihotropne snovi, mora biti
napisan v treh izvodih, pri čemer mora biti na drugem izvodu oznaka »prva
kopija« in na drugem izvodu »druga kopija«. Original in prvo kopijo izroči
veterinar imetniku živali, drugo kopijo pa obdrži in jo hrani najmanj pet let.
9. člen
Zdravila, ki se izdajajo na veterinarski
recept, lahko predpiše samo doktor veterinarske medicine z opravljenim
strokovnim izpitom (v nadaljnjem besedilu: veterinar).
10. člen
Zdravila, ki se izdajajo na veterinarski
recept, se lahko izdajo samo v lekarni ali ob storitvi v veterinarski
organizaciji.
IV. VETERINARSKI RECEPT
11. člen
Besedilo veterinarskega recepta mora biti
napisano čitljivo in neizbrisljivo.
Z enim veterinarskim receptom se lahko
predpiše samo eno zdravilo za eno žival ali za več živali iste vrste, če le-te
sodijo v eno rejo, ki pripada istemu imetniku živali.
12. člen
Veterinarski recept mora vsebovati
naslednje podatke:
-      
ime, priimek in naslov imetnika živali;
-      
vrsto in identifikacijo živali (za rejne
živali, katerih surovine in proizvodi so namenjeni za prehrano ljudi, je treba
zapisati tudi številko živali);
-      
ime zdravila;
-      
farmacevtsko obliko zdravila;
-      
količino zdravila;
-      
navodilo o odmerjanju in način uporabe
zdravila;
-      
karenco pri predpisovanju magistralnih zdravil,
če je zdravilo namenjeno zdravljenju rejnih živali;
-      
ime, priimek, podpis in žig veterinarja;
-      
datum izdaje recepta.
Če veterinar, ki predpisuje zdravilo odloči,
da se lahko izda zdravilo ponovno, napiše na recept REPETATUR in s številko in besedo
označi število zaželenih ponovitev.
Podatki iz tretje, četrte in pete alinee
prvega odstavka tega člena morajo biti napisani v latinskem jeziku.
13. člen
Imena sestavin magistralnega zdravila se
pišejo v latinskem jeziku in sicer po imenih iz veljavnih farmakopej ali drugih
predpisov.
Imena zdravil in sestavin zdravil se ne
smejo krajšati.
Navodilo o odmerjanju in načinu uporabe
zdravila mora biti na receptu jasno in popolno napisano, zgolj sklicevanje »po
navodilu«, ni dovoljeno.
14. člen
Če se mora pri pripravi zdravila meriti
njegova masa, mora veterinar na receptu maso označiti z arabskimi številkami na
vsaj eno decimalko natančno in z ustrezno mersko enoto po mednarodnem sistemu
enot (SI).
Ne glede na prejšnji odstavek, merske enote
ni treba zapisati, če se masa zdravila meri v gramih (g).
Če se morajo pri pripravi zdravila meriti
kapljice, mora veterinar število le-teh označiti z rimskimi številkami, in
njihovo število v oklepaju napisati z besedo.
15. člen
Če je zdravilo v prometu v raznih farmacevtskih
oblikah, jakostih in pakiranjih, mora veterinar na receptu označiti
farmacevtsko obliko, jakost in pakiranje zdravila.
Število pakiranj mora označiti z rimskimi
številkami. Če je pakiranj več kot eno, mora biti njihovo število napisano tudi
z besedami v oklepaju.
16. člen
Če veterinar v upravičenih primerih prekorači
največji predpisan odmerek zdravila, ali če predpiše drugačno odmerjanje, kot
ga določa dovoljenje za promet z zdravilom, mora številke napisati tudi z
besedami, dodati klicaj (!) in se poleg podpisati.
17. člen
Če je treba zdravilo izdati takoj, mora
veterinar na recept napisati eno od naslednjih označb: “nujno”, “cito”,
“statim” ali “periculum in mora”.
18. člen
Veljavnost veterinarskega recepta je 30 dni
od dneva njegove izdaje.
Ne glede na določbe prejšnjega odstavka je
veljavnost veterinarskega recepta za zdravila, ki vsebujejo narkotične ali
psihotropne snovi, 5 dni od njegove izdaje.
V. EVIDENCE O ZDRAVILIH, KI JIH VODI VETERINAR
19. člen
(prenehal
veljati)
20. člen
(prenehal
veljati)
VI. EVIDENCE O ZDRAVILIH, KI JIH VODIJO VETERINARSKE ORGANIZACIJE
21. člen
(prenehal
veljati)
22. člen
(prenehal
veljati)
23. člen
(prenehal
veljati)
24. člen
(prenehal
veljati)
VII. EVIDENCE O ZDRAVILIH, KI JIH VODIJO LEKARNE
25. člen
Lekarne morajo voditi posebno evidenco o
izdanih receptih, na podlagi katerih so bila izdana zdravila za rejne živali,
ki mora biti na vpogled pristojni inšpekciji, in mora vsebovati naslednje
podatke:
-      
podatke o živali,
-      
ime, priimek in naslov imetnika živali;
-      
ime zdravila,
-      
količino zdravila,
-      
ime in priimek veterinarja, ki je predpisal
zdravilo.
Če na receptu piše “REPETATUR”, in je s
številko in besedo označeno število zaželenih ponovitev, mora pooblaščena oseba
v lekarni, ki izda zdravilo na veterinarski recept, zabeležiti prvo izdajo in
vsako naslednjo, z datumom in podpisom.

Pravilnik o razvrščanju, predpisovanju in
izdajanju zdravil za uporabo v veterinarski medicini (Uradni list RS, št. 86/00)
vsebuje naslednjo prehodno in končno določbo:
»VIII. PREHODNA DOLOČBA
26. člen
Z dnem uveljavitve tega pravilnika preneha
veljati pravilnik o načinu predpisovanja in izdajanja zdravil, ki se
uporabljajo v veterini (Uradni list SFRJ, št. 39/88).
IX. KONČNA DOLOČBA
27. člen
Ta pravilnik začne veljati trideseti dan po
objavi v Uradnem listu Republike Slovenije.«.

Pravilnik o razvrščanju, predpisovanju in
izdajanju zdravil za uporabo v veterinarski medicini (Uradni list RS, št. 91/08) določa:
»19. člen
(prenehanje
uporabe)
Z dnem uveljavitve tega pravilnika se
preneha uporabljati Pravilnik o razvrščanju, predpisovanju in izdajanju zdravil
za uporabo v veterinarski medicini (Uradni list RS, št. 86/00) v delu, ki se
nanaša na razvrščanje zdravil in veterinarski recept.«;
 
ter vsebuje naslednjo končno določbo:
»20. člen
(uveljavitev
pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o sledljivosti prometa in uporabe
ter shranjevanju veterinarskih zdravil (Uradni list RS, št. 38/09) vsebuje naslednjo končno določbo:
»21. člen
(uveljavitev)
Ta pravilnik začne veljati naslednji dan po
objavi v Uradnem listu Republike Slovenije.«.