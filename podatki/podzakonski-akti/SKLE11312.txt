1. SPLOŠNE DOLOČBE
1. člen
(Vsebina in namen sklepa)
(1) Zaradi zasledovanja vmesnega cilja makrobonitetne
politike "blažitev in preprečitev čezmernega neskladja v ročnostni strukturi
in nelikvidnosti", opredeljenega v Smernicah makrobonitetne politike Banke
Slovenije1 in na podlagi Priporočila ESRB/2013/12, z
namenom povečanja odpornosti finančnih institucij na likvidnostno tveganje v
primeru povečanja nestabilnosti strukture financiranja, uvaja Banka Slovenije
makrobonitetni instrument, s katerim spremlja podatke ter podaja priporočilo
glede doseganja vrednosti količnikov, opredeljenih v nadaljevanju tega sklepa.
(2) Sklep določa najnižjo priporočeno vrednost ter
podrobnejša pravila v zvezi z vsebino, obliko, način izračunavanja in
poročanja:
(a)   
količnikov likvidnosti,
(b)   
razmerja med krediti in vlogami nebančnega sektorja.
(3) Določbe tega sklepa se uporabljajo za banke,
hranilnice, podružnice bank držav članic in podružnice bank tretjih držav (v
nadaljevanju: banke).
(4) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(Opredelitve pojmov)
(1) Pojmi, uporabljeni v tem sklepu, imajo enak pomen kot
v Zakonu o bančništvu (Uradni list RS, št. 25/15 in 44/16 – ZRPPB, 77/16 – ZCKR
in 41/17) oziroma Uredbi (EU) št. 575/2013 Evropskega parlamenta in Sveta
z dne 26. Junija 2013 o bonitetnih zahtevah za kreditne institucije in
investicijska podjetja ter o spremembi Uredbe (EU) št. 648/2012 (UL EU L št.
176 z dne 27. junija 2013, str. 1).
(2) Za namen tega sklepa je:
(a)   
"preostala zapadlost" obdobje med datumom, za katerega se
izračunava količnik likvidnosti in datumom zapadlosti posameznega finančnega
sredstva ali vira sredstev;
(b)   
"likvidnostno tveganje" je tveganje nastanka izgube, če banka
ni sposobna poravnati vseh dospelih obveznosti oziroma je banka zaradi
nezmožnosti zagotavljanja zadostnih sredstev za poravnavo obveznosti ob
zapadlosti prisiljena zagotavljati potrebna sredstva s pomembno višjimi stroški
od običajnih.
2. MINIMALNE ZAHTEVE SPREMLJANJA IN PRIPOROČILO GLEDE
KOLIČNIKOV LIKVIDNOSTI
3. člen
(Količnik likvidnosti)
(1) Banka mora redno izračunavati količnik likvidnosti,
ki je razmerje med vsoto finančnih sredstev v domači in tuji valuti in vsoto
virov sredstev v domači in tuji valuti, glede na preostalo zapadlost.
(2) Za namen iz prvega odstavka tega člena mora banka
razvrstiti finančna sredstva in vire sredstev po preostali zapadlosti v dva
razreda, in sicer:
(a)   
prvi razred: finančna sredstva in viri sredstev s preostalo zapadlostjo
do 30 dni in
(b)   
drugi razred: finančna sredstva in viri sredstev s preostalo zapadlostjo
do 180 dni.
(3) Banka mora dnevno izračunavati količnik likvidnosti
za posamezni razred za pretekli delovni dan.
(4) Banki se priporoča, da količnik likvidnosti prvega
razreda dosega najmanj vrednost 1.
(5) Količnik likvidnosti drugega razreda je
informativnega značaja.
(6) Banka, ki ne dosega priporočene vrednosti iz
četrtega odstavka tega člena, mora na zahtevo Banke Slovenije v skladu z 241.
členom ZBan2 podati ustrezna pojasnila, predvsem razloge za nedoseganje
priporočene vrednosti, in navesti druge ukrepe, s katerimi omejuje likvidnostno
tveganje.
4. člen
(Kriteriji za upoštevanje finančnih sredstev)
(1) Banka upošteva finančna sredstva po naslednjih
kriterijih:
(a)   
po preostali zapadlosti,
(b)   
finančna sredstva, ki jih banka v skladu z veljavnim Navodilom za
izvajanje Sklepa o poročanju monetarnih finančnih institucij, objavljenem na
spletni strani Banke Slovenije, glede na boniteto dolžnika po šifrantu 106
(Oznaka bonitete komitenta) poroča s šiframa A in B,
(c)   
finančna sredstva, ki so zavarovana z naslednjimi oblikami zavarovanja:
- 
vloga pri banki, za katero je pogodbeno določena obveznost, da se
uporabi za poplačilo dolžnikove obveznosti do banke,
- 
vrednostni papirji Republike Slovenije in Banke Slovenije, jamstva
Republike Slovenije in vrednostni papirji, ki so zavarovani z jamstvom
Republike Slovenije,
- 
vrednostni papirji in jamstva Evropske centralne banke, mednarodnih
organizacij in multilateralnih razvojnih bank, za katere se v skladu s pravili
iz poglavja 2 naslova II dela 3 Uredbe (EU) št. 575/2013) uporablja utež
tveganja 0 %,
- 
vrednostni papirji in jamstva enot centralne ravni držav ali centralnih
bank, katerih bonitetna ocena po pravilih iz poglavja 2 naslova II dela 3
Uredbe (EU) št. 575/2013 ustreza najmanj stopnji kreditne kakovosti 3,
- 
vrednostni papirji in jamstva enot regionalne ali lokalne ravni držav
ter oseb javnega sektorja, ki se v skladu s pravili iz poglavja 2 naslova II
dela 3 Uredbe (EU) št. 575/2013 obravnavajo kot enote centralne ravni
držav iz točke (d) tega odstavka, na ozemlju katerih so ustanovljene,
- 
garancije na prvi poziv bank, katerih dolgoročna bonitetna ocena po
pravilih iz poglavja 2 naslova II dela 3 Uredbe (EU) št. 575/2013 ustreza
najmanj stopnji kreditne kakovosti 3,
- 
dolžniški vrednostni papirji bank, katerih dolgoročna bonitetna ocena po
pravilih iz poglavja 2 naslova II dela 3 Uredbe (EU) št. 575/2013 ustreza
najmanj stopnji kreditne kakovosti 3,
pri čemer se kot ustrezni za ta namen štejejo
le vrednostni papirji, ki niso podrejeni ali zamenljivi in s katerimi se trguje
na finančnih trgih, ter garancije in ostala jamstva, ki so nepreklicna in
brezpogojna ter predstavljajo izrecno dokumentirano obveznost dajalca garancije
oziroma jamstva.
(d)   
samo znesek finančnih sredstev, s katerim prosto razpolaga,
(e)   
od zunajbilančnih postavk se upoštevajo samo:
- 
terminski posli,
- 
pogodbeno najete kreditne linije ter nečrpani del najetih kreditov,
oboje v višini 50 %.
(2) Finančna sredstva iz točke (c) prvega odstavka tega
člena se v izračunu upoštevajo samo do aktiviranja zavarovanja, vendar največ
30 dni po roku za plačilo.
(3) Ne glede na prvi odstavek tega člena se v izračunu
ne sme upoštevati finančnih sredstev, ki jih mora imeti banka zaradi
zagotavljanja likvidnih sredstev, potrebnih za izplačilo zajamčenih vlog ter za
zagotavljanje denarnih sredstev za namen vplačila v sklad za reševanje bank na
podlagi Zakona o organu in skladu za reševanje bank.
5. člen
(Kriteriji za vključevanje finančnih sredstev v oba razreda)
(1) Ne glede na preostalo zapadlost, banka v oba razreda
vključuje naslednja finančna sredstva:
(a)   
naložbe, ki izpolnjujejo kriterije primernosti finančnega premoženja za
zavarovanje terjatev Eurosistema, ki so opredeljeni v splošnih pogojih Banke
Slovenije, ki urejajo izvajanje okvira denarne politike;
(b)   
naložbe v druge tuje tržne dolžniške in lastniške vrednostne papirje in
v domače tržne dolžniške vrednostne papirje, ki so uvrščeni v trgovanje na
reguliranem trgu in je njihova bonitetna ocena oziroma dolgoročna bonitetna
ocena izdajatelja najmanj BBB (Fitch ali Standard & Poor’s) ali vsaj Baa2
(Moody's), če z njimi banke upravljajo same, če pa so jih prepustile v
upravljanje drugi domači ali tuji banki oziroma finančni instituciji, pa le v
višini in rokih, ki jih za dostop do likvidnosti predvideva pogodba o
upravljanju;
(c)   
naložbe v druge tuje serijske dolžniške vrednostne papirje, katerih
tržna cena je dnevno razpoložljiva in je njihova bonitetna ocena in dolgoročna
bonitetna ocena izdajatelja najmanj BBB (Fitch ali Standard & Poor’s) ali
vsaj Baa2 (Moody's). Kolikor je referenčna množica finančnih instrumentov
sestavljena iz vrednostnih papirjev, mora biti boniteta vsakega najmanj BBB
(Fitch ali Standard & Poor’s) ali vsaj Baa2 (Moody's). Če ne obstaja dnevna
tržna cena, morajo v tej točki navedeni vrednostni papirji imeti ameriško
prodajno opcijo, ki imetniku daje pravico prodaje tega vrednostnega papirja
kadarkoli do njegove zapadlosti, pri čemer je opcija lahko vključena v ta
serijski dolžniški vrednostni papir in omogoča imetniku prodajo tega
vrednostnega papirja njegovemu izdajatelju po vnaprej določeni izvršilni ceni,
ali pa je opcija sklenjena posebej na ta serijski dolžniški vrednostni papir po
vnaprej določeni izvršilni ceni, dolgoročna bonitetna ocena izdajatelja te
opcije pa je najmanj BBB (Fitch ali Standard & Poor’s) ali vsaj Baa2
(Moody's);
(d)   
naložbe v dolžniške vrednostne papirje Banke Slovenije, 
(e)   
naložbe v depozite pri Banki Slovenije.
(2) Med naložbami iz točke (c) prvega odstavka tega
člena banka ne sme upoštevati vrednostnih papirjev, s katerimi se ne trguje
redno na organiziranih trgih ali za katere ni mogoče dnevno preveriti njihove
tržne cene ali za katere izdajatelj ne zagotavlja brezpogojnega odkupa v roku,
krajšem od 30 dni.
(3) Finančna sredstva iz točk (a) do (c) prvega odstavka
tega člena mora banka za potrebe vključevanja v oba razreda vrednotiti po
tržnih cenah. Če za finančna sredstva iz točke (a) prvega odstavka tega člena
ne obstaja tržna cena, jih lahko banka vrednoti po odplačni vrednosti oziroma
pošteni vrednosti.
6. člen
(Kriteriji za upoštevanje virov sredstev)
Banka upošteva vire sredstev po naslednjih kriterijih:
(a)   
po preostali zapadlosti;
(b)   
vpogledne vloge gospodinjstev in nefinančnih družb se v prvem in v
drugem razredu upoštevajo v višini 40 %;
(c)   
od zunajbilančnih postavk se upoštevajo:
- 
terminski posli, odprti nekriti akreditivi, pogodbene odobrene kreditne
linije bankam in nečrpani del odobrenih kreditov, ki ne izpolnjujejo kriterijev
primernosti finančnega premoženja za zavarovanje terjatev Eurosistema, ki so
opredeljeni v splošnih pogojih Banke Slovenije, ki urejajo izvajanje okvira
denarne politike, vse višini 100 %;
- 
pogodbeno odobrene kreditne linije komitentom, ki niso banke, razen
kreditnih linij, odobrenih za kritje odprtih akreditivov, se upoštevajo v
višini 20 %;
- 
izdane garancije, jamstva in stand by akreditivi, odobreni limiti za
tekoče račune in kartice se upoštevajo po preostali zapadlosti v višini 5 %.
Obveznost po akreditivih se upošteva v posameznem razredu v
višini nekritega dela po preostali veljavnosti, po predložitvi dokumentov pa po
preostali zapadlosti.
3. PRIPOROČILO GLEDE RAZMERJA MED KREDITI IN VLOGAMI
NEBANČNEGA SEKTORJA
7. člen
(Razmerje med krediti in vlogami nebančnega sektorja)
(1) Banki, ki ima pozitivni letni prirast vlog
nebančnega sektorja, se priporoča, da ob koncu četrtletja dosega GLTDF, ki je enak
ali večji od 0 % (GLTDF >= 0 %).
(2) Banka izračuna količnik GLTDF kot razmerje med letno
spremembo stanja bruto zneska kreditov nebančnemu sektorju in letno spremembo
stanja vlog nebančnega sektorja, pri čemer bruto znesek kreditov pomeni znesek
pred upoštevanjem oslabitev. Pri izračunu GLTDF banki eno leto ni potrebno
upoštevati:
(a)   
povečanja zneska vlog nebančnega sektorja iz naslova prenosa obveznosti
druge banke na banko na podlagi odločbe Banke Slovenije;
(b)   
zmanjšanja bruto zneska kreditov nebančnega sektorja iz naslova:
- 
prenosa terjatev na drugo banko na podlagi odločbe Banke Slovenije;
- 
prenosa terjatev na Družbo za upravljanje terjatev bank v skladu z
Zakonom o ukrepih Republike Slovenije za krepitev stabilnosti bank;
- 
odprave pripoznanja terjatev zaradi neizterljivosti, listinjenja ali
konverzije v naložbe v kapital dolžnikov iz naslova teh terjatev.
4. POROČANJE BANKI SLOVENIJE
8. člen
(Poročanje)
(1) Banka mora imeti vzpostavljen ustrezen sistem in
postopke za spremljanje izpolnjevanja priporočil ter izračune
(a)   
količnikov likvidnosti in
(b)   
količnika GLTDF.
(2) Banka mora zagotoviti pravilno izračunavanje in
pravočasno poročanje Banki Slovenije v skladu s tem sklepom o količnikih
likvidnosti iz tretjega odstavka 3. člena tega sklepa.
(3) Banka mora za izpolnitev obveznosti iz drugega
odstavka tega člena Banki Slovenije predložiti poročilo na obrazcu KL-1, ki je
sestavni del tega sklepa.
(4) Dnevno poročilo o količnikih likvidnosti mora banka
posredovati Banki Slovenije najpozneje naslednji dan do 12. ure za pretekli
dan po elektronski pošti.
(5) Guverner Banke Slovenije lahko izda navodilo za
izvajanje tega sklepa.
5. PREHODNA IN KONČNA DOLOČBA
9. člen
(Prenehanje uporabe sklepa in navodila)
Z dnem uveljavitve tega sklepa se prenehata uporabljati Sklep
o minimalnih zahtevah za zagotavljanje ustrezne likvidnostne pozicije bank in
hranilnic (Uradni list RS, št. 50/15, 44/16 in 79/16) ter Navodilo za izvajanje
Sklepa o minimalnih zahtevah za zagotavljanje ustrezne likvidnostne pozicije
bank in hranilnic (50/15 in 79/16).
10. člen
(Uveljavitev sklepa)
Ta sklep začne veljati 1. januarja 2018.
Ljubljana, dne
12. decembra 2017
dr. Boštjan Jazbec l.r.
Predsednik
Sveta Banke Slovenije

Priloga: Poročilo o
količinah likvidnosti banke
_______________
1
http://www.bsi.si/financna-stabilnost.asp?MapaId=1739.
2 Priporočilo Evropskega odbora za sistemska
tveganja z dne 4. aprila 2013 o vmesnih ciljih in instrumentih makrobonitetne
politike (ESRB/2013/1), Uradni list EU 2013/C 170/1.