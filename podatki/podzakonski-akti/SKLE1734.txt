1
V obvezno zdravstveno zavarovanje štejejo
poleg storitev, ki so zavarovanim osebam zagotovljene po 1. točki prvega
odstavka 23. člena zakona o zdravstvenem varstvu in zdravstvenem zavarovanju (v
nadaljnjem besedilu: zakon) v celoti in brez doplačil, tudi ostale zdravstvene
storitve, opredeljene v 2. do 6. točki prvega odstavka 23. člena zakona, in
sicer v odstotku njihove vrednosti, določene s tem sklepom.
2
Storitve, opredeljene v 2. točki prvega
odstavka 23. člena zakona, ki se nanašajo na presaditve organov, najzahtevnejše
operativne posege ne glede na razlog, storitve zdravljenja v tujini, na
intenzivno terapijo, dializo in druge najzahtevnejše diagnostične, terapevtske
in rehabilitacijske storitve so zavarovanim osebam v obveznem zavarovanju
zagotovljene v višini 95% njihove cene.
Med najzahtevnejše storitve iz prejšnjega
odstavka sodijo storitve iz Priloge 1 tega sklepa.
3
Storitve iz 3. točke prvega odstavka 23.
člena zakona so zagotovljene v obveznem zavarovanju v:
-      
višini 85% njihove vrednosti, ko gre za zdravstvene storitve s področja
specialistično-ambulantne in bolnišnične dejavnosti in storitve s področja
zdraviliškega zdravljenja, ki pomeni nadaljevanje bolnišničnega zdravljenja. Ta
odstotni dele‘ vrednosti storitev se nanaša na storitve zdravljenja bolezni in
na storitve v zvezi z ugotavljanjem in zdravljenjem zmanjšane plodnosti in
umetno oploditvijo in sterilizacijo ter umetno prekinitev nosečnosti, ne pa
tudi na zdravljenje poškodb izven dela;
-      
višini 85% vrednosti oskrbnega dne pri bolnišničnem zdravljenju in
zdraviliškem zdravljenju, ki predstavlja nadaljevanje bolnišničnega zdravljenja
v primerih, ko je nemedicinski del bolniško-oskrbnega dne v bolnišnici
opredeljena kot posebna storitev. To ne velja za storitve, opravljene pri zdravljenju
poškodb izven dela;
-      
višini 85% vrednosti storitev osnovne zdravstvene dejavnosti, ki niso
zajete v 1. točki prvega odstavka 23. člena zakona in storitev s področja
zdravljenja zob in ustne votline;
-      
v višini 85% vrednosti ortopedskih, ortotskih, slušnih in drugih
tehničnih pripomočkov razen za primere iz 1. točke prvega odstavka 23. člena
zakona in za poškodbe izven dela.
4
Storitve iz 4. točke prvega odstavka 23.
člena zakona so zavarovanim osebam zagotovljene v višini 75% njihove cene
storitev. Ta odstotek velja za storitve specialistične, ambulantne in bolnišnične
dejavnosti kot tudi za zdraviliške zdravstvene storitve pri nadaljevanem
bolnišničnem zdravljenju, za nemedicinski del bolniško-oskrbnega dne pri
nadaljevanem bolnišničnem zdravljenju v naravnih zdraviliščih ter za ortopedske,
ortotske, slušne in druge pripomočke, potrebne pri zdravljenju in
rehabilitaciji poškodb izven dela.
5
Zdravila, predpisana na recept, ki so na
pozitivni listi so zavarovanim osebam zagotovljene z obveznim zavarovanjem v
višini 75% njihove vrednosti, razen za zdravljenje oseb in stanj, opredeljenih
v 1. točki prvega odstavka 23. člena zakona.
6
Zdravstvene storitve
zdraviliškega zdravljenja in nemedicinska oskrba (hotelski del
bolniško-oskrbnega dne) pri zdraviliškem zdravljenju, ki ne predstavlja
nadaljevanja bolnišničnega zdravljenja in prevozi z reševalnim vozilom, ki niso
nujni (5. točka prvega odstavka 23. člena zakona), so z obveznim zavarovanjem
zagotovljeni v višini 10 % njihove vrednosti.
7
Storitve iz 6. točke prvega odstavka 23.
člena zakona, ki se nanašajo na zobnoprotetično zdravljenje odraslih so zagotovljene
v višini 10% njihove vrednosti. Obvezno zdravstveno
zavarovanje zagotavlja zavarovanim osebam zdravila in živila za posebne zdravstvene
namene, predpisana na recepte iz vmesne liste in očesne pripomočke za odrasle, v
višini 10 % njihove vrednosti.
8
Pri uporabi navedenega sklepa upoštevajo
zavarovane osebe in izvajalci zdravstvenih storitev, ki imajo sklenjene pogodbe
z Zavodom za zdravstveno zavarovanje Slovenije tudi njegove druge splošne akte,
ki podrobneje urejajo izvajanje obveznega zdravstvenega zavarovanja v Republiki
Sloveniji.

Priloga
1: Seznam najzahtevnejših storitev

Sklep o določitvi odstotkov vrednosti
zdravstvenih storitev, ki se zagotavljajo v obveznem zdravstvenem zavarovanju
(Uradni list RS, št. 73/95)
vsebuje naslednjo končno določbo:
»9
Ta sklep velja od 21. 12. 1995, ko je
dala k njemu soglasje Vlada Republike Slovenije, uporablja pa se od 1. 1. 1996
dalje.
Sklep se objavi v Uradnem listu Republike
Slovenije.«.

Popravek sklepa o določitvi odstotkov vrednosti
zdravstvenih storitev, ki se zagotavljajo v obveznem zdravstvenem zavarovanju
(Uradni list RS, št. 2/96)
popravlja 9. točko sklepa tako, da se glasi:
»9
Ta sklep velja od 28. 12. 1995, ko je
dala k njemu soglasje Vlada Republike Slovenije, uporablja pa se od 1. 1. 1996
dalje.
Sklep se objavi v
Uradnem listu Republike Slovenije.«.

Sklep o spremembah Sklepa o določitvi
odstotkov vrednosti zdravstvenih storitev, ki se zagotavljajo v obveznem
zdravstvenem zavarovanju (Uradni list RS, št. 51/09) vsebuje naslednjo končno določbo:
»3
Ta sklep se objavi v Uradnem listu
Republike Slovenije, ko da nanj soglasje Vlada Republike Slovenije. Sklep začne
veljati petnajsti dan po objavi v Uradnem listu Republike Slovenije in preneha
veljati 12 mesecev od njegove uveljavitve.«.

Sklep o dopolnitvi Sklepa o določitvi
odstotkov vrednosti zdravstvenih storitev, ki se zagotavljajo v obveznem
zdravstvenem zavarovanju (Uradni list RS, št. 102/09) vsebuje naslednjo končno določbo:
»2
Ta sklep se objavi v Uradnem listu
Republike Slovenije, ko da nanj soglasje Vlada Republike Slovenije. Sklep začne
veljati petnajsti dan po objavi v Uradnem listu Republike Slovenije.«.

Sklep o spremembah Sklepa o določitvi
odstotkov vrednosti zdravstvenih storitev, ki se zagotavljajo v obveznem
zdravstvenem zavarovanju (Uradni list RS, št. 20/10) vsebuje naslednji končni določbi:
»4
Odstotki vrednosti zdravstvenih storitev iz
2. in 3. točke tega sklepa veljajo do 31. decembra 2010.
6
Ta sklep se objavi v Uradnem listu
Republike Slovenije, ko da nanj soglasje Vlada Republike Slovenije, veljati pa
začne petnajsti dan po objavi v Uradnem listu Republike Slovenije.«.

Sklep o spremembi Sklepa o spremembah Sklepa o
določitvi odstotkov vrednosti zdravstvenih storitev, ki se zagotavljajo v
obveznem zdravstvenem zavarovanju (Uradni list RS, št. 101/10) spreminja 4. točko Sklepa o
spremembah Sklepa o določitvi odstotkov vrednosti zdravstvenih storitev, ki se
zagotavljajo v obveznem zdravstvenem zavarovanju (Uradni list RS, št. 20/10) tako, da se glasi:
»4
Odstotki vrednosti zdravstvenih storitev iz
2. in 3. točke tega sklepa veljajo do 31. decembra 2011.«;
ter vsebuje naslednjo končno določbo:
»2.
Ta sklep se objavi v Uradnem listu
Republike Slovenije, ko da nanj soglasje Vlada Republike Slovenije, veljati pa
začne 1. januarja 2011.«.

Sklep o spremembi Sklepa o določitvi odstotkov
vrednosti zdravstvenih storitev, ki se zagotavljajo v obveznem zdravstvenem
zavarovanju (Uradni list RS, št. 98/11) vsebuje naslednji končni določbi:
»1
Odstotki vrednosti zdravstvenih storitev iz
6. in 7. točke Sklepa o določitvi odstotkov vrednosti zdravstvenih storitev, ki
se zagotavljajo v obveznem zdravstvenem zavarovanju (Uradni list RS, št. 73/95,
2/96-popr., 51/09, 102/09, 20/10 in 101/10) veljajo do 31. 12. 2012.
2
Ta sklep se objavi v Uradnem listu
Republike Slovenije, ko da nanj soglasje Vlada Republike Slovenije, veljati pa
začne 1. januarja 2012.«.