1. člen
(Namen in področje uporabe smernic)
(1) Evropski bančni organ je na podlagi prvega odstavka 16.
člena Uredbe (EU) št. 1093/2010 Evropskega parlamenta in Sveta z dne 24.
novembra 2010 o ustanovitvi Evropskega nadzornega organa (Evropski bančni
organ) in o spremembi Sklepa št. 716/2009/ES ter razveljavitvi Sklepa Komisije
2009/78/ES (UL L št. 331 z dne 15. decembra 2010, str. 12; v nadaljevanju
Uredba (EU) št. 1093/2010) dne 21. junija 2017 objavil Smernice o razkritju
količnika likvidnostnega kritja (LCR) kot dopolnitev k razkritju upravljanja likvidnostnega
tveganja iz člena 435 Uredbe (EU) št. 575/2013 (v nadaljevanju: smernice), ki
so objavljene na njegovi spletni strani.
(2) Smernice iz prvega odstavka tega člena urejajo razkritje
upravljanja likvidnostnega tveganja v skladu s členom 435 Uredbe (EU) št.
575/2013 Evropskega parlamenta in Sveta z dne 26. junija 2013 o bonitetnih
zahtevah za kreditne institucije in investicijska podjetja ter o spremembi
Uredbe (EU) št. 648/2012 (UL L št. 176 z dne 27. junija 2013, str. 1; v
nadaljevanju Uredba (EU) št. 575/2013) glede likvidnostnega tveganja tako, da
dajejo usklajeno strukturo za razkritje informacij, ki se zahtevajo v skladu s
členom 435(1) navedene uredbe.
(3) Smernice se uporabljajo za:
1.    
kreditne institucije, kot so opredeljene v členu 4(1)(1) Uredbe (EU) št.
575/2013 in
2.    
pristojne organe, kot so opredeljeni v členu 4(2)(i) Uredbe (EU) št.
1093/2010.
2. člen
(Vsebina sklepa in obseg uporabe smernic)
(1) S tem sklepom Banka Slovenije določa uporabo smernic za:
1.     banke in
hranilnice, ki so v skladu z ZBan-2 pridobile dovoljenje za opravljanje bančnih
storitev v Republiki Sloveniji (v nadaljevanju banke) ter morajo izpolnjevati
zahteve glede razkritja iz dela 8 Uredbe (EU) št. 575/2013.
2.     Banko
Slovenije, kadar v skladu z ZBan-2 v vlogi pristojnega organa izvaja
pristojnosti in naloge nadzora nad bankami iz 1. točke tega odstavka.
(2) Banke, ki so dolžne upoštevati Smernice o zahtevah glede
razkritja (EBA/GL/2016/11 iz Dela 8 Uredbe (EU) št. 575 /2013, v celoti
upoštevajo določbe smernic v delu, v katerem so naslovljene na banke.
(3) Banke, ki v skladu z Delegirano uredbo Komisije (EU)
št.1222/2014 in vsemi njenimi poznejšimi spremembami niso bile opredeljene kot
globalne sistemsko pomembne institucije, ter banke, ki na podlagi člena 131(3)
Direktive 2013/36/EU, kot je navedeno v smernicah EBA/GL/2014/10, niso bile
opredeljene kot druge sistemsko pomembne institucije, upoštevajo določbe
smernic v delu, v katerem so naslovljene na te banke.
(4) Banka Slovenije bo pri opravljanju nalog in pristojnosti
nadzora v skladu z ZBan-2 in Uredbo (EU) št. 575/2013 v celoti upoštevala
določbe smernic v delu, v katerem se nanašajo na izvajanje nalog in pooblastil
pristojnega organa.
3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije, uporabljati pa se začne 31. decembra 2017.
Ljubljana, dne 1. avgusta
2017
Boštjan Jazbec l.r.
Predsednik
Sveta Banke Slovenije