I. SPLOŠNE DOLOČBE
1. člen
(vsebina uredbe)
S to uredbo Vlada Republike Slovenije uvaja Klasifikacijski
sistem izobraževanja in usposabljanja (v nadaljnjem besedilu: KLASIUS) kot
obvezen nacionalni standard, ki se uporablja pri evidentiranju, zbiranju,
obdelovanju, analiziranju, posredovanju in izkazovanju statistično-analitičnih
podatkov, pomembnih za spremljanje stanj in gibanj na socialno-ekonomskem in
demografskem področju v Republiki Sloveniji.
KLASIUS se uporablja za razvrščanje aktivnosti in izidov
izobraževanja in usposabljanja v uradnih in drugih administrativnih zbirkah
podatkov (evidence, registri, baze podatkov, itd.) ter v statističnih
raziskovanjih in v statističnih registrih.
2. člen
(pomen izrazov)
Posamezni izrazi, uporabljeni v tej uredbi, pomenijo:
-       
»Izobraževanje in usposabljanje« je aktivnost, ki se nanaša na
spoznavanje, sprejemanje, podajanje in/ali ustvarjanje znanja; razvijanje
spretnosti; razvijanje osebnih in poklicnih zmožnosti ter vrednot.
-       
»Aktivnosti izobraževanja in usposabljanja« (v nadaljnjem besedilu:
aktivnosti) so načrtovane in organizirane aktivnosti, namenjene izboljšanju
znanja, spretnosti in zmožnosti za življenje in delo. Temeljijo na ciljih
(smotrih) izobraževanja in usposabljanja, na standardih znanj, poklicnih
standardih oziroma na predhodno opredeljenih učnih izidih.
-       
»Izobraževalni program« je oblika organizacijskega okvira, v katerem so
aktivnosti organizirane kot zaporedje, pri čemer se z različnimi metodami
učenja/poučevanja uči/poučuje različne predmete. Izobraževalni program je
opredeljen na podlagi svoje izobraževalne vsebine kot niz aktivnosti, ki so
organizirane zato, da bi dosegli vnaprej določen smoter oziroma specificiran
niz izobraževalnih nalog.
-       
»Izidi izobraževanja in usposabljanja« (v nadaljnjem besedilu: izidi) so
izkazi o tem, da so posamezniki dosegli določene nize znanj, spretnosti in
zmožnosti za življenje in/ali za delo. Izidi obsegajo javno veljavne izobrazbe,
nacionalne poklicne kvalifikacije, ter druge izide, ki so merljivi oziroma
izkazljivi z javnimi listinami.
-       
»Segment aktivnosti in izidov izobraževanja in usposabljanja« (v nadaljnjem
besedilu: segment) je sistemski del pojava »izobraževanje in usposabljanje«, ki
ima podobne organizacijske, strukturne, institucionalne in druge formalne
značilnosti. Segmenti so: temeljno stopenjsko izobraževanje, certifikatni
sistem nacionalnih poklicnih kvalifikacij (NPK) in dopolnilno izobraževanje.
Segment je neodvisna klasifikacijska spremenljivka, po kateri se razvrščajo
aktivnosti in izidi v skupine na najvišji klasifikacijski ravni.
-       
»Raven aktivnosti in izidov izobraževanja in usposabljanja« (v
nadaljnjem besedilu: raven) je klasifikacijska spremenljivka, ki razvršča
aktivnosti in izide glede na zahtevnost in zapletenost njihove vsebine.
-       
»Podraven« je dopolnilna razsežnost klasifikacijske spremenljivke raven,
ki predvsem v segmentu temeljno stopenjsko izobraževanje omogoča razločevanje
vmesnih, končnih aktivnosti in izidov, ki pomenijo polno usposobljenost za
zaposlitev in omogočajo nadaljevanje izobraževanja v višjih letnikih različnih
izobraževalnih programov na isti ravni.
-       
»Vrsta aktivnosti in izidov izobraževanja in usposabljanja« (v
nadaljnjem besedilu: vrsta) je odvisna klasifikacijska spremenljivka, ki
podrobneje razvršča aktivnosti in izide znotraj segmenta in ravni, in sicer s
pomočjo dodatnih meril, značilnih za posamezen segment oziroma raven.
-       
»Področje aktivnosti in izidov izobraževanja in usposabljanja« (v
nadaljnjem besedilu: področje) je klasifikacijska spremenljivka, ki razvršča
aktivnosti in izide glede na njihovo predmetno-specifično vsebino.
II. KLASIFIKACIJSKI SISTEM IZOBRAŽEVANJA IN USPOSABLJANJA
3. člen
(predmet KLASIUS-a)
KLASIUS razvršča aktivnosti in izide v skupine glede na
podobnost oziroma različnost njihovih vsebin. KLASIUS za primerjanje vsebin
aktivnosti in izidov uporablja klasifikacijske spremenljivke oziroma merila.
Klasifikacijske spremenljivke oziroma merila se določajo v
odvisnosti od splošnih državnih in mednarodnih statistično-analitičnih potreb
ter obveznosti in so opredeljeni v Metodoloških pojasnilih klasifikacijskega
sistema izobraževanja in usposabljanja.
4. člen
(zgradba KLASIUS-a)
KLASIUS sestavljajo podsistemi z nizom neodvisnih in odvisnih
klasifikacijskih spremenljivk oziroma meril za razvrščanje aktivnosti in
izidov.
Prvi podsistem razvršča aktivnosti in izide glede na segment,
raven in nekatere druge značilnosti, specifične za posamezen segment in raven.
Tvorijo ga: klasifikacijska spremenljivka segment, klasifikacijska
spremenljivka raven ter dodatna merila, relevantna za razčlembo skupin znotraj
posameznih segmentov in ravni, skupaj združena v odvisni klasifikacijski
spremenljivki – vrsta. Vrednosti teh izbranih klasifikacijskih spremenljivk
predstavljajo skupine oziroma kategorije Klasifikacije vrst izobraževalnih
aktivnosti/izidov (z oznako KLASIUS–SRV).
KLASIUS-SRV ima naslednjo strukturo:
-       
1. kodno mesto: segment,
-       
2. do 3. kodno mesto: raven/podraven,
-       
1. do 5. kodno mesto: vrsta.
Klasifikacija vrst izobraževalnih aktivnosti/izidov je v
prilogi 1, ki je sestavni del uredbe.
Drugi podsistem razvršča izobraževalne aktivnosti in izide
glede na njihovo predmetno-specifično značilnost oziroma vsebino. Tvori ga
neodvisna klasifikacijska spremenljivka področje. Vrednosti te izbrane
spremenljivke predstavljajo skupine oziroma kategorije Klasifikacije področij
izobraževalnih aktivnosti/izidov 2016 (z oznako KLASIUS-P-16).
KLASIUS-P-16 ima naslednjo strukturo:
-       
1. do 2. kodno mesto: široka področja,
-       
1. do 3. kodno mesto: ožja področja,
-       
1. do 4. kodno mesto: podrobna področja.
Klasifikacija področij
izobraževalnih aktivnosti/izidov 2016 je v prilogi 2, ki je sestavni del te
uredbe.
Posamični deli in kombinacije delov KLASIUS–SRV in KLASIUS–P–16
se skladno z Metodološkimi pojasnili klasifikacijskega sistema izobraževanja in
usposabljanja, metodologijami posameznega statističnega raziskovanja in
predpisi, ki urejajo vodenje posameznih uradnih oziroma administrativnih
evidenc, lahko uporabljajo kot samostojne klasifikacije.
5. člen
(metodološka pojasnila)
Podrobnejša pojasnila KLASIUS-a so zapisana v besedilu
Metodološka pojasnila klasifikacijskega sistema izobraževanja in usposabljanja
(v nadaljnjem besedilu: Metodološka pojasnila).
Metodološka pojasnila sprejme
organ, pristojen za državno statistiko, po predhodnem mnenju ministrstva,
pristojnega za izobraževanje, in ministrstva, pristojnega za nacionalne
poklicne kvalifikacije, ter jih javno objavi na svoji spletni strani.
6. člen
(usklajevanje in nadzorovanje KLASIUS-a)
Skrbnik KLASIUS-a je Skrbniški odbor Klasifikacijskega
sistema izobraževanja in usposabljanja (v nadaljnjem besedillu: Skrbniški
odbor).
Skrbniški odbor je posvetovalno, strokovno-metodološko telo. Sestavljajo ga po dva predstavnika ministrstva,
pristojnega za izobraževanje, in organa, pristojnega za državno statistiko, ter
po en predstavnik ministrstva, pristojnega za nacionalne poklicne
kvalifikacije, Zavoda Republike Slovenije za zaposlovanje, Nacionalne agencije
Republike Slovenije za kakovost v visokem šolstvu, Rektorske konference
Republike Slovenije in Centra Republike Slovenije za poklicno izobraževanje.
Člane Skrbniškega odbora imenuje predstojnik organa,
pristojnega za državno statistiko, na pisni predlog organa in institucije,
katerega ti predstavljajo.
Skrbniški odbor ima predsednika, ki se izvoli izmed članov
odbora.
Skrbniški odbor sprejme poslovnik, s katerim podrobneje uredi
način dela.
Skrbniški odbor opravlja predvsem naslednje naloge:
-       
spremlja ustreznost klasifikacij oziroma klasifikacijskih spremenljivk v
KLASIUS-u glede na splošne državne in mednarodne potrebe ter skladno z
ugotovitvami predstojniku organa, pristojnemu za državno statistiko, predlaga
pripravo sprememb in dopolnitev KLASIUS-a,
-       
spremlja ustreznost metodoloških osnov in pojasnil, pripravlja spremembe
in dopolnitve Metodoloških pojasnil in jih predlaga v sprejem skladno s 5.
členom te uredbe,
-       
spremlja uporabo KLASIUS-a in se odziva na naključno ali namerno napačno
uporabo KLASIUS-a,
-       
podaja pojasnila v zvezi z uporabo KLASIUS-a,
-       
poroča predstojniku organa, pristojnega
za državno statistiko, in ministroma, pristojnima za izobraževanje in nacionalne
poklicne kvalifikacije.
Administrativno-tehnično pomoč za delovanje Skrbniškega
odbora zagotavlja organ, pristojen za državno statistiko.

Priloga
1: Klasifikacija vrst izobraževalnih aktivnosti/izidov
Priloga
2: Klasifikacija področij izobraževalnih aktivnosti/izidov 2016 (z oznako
KLASIUS-P-16)

Uredba o uvedbi in uporabi klasifikacijskega
sistema izobraževanja in usposabljanja (Uradni list RS, št. 46/06) vsebuje naslednje prehodne in
končne določbe:
»III. PREHODNE IN KONČNE DOLOČBE
7. člen
(dogovor o sodelovanju in
akcijski načrt o uvajanju KLASIUS-a)
Ministrstvo za šolstvo in šport, Ministrstvo za visoko
šolstvo, znanost in tehnologijo, Ministrstvo za delo, družino in socialne
zadeve in Statistični urad Republike Slovenije do 30. 9. 2006 sprejmejo dogovor
o medsebojnem sodelovanju in pripravijo akcijski načrt o uvajanju KLASIUS-a v
postopke sprejemanja in akreditacije izobraževalnih oziroma študijskih
programov in v vodenje uradnih in drugih administrativnih zbirk podatkov ter v
državno statistiko.
8. člen
(prvi Skrbniški odbor)
Skrbniški odbor iz 6. člena te uredbe mora biti imenovan
najpozneje v dveh mesecih po uveljavitvi te uredbe. Prvo sejo Skrbniškega
odbora skliče predstojnik organa, pristojnega za državno statistiko.
9. člen
(sprejem Metodoloških
pojasnil)
Metodološka pojasnila iz 5. člena te uredbe morajo biti
sprejeta v treh mesecih po uveljavitvi te uredbe.
10. člen
(pričetek uveljavitve in
uporabe KLASIUS-a)
Ta uredba začne veljati petnajsti dan po objavi v Uradnem
listu Republike Slovenije, uporablja pa se od 1. januarja 2007 dalje.«.

Uredba o spremembah Uredbe o uvedbi in uporabi
klasifikacijskega sistema izobraževanja in usposabljanja (Uradni list RS, št. 8/17) vsebuje naslednji prehodni in
končno določbo:
»PREHODNI IN KONČNA DOLOČBA
5. člen
Skrbniški odbor v sestavi iz 3. člena te uredbe mora
biti imenovan najpozneje v dveh mesecih po uveljavitvi te uredbe.
6. člen
Metodološka pojasnila iz novega drugega odstavka
5. člena uredbe morajo biti sprejeta najpozneje v treh mesecih po
uveljavitvi te uredbe.
Z dnem začetka uporabe te uredbe prenehajo veljati
Metodološka pojasnila klasifikacijskega sistema izobraževanja in usposabljanja
(z oznako MP-KLASIUS-1.0) (Uradni list RS, št. 89/06).
7. člen
Ta uredba začne veljati petnajsti dan po objavi v Uradnem
listu Republike Slovenije, uporabljati pa se začne 1. januarja 2018.«.