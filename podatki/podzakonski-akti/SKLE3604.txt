1. člen
S tem sklepom se ureja postopek iz 4. točke prvega odstavka
39. člena zakona o Banki Slovenije, s katerim se ugotavlja odgovornost
guvernerja, viceguvernerja in člana Sveta Banke Slovenije (v nadaljevanju: član
Sveta Banke Slovenije) za težje kršitve njegovih dolžnosti, zaradi česar
obstaja resen dvom o njegovi primernosti za opravljanje te funkcije.
2. člen
Postopek ugotavljanja odgovornosti iz 1. člena tega sklepa
vodi Svet Banke Slovenije.
3. člen
Postopek ugotavljanja odgovornosti iz 1. člena tega sklepa se
začne z vložitvijo pisne zahteve, ki jo lahko vloži posamezen član Sveta Banke
Slovenije, predstavnik Odbora Državnega zbora, pristojnega za finance in
monetarno politiko, ter minister, pristojen za finance.
4. člen
Zahteva za začetek postopka ugotavljanja odgovornosti člana
Sveta Banke Slovenije mora vsebovati navedbo dejstev in dokazov, ki kažejo na
to, da je določen član Sveta Banke Slovenije odgovoren za težje kršitve svojih
dolžnosti, zaradi česar obstaja resen dvom o njegovi primernosti za opravljanje
te funkcije. 
Če Svet Banke Slovenije ugotovi, da zahteva ne vsebuje vseh
sestavin, potrebnih za njeno obravnavo in odločanje o njej, ali če ugotovi, da
je nerazumljiva, pozove vložnika, da jo v roku 15 dni dopolni. Če tega ne
stori, Svet Banke Slovenije zahtevo s sklepom zavrže.
5. člen
Zahtevo za začetek postopka ugotavljanja odgovornosti Banka
Slovenije pošlje članu Sveta Banke Slovenije, na katerega se nanaša, ki lahko
nanjo odgovori. Član Sveta Banke Slovenije ima pravico, da na zahtevo pisno
odgovori v primernem roku, ki ga določi Banka Slovenije in ki ne sme biti
krajši od 15 dni. 
Član Sveta Banke Slovenije, zoper katerega je bila vložena
zahteva za začetek postopka ugotavljanja odgovornosti, ki je navzoč na seji Sveta
Banke Slovenije, na kateri se ta zahteva obravnava, ima pravico, da se na seji
izjavi o vseh dejstvih in navedbah, pomembnih za odločitev, nima pa pravice
glasovati.
6. člen
Če Svet Banke Slovenije ugotovi, da je član Sveta Banke
Slovenije odgovoren za težje kršitve svojih dolžnosti, zaradi česar obstaja
resen dvom o njegovi primernosti za opravljanje te funkcije, sprejme sklep, da
je član Sveta Banke Slovenije odgovoren za težje kršitve. Sklep mora biti
obrazložen. 
Če Svet Banke Slovenije ne sprejme sklepa iz prejšnjega
odstavka tega člena s sklepom ustavi postopek. Sklep mora biti obrazložen. 
Svet Banke Slovenije sklep iz prvega oziroma drugega odstavka
tega člena pošlje Državnemu zboru v roku 8 dni po njegovem sprejemu.
7. člen
Za postopek odločanja o zahtevi se smiselno uporabljajo
določbe poslovnika o delu Sveta Banke Slovenije.
8. člen
Ta sklep začne veljati naslednji dan po objavi v Uradnem
listu Republike Slovenije.
Ljubljana, dne 11. februarja
2003.
Mitja Gaspari l. r. 
Predsednik Sveta Banke Slovenije
Ljubljana, dne 28. februarja
2003.
Soglašam! 
dr. Dušan Mramor l.r.
Minister za finance
 