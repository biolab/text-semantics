1. člen
(vsebina)
(1) Ta
uredba določa pogoje, merila in obseg dela plače za delovno uspešnost iz
naslova povečanega obsega dela za javne uslužbence, razen za javne uslužbence v
drugih državnih organih, kakor jih določa zakon, ki ureja javne uslužbence.
(2) Ne
glede na prejšnji odstavek določa ta uredba pogoje, merila in obseg dela plače
za delovno uspešnost iz naslova povečanega obsega dela tudi za javne uslužbence
v pravosodnih organih, to je na sodiščih, državnem tožilstvu in državnem
odvetništvu.
(3) Direktorji
v skladu s to uredbo so direktorji, kakor jih določa uredba, ki ureja plače
direktorjev v javnem sektorju.
2. člen
(pogoji in merila)
(1) Javnemu uslužbencu se lahko
izplača del plače za delovno uspešnost iz naslova povečanega obsega dela v
posameznem mesecu pod pogoji, ki jih določa zakon, če:
1.    
povečan obseg dela opravi pri opravljanju rednih delovnih nalog
uporabnika proračuna ali projekta, načrtovanega v okviru sprejetega finančnega
načrta uporabnika proračuna;
2.    
opravi povečan obseg dela v okviru sodelovanja pri izvajanju posebnega
projekta, ki ga določi Vlada Republike Slovenije s svojim aktom in za katerega
so zagotovljena dodatna sredstva.
(2) Javnemu uslužbencu, ki prejema del
plače za plačilo delovne uspešnosti iz naslova povečanega obsega dela iz
prejšnjega odstavka, direktor oziroma predstojnik za iste naloge ne sme
odrediti dela prek polnega delovnega časa.
(3) Pristojni organ lahko z internim
aktom podrobneje določi merila in postopek za določitev dela plače za delovno
uspešnost iz naslova povečanega obsega dela.
3. člen
(viri sredstev)
Del plače za plačilo delovne uspešnosti iz
naslova povečanega obsega dela se zagotavlja:
1.    
za plačilo delovne uspešnosti iz naslova povečanega obsega dela iz 1.
točke prvega odstavka prejšnjega člena iz prihrankov sredstev za plače
posameznega proračunskega uporabnika, ki nastanejo zaradi odsotnosti javnih
uslužbencev z dela, ali nezasedenih delovnih mest ali iz sredstev
projekta, ki so predvidena v finančnem načrtu uporabnika proračuna;
2.    
za plačilo delovne uspešnosti iz naslova povečanega obsega dela iz 2.
točke prvega odstavka prejšnjega člena iz sredstev, ki jih je zagotovil
financer projekta, za izvajanje posebnega projekta, ki ga je s svojim aktom določila
Vlada Republike Slovenije.
4. člen
(višina dela plače)
(1) Višina
dela plače za plačilo delovne uspešnosti iz naslova povečanega obsega dela iz
1. točke prvega odstavka 2. člena te uredbe lahko znaša za javnega
uslužbenca največ 20 odstotkov osnovne plače.
(2) Višina
dela plače za plačilo delovne uspešnosti iz naslova povečanega obsega dela iz
2. točke prvega odstavka 2. člena te uredbe lahko znaša za javnega
uslužbenca največ 30 odstotkov osnovne plače.
(3) Izplačili
delovne uspešnosti iz prvega in drugega odstavka tega člena se med seboj ne
izključujeta.
5. člen
(odločanje o dodelitvi sredstev)
(1) O delu plače za plačilo delovne
uspešnosti iz naslova povečanega obsega dela javnega uslužbenca s sklepom
odloči direktor oziroma predstojnik.
(2) Če je
ustanovitelj in financer uporabnika proračuna Republika Slovenija, odloči o
delu plače za delovno uspešnost iz naslova povečanega obsega dela za direktorje
s sklepom organ, pristojen za njihovo imenovanje, s soglasjem Vlade Republike
Slovenije. Če je ustanovitelj in financer lokalna skupnost, s sklepom odloči
organ, pristojen za njihovo imenovanje, s soglasjem pristojnega organa lokalne
skupnosti, v kateri je sedež uporabnika proračuna. Če ustanovitelj ni hkrati
tudi financer, odloči o delu plače za delovno uspešnost iz naslova povečanega
obsega dela za direktorje organ, pristojen za njihovo imenovanje, s soglasjem
financerja. V Javnem zavodu RTV Slovenija odloči o delu plače za delovno
uspešnost iz naslova povečanega obsega dela za direktorje s sklepom Programski
svet s soglasjem Nadzornega sveta.
(3) Ne glede na določbo prejšnjega
odstavka, odloči o delu plače za delovno uspešnost iz naslova povečanega obsega
dela za direktorje v državnih organih, upravah pravosodnih organov in v upravah
samoupravnih lokalnih skupnosti predstojnik.

Uredba o delovni uspešnosti iz naslova
povečanega obsega dela za javne uslužbence (Uradni list RS, št. 53/08)
vsebuje naslednji končni določbi:
»6. člen
(končna
določba)
(1) Z dnem začetka uporabe te uredbe
prenehajo veljati Uredba o določitvi pogojev in obsega dela plače za plačilo
povečanega obsega dela v javnem sektorju (Uradni list RS, št. 121/06),
Uredba o pogojih in višini dodatka za plačilo povečanega obsega dela (Uradni
list RS, št. 48/06 in 23/07) in Uredba o povečanem obsegu dela oziroma
nadpovprečni obremenitvi zaposlenih v zdravstveni dejavnosti (Uradni list RS,
št. 100/06).
(2) Ta uredba ne velja za javne
uslužbence v javnih vzgojno-izobraževalnih in visokošolskih zavodih v primerih
določitve obsega dodatne tedenske učne obveznosti oziroma obsega dodatne
tedenske pedagoške obveznosti.
7. člen
(končna
določba)
Ta uredba začne veljati naslednji dan po
objavi v Uradnem listu Republike Slovenije, uporabljati pa se začne z dnem
prvega obračuna plač na podlagi ZSPJS.«.

Uredba o dopolnitvah Uredbe o delovni
uspešnosti iz naslova povečanega obsega dela za javne uslužbence (Uradni list
RS, št. 89/08)
dodaja 5.a člen uredbe:
»5.a člen
(prehodna
določba)
Ne glede na določbe te uredbe se lahko
javnim uslužbencem, ki so prejemali dodatek v skladu z 80.h členom Kolektivne
pogodbe za dejavnost vzgoje in izobraževanja v Republiki Sloveniji (Uradni list
RS, št. 52/94, 49/95, 34/96, 45/96, 51/98, 28/99, 39/00, 56/01, 64/01, 78/01 in
56/02) in v skladu s 54.e členom Kolektivne pogodbe za raziskovalno dejavnost
(Uradni list RS, št. 45/92, 50/92 – popr., 5/93, 50/94, 45/96, 51/98, 73/98 – popr.,
106/99, 107/00, 64/01, 84/01 in 85/01 – popr.) za mesec avgust, september,
oktober, november in december 2008 določi, v dosedanji višini dodatka, delovna
uspešnost iz naslova povečanega obsega dela. 
Sredstva za izplačilo delovne uspešnosti v
skladu s prejšnjim odstavkom se zagotovijo iz virov, iz katerih se je
izplačeval dodatek.«;
ter vsebuje naslednjo končno določbo:
»4. člen
Ta uredba začne veljati naslednji dan po
objavi v Uradnem listu Republika Slovenije.«.

Uredba
o spremembah Uredbe o delovni uspešnosti iz naslova povečanega obsega dela za
javne uslužbence (Uradni list RS, št. 175/20)
vsebuje naslednjo končno določbo:
»KONČNA DOLOČBA
4. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.