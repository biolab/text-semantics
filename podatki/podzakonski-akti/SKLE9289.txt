1. člen
(vsebina sklepa)
Ta sklep določa:
1.    
okoliščine oziroma primere, postopke in druge pogoje, ki morajo biti
izpolnjeni oziroma jih mora izpolnjevati vzajemni sklad, da lahko družba za
upravljanje začasno zaustavi odkup njegovih investicijskih kuponov;
2.    
okoliščine oziroma primere, postopke in druge pogoje, ki morajo biti
izpolnjeni oziroma jih mora izpolnjevati vzajemni sklad, da lahko družba za
upravljanje začasno uvede delni odkup njegovih investicijskih kuponov.
2. člen
(posebne okoliščine začasne zaustavitve
odkupa)
(1) Družba za upravljanje
lahko, če to zahtevajo posebne okoliščine, ki nastanejo neodvisno od družbe za
upravljanje, ki upravlja vzajemni sklad, oziroma neodvisno od vzajemnega
sklada, zaradi varstva interesov imetnikov investicijskih kuponov začasno
zaustavi odkup investicijskih kuponov vzajemnega sklada.
(2) Kot posebna okoliščina iz
prejšnjega odstavka šteje:
1.    
začasno ali trajno ustavljeno trgovanje z vrednostnimi papirji oziroma
drugimi finančnimi instrumenti, ki kot naložbe pomenijo več kot 50 odstotkov
čiste vrednosti sredstev vzajemnega sklada;
2.    
začasno ali trajno zaustavljen odkup enot ciljnih investicijskih
skladov, ki kot naložbe pomenijo več kot 50 odstotkov čiste vrednosti sredstev
vzajemnega sklada;
3.    
če kreditne ustanove, v katerih depozite ima vzajemni sklad naložena
sredstva, ki pomenijo več kot 20 odstotkov čiste vrednosti sredstev vzajemnega
sklada, ob zapadlosti depozitov skupaj ne morejo izpolniti svojih obveznosti do
vzajemnega sklada in je mogoče utemeljeno pričakovati, da svojih obveznosti ne
bodo mogle izpolniti v naslednjih 5 dnevih;
4.    
če skrbnik premoženja vzajemnega sklada ali z njegove strani pooblaščena
oseba zaradi tehničnih razlogov ali izgube dovoljenja za opravljanje skrbniških
storitev oziroma drugih nepremostljivih ovir v svojem poslovanju začasno ali
trajno ni več sposoben opravljati katere izmed skrbniških storitev, ki je nujno
potrebna za poslovanje vzajemnega sklada oziroma varnost naložb vlagateljev v
investicijske kupone vzajemnega sklada;
5.    
nastop začasne ali trajne tehnične težave ali druge nepremostljive ovire
v poravnalnih sistemih in sistemih plačilnega prometa, ki jih uporablja
vzajemni sklad;
6.    
nastop druge začasne posebne okoliščine neodvisne od družbe za
upravljanje, ki upravlja vzajemni sklad, oziroma od samega vzajemnega sklada,
za katere družba za upravljanje utemeljeno ugotovi oziroma z veliko
verjetnostjo presodi, da bi vplivale na nemotena izplačila investicijskih
kuponov vzajemnega sklada.
(2) Kot posebna okoliščina iz prvega
odstavka tega člena šteje tudi:
1.    
če družba za upravljanje, ki upravlja vzajemni sklad, zaradi tehničnih
razlogov ali drugih nepremostljivih ovir začasno ne more zagotavljati tistih
storitev upravljanja vzajemnega sklada, ki so nujno potrebne za njegovo
poslovanje;
2.    
če pooblaščenec na katerega je družba za opravljanje prenesla katero
izmed storitev upravljanja investicijskega sklada, ki je nujno potrebna za
nemoteno poslovanje vzajemnega sklada ali za zagotavljanje varnosti naložb
vlagateljev v investicijske kupone vzajemnega sklada, zaradi tehničnih razlogov
oziroma drugih nepremostljivih ovir v svojem poslovanju začasno ali trajno ni
več sposoben opravljati svojih storitev;
3.    
nastop druge izjemne okoliščine na strani družbe za upravljanje, za
katere družba za upravljanje utemeljeno ugotovi oziroma z veliko verjetnostjo
presodi, da bi vplivale na nemotena izplačila investicijskih kuponov vzajemnega
sklada.
3. člen
(izjemni primer začasne zaustavitve
odkupa)
Družba za upravljanje lahko zaradi varstva
interesov imetnikov investicijskih kuponov vzajemnega sklada začasno zaustavi
odkup investicijskih kuponov vzajemnega sklada tudi v primeru, ko bi bil
vzajemni sklad, zaradi nenadne, izjemno visoke vrednosti zahtevkov za izplačilo
investicijskih kuponov prisiljen v zelo kratkem času unovčiti velik del
premoženja po cenah, ki bi bile, zaradi količine finančnih instrumentov, ponujenih
v prodajo, pomembno nižje od cen, po katerih se posli s temi finančnimi
instrumenti sklepajo v običajnih tržnih pogojih.
4. člen
(pogoji uvedbe delnega odkupa)
(1) Družba za upravljanje lahko
v primeru iz 3. člena tega sklepa in pod pogojem, da to dopuščajo pravila upravljanja
vzajemnega sklada, namesto začasne zaustavitve odkupa investicijskih kuponov
uvede začasni delni odkup investicijskih kuponov vzajemnega sklada.
(2) V času trajanja začasnega delnega
odkupa investicijskih kuponov vzajemnega sklada družba za upravljanje, na
podlagi prejetih zahtev za izplačilo investicijskih kuponov, imetnike izplačuje
le do gornje meje vrednosti izplačil, opredeljene v pravilih upravljanja
vzajemnega sklada, ki mora biti določena najmanj v višini 30.000 eurov.
Preostali delež investicijskega kupona družba za upravljanje imetniku izplača
takoj, ko ponovno uvede polni odkup investicijskih kuponov.
(3) Odkupna vrednost preostalega
deleža se izračuna po vrednosti enote premoženja po stanju na dan ponovne
uvedbe polnega odkupa investicijskih kuponov.
5. člen
(trajanje zaustavitve odkupa oziroma
uvedbe delnega odkupa)
Družba za upravljanje mora sprejeti vse
potrebne ukrepe, da bo začasna zaustavitev odkupa oziroma uvedba delnega odkupa
investicijskih kuponov vzajemnega sklada trajala kar najkrajši čas.
KONČNI DOLOČBI
6. člen
(prenehanje uporabe sklepa)
Z dnem uveljavitve tega sklepa se preneha
uporabljati Sklep o podrobnejši opredelitvi primerov oziroma okoliščin,
postopkov in drugih pogojev, ki morajo biti izpolnjeni oziroma jih mora
izpolnjevati vzajemni sklad, ki želi začasno ustaviti odkup enot premoženja
(Uradni list RS, št. 80/03 in 108/09).
7. člen
(uveljavitev sklepa)
Ta sklep začne veljati petnajsti dan po
objavi v Uradnem listu Republike Slovenije.
Št. 00701-43/2011-3
Ljubljana, dne 11. aprila 2012
EVA 2012-1611-0073
Predsednik sveta
Agencije za trg vrednostnih papirjev
dr. Damjan Žugelj l.r.