I. SPLOŠNE DOLOČBE
1. člen
(vsebina)
Ta pravilnik določa podrobnejše zahteve
glede prostorov in opreme ter načina skladiščenja in shranjevanja fitofarmacevtskih
sredstev (v nadaljnjem besedilu: FFS), ki jih morajo izpolnjevati distributerji
za opravljanje prometa s FFS na debelo ali na drobno, podrobnejše naloge
prodajalca FFS in svetovalca za FFS, čas prisotnosti svetovalca za FFS v
specializirani prodajalni, podrobnejšo vsebino vloge za pridobitev dovoljenja
za opravljanje prometa s FFS, kriterije za določitev FFS, ki so dovoljena za
uporabo nepoklicnim uporabnikom, določbe glede splošnih informacij o tveganju
za zdravje ljudi in okolje pri uporabi FFS, ki so dovoljena za nepoklicno rabo,
ter podrobnejšo vsebino in način vodenja podatkov o prometu s FFS.
2. člen
(pomen izrazov)
Izrazi, uporabljeni v tem pravilniku, imajo
enak pomen kot izrazi v zakonu, ki ureja FFS.
II. ZAHTEVE GLEDE OSEBJA, PROSTOROV IN OPREME
3. člen
(naloge svetovalca za FFS)
(1) Svetovalec za FFS opravlja
naslednje naloge:
-       
svetuje o načinu varstva rastlin pred škodljivimi organizmi;
-       
prepoznava simptome bolezni in škodljivcev ter vrste plevela;
-       
svetuje ustrezno FFS oziroma drugo metodo za varstvo rastlin v skladu z
napovedmi opazovalno napovedovalne službe za varstvo rastlin ter splošnimi
načeli integriranega varstva rastlin;
-       
svetuje in spodbuja uporabo nekemičnih metod;
-       
svetuje načine varne uporabe FFS oziroma načina ravnanja s FFS, s
škropilno brozgo, embalažo in ostanki in
-       
svetuje uporabo osebne varovalne opreme.
(2) Svetovalec za FFS mora biti v
specializiranih prodajalnah prisoten najmanj 6 ur tedensko ob dnevih in urah,
ki so vnaprej določeni, o tem pa morajo biti kupci seznanjeni z obvestilom, ki
visi na vidnem mestu v prodajalni.
(3) O vseh spremembah glede prisotnosti
svetovalca za FFS v specializirani prodajalni mora odgovorna oseba specializirane
prodajalne pisno ali po elektronski pošti obvestiti krajevno pristojnega
fitosanitarnega inšpektorja.
(4) Ne glede na drugi odstavek tega člena
je lahko svetovalec za FFS v obdobju zmanjšanega povpraševanja po FFS v
prodajalni prisoten krajši čas, o čemer morajo biti kupci seznanjeni z
obvestilom, ki visi na vidnem mestu v prodajalni. Krajevno pristojnega
fitosanitarnega inšpektorja je treba o skrajšani prisotnosti svetovalca za FFS
obvestiti pisno ali po elektronski pošti. Obdobje skrajšane prisotnosti skupno
ne sme biti daljše od treh mesecev letno.
4. člen
(naloge prodajalca FFS)
(1) Prodajalec FFS poleg nalog,
opredeljenih v zakonu, ki ureja FFS, opravlja še naslednje naloge:
-       
v skladu s strokovnimi priporočili svetuje primerno FFS iz prodajnega
programa,
-       
svetuje uporabo osebne varovalne opreme.
(2) Prodajalec FFS v skladu z zakonom,
ki ureja FFS, zavrne prodajo FFS za poklicno rabo osebam, ki ob nakupu ne
predložijo svoje veljavne izkaznice o opravljanem usposabljanju v skladu s
pravilnikom, ki ureja usposabljanje o fitofarmacevtskih sredstvih.
5. člen
(splošni pogoji glede prostorov in opreme
v specializiranih prodajalnah FFS in v prometu na debelo)
(1) Prostori za prodajo oziroma
skladiščenje FFS na debelo in v specializiranih prodajalnah morajo biti v objektih,
ki so zgrajeni iz kemično in fizikalno odpornih in inertnih materialov, ki ne
vpijajo FFS, notranje površine prostorov pa morajo biti obdelane tako, da
omogočajo varno delo in hitro ter enostavno čiščenje.
(2) Prostori, kjer se FFS prodajajo oziroma
skladiščijo, morajo biti brez prostih iztokov ali neposrednega priključka na
zunanjo kanalizacijo ter projektirani in zgrajeni tako, da lahko zadržijo
razlita ali razsuta FFS.
(3) Police, omare, vitrine, delovne
površine in druga oprema v prostorih, kjer se FFS prodajajo oziroma
skladiščijo, morajo biti iz odpornih in inertnih materialov, ki ne vpijajo FFS
in omogočajo varno delo in hitro ter enostavno čiščenje.
(4) V prostorih, kjer se FFS prodajajo
oziroma skladiščijo, mora biti urejeno prezračevanje, ki zagotavlja, da koncentracija
plinov, par in aerosolov v delovnem okolju ne presega vrednosti, določenih s
predpisi o varnosti in zdravju pri delu.
(5) Delodajalec mora delavcem, ki ravnajo s
FFS, oziroma ravnajo z razsutimi ali razlitimi FFS, zagotoviti ustrezno osebno
varovalno opremo v skladu s predpisi, ki urejajo varnost in zdravje pri delu.
(6) V prostorih, kjer se FFS prodajajo
oziroma skladiščijo, mora biti omarica s prvo pomočjo.
(7) V prostorih, kjer se FFS prodajajo
oziroma skladiščijo, morajo temperatura, vlaga in svetloba ustrezati pogojem,
ki so navedeni v navodilu proizvajalca FFS. V teh prostorih mora biti
zagotovljena tudi umetna osvetlitev.
6. člen
(posebni pogoji glede prostorov in opreme)
(1) Prostori, ki so namenjeni prometu
s FFS na debelo, morajo imeti prostor za skladiščenje FFS in prostor za začasno
skladiščenje odpadkov FFS, ki mora biti urejen v skladu s predpisi, ki urejajo
skladiščenje odpadkov FFS, odpadnih nevarnih snovi in odpadne embalaže. Prostor
za začasno skladiščenje odpadkov FFS mora imeti dve pokriti posodi, eno s
primernim absorpcijskim sredstvom, drugo (prazno) pa za začasno shranjevanje
razsutih oziroma razlitih FFS ter odpadnih FFS.
(2) Prostori, ki so namenjeni prometu FFS
na drobno, morajo imeti skladiščni prostor za shranjevanje FFS, prostor za
začasno skladiščenje odpadkov FFS, ki mora biti urejen v skladu s predpisi, ki
se nanašajo na skladiščenje odpadkov FFS, nevarnih snovi in odpadne embalaže,
prodajno mesto ter delovni prostor za svetovalca za FFS. Prostor za začasno
skladiščenje odpadkov FFS mora imeti dve pokriti posodi, eno s primernim
absorpcijskim sredstvom, drugo (prazno) pa za začasno shranjevanje razsutih
oziroma razlitih FFS ter odpadnih FFS.
(3) Prostori iz tega člena morajo imeti
garderobne prostore, sanitarije in prostore za umivanje, s tekočo hladno in
toplo vodo, tekočim milom in sušilcem za roke ali brisačami za enkratno
uporabo. Vsi prostori morajo imeti naravno ali mehansko zračenje.
(4) Skladiščni in prodajni prostori iz tega
člena morajo biti varovani na način, da je do FFS za poklicno rabo nepooblaščenim
osebam preprečen dostop.
(5) Če distributer FFS opravlja tudi
promet s semenskim materialom kmetijskih rastlin, rastlinami ali proizvodi
rastlinskega porekla oziroma jih shranjuje v skladišču, mora skladiščiti FFS v
posebnem, fizično ločenem delu prodajnega oziroma skladiščnega prostora tako,
da je onemogočen stik s FFS ali kakršenkoli vpliv FFS na semenski material
kmetijskih rastlin, rastline ali proizvode rastlinskega porekla.
(6) Distributerji, ki prodajajo FFS za
poklicno rabo, morajo imeti v prodajnem programu tudi osebno varovalno opremo,
kot jo določajo predpisi, ki urejajo varnost in zdravje pri delu.
7. člen
(skladiščenje oziroma shranjevanje FFS)
(1) FFS morajo biti skladiščena v
skladu s pogoji, ki jih določijo njihovi proizvajalci. FFS morajo biti
zapakirana v njihovi originalni embalaži, varno in pregledno zložena in urejena
po skupinah nevarnosti oziroma strupenosti in vrstah uporabe tako, da je v
vsakem trenutku mogoč dostop do njih. V skladišču mora biti na vidnem mestu
shema razporeditve FFS. Izvajati je treba redne kontrole stanja FFS in njihove
embalaže.
(2) Pri razporejanju FFS v skladišču je
treba upoštevati pravila o nezdružljivosti posameznih FFS oziroma skupin, ki so
uvrščene v skupine glede na nevarne lastnosti v skladu z zakonom, ki ureja
kemikalije, oziroma z Uredbo (ES) št. 1272/2008 Evropskega parlamenta in sveta
z dne 16. decembra 2008 o razvrščanju, označevanju in pakiranju snovi ter
zmesi, o spremembi in razveljavitvi direktiv 67/548/EGS in 1999/45/ES ter
spremembi Uredbe (ES) št. 1907/2006 (UL L št. 353 z dne 31. 12. 2008, str.
1), zadnjič spremenjeno z Uredbo Komisije (EU) št. 286/2011 z dne
10. marca 2011 o spremembi Uredbe (ES) št. 1272/2008 Evropskega
parlamenta in Sveta o razvrščanju, označevanju in pakiranju snovi ter
zmesi z namenom njene prilagoditve tehničnemu in znanstvenemu napredku (UL
L št. 83 z dne 30. 3. 2011, str. 1), (v nadaljnjem besedilu: Uredba
1272/2008/ES).
(3) Oznake FFS glede nevarnih
lastnosti iz prejšnjega odstavka so navedene v Prilogi 1, ki je sestavni del
tega pravilnika.
8. člen
(dovoljenje za opravljanje prometa s FFS)
Vloga za pridobitev dovoljenja za
opravljanje prometa s FFS, ki vsebuje podatke iz zakona, ki ureja FFS, se vloži
na obrazcu, ki je dostopen na spletni strani Uprave Republike Slovenije za
varno hrano, veterinarstvo in varstvo rastlin (v nadaljnjem besedilu: Uprava).
III. VSEBINA IN NAČIN VODENJA PODATKOV O PROMETU S FFS
9. člen
(podrobnejša vsebina in način vodenja
podatkov o prometu s FFS)
(1) Distributerji morajo voditi
podatke o trgovskem imenu in količini FFS v prometu, ločeno za prodajo FFS na
drobno v specializiranih prodajalnah FFS oziroma prodajo FFS na debelo, in
sicer za vsako lokacijo posebej.
(2) Vodijo se naslednji podatki:
-       
naslov ali sedež posamezne specializirane prodajalne FFS oziroma
lokacije za prodajo FFS na debelo; 
-       
leto, za katero se vodijo podatki; 
-       
merska enota FFS (kg ali l);
-       
nabavljena količina FFS: uvoz, kupljeno v Sloveniji, kupljeno v drugi
državi članici;
-       
prodana količina FFS: prodano v Sloveniji, prodano v drugo državo
članico, izvoz;
-       
zaloge preteklega leta in zaloge tekočega leta; 
-       
količina FFS, vzeta iz prometa.
(3) Distributerji morajo podatke iz
tega člena najpozneje do 31. marca za preteklo leto posredovati Upravi v
elektronski obliki v skladu z navodili Uprave.
IV. KRITERIJI ZA DOLOČITEV FFS ZA NEPOKLICNO RABO V PROMETU
10. člen
(Kriteriji za določitev FFS za nepoklicno
rabo)
(1) Za nepoklicno rabo so dovoljena
tista FFS, ki so na seznamu FFS navedena kot FFS, dovoljena za ekološko
pridelavo, in glede velikosti pakiranja izpolnjujejo enega od naslednjih
kriterijev: 
-       
so pakirana v embalaži, katere velikost ustreza koncentratu za pripravo
mešanice za enkratno uporabo, ki zadostuje za površino tretiranja do 500 m2,
ali 
-       
so pakirana kot gotovi pripravek za neposredno uporabo, ki zadostuje za
površino tretiranja do 500 m2. 
(2) Seznam FFS iz prejšnjega odstavka
je dostopen na spletnih straneh Uprave.
11. člen
(črtan)
12. člen
(črtan)
13. člen
(črtan)
V. SPLOŠNE INFORMACIJE O FFS
14. člen
(splošne informacije o FFS)
(1) Splošne informacije o tveganju za
zdravje ljudi in okolje pri uporabi FFS, ki jih distributerji v drugih
prodajalnah z izključno neživilskim blagom zagotavljajo kupcem ob prodaji FFS,
zagotovi Uprava.
(2) Informacije iz prejšnjega odstavka
so na voljo kupcem v obliki letakov ali zloženk.

Priloga
1: Oznake za FFS v skladu s pravili o nezdružljivosti posameznih FFS oziroma
skupin
Priloga 2: (črtana)

Pravilnik o pogojih za opravljanje prometa s
fitofarmacevtskimi sredstvi ter o vodenju in posredovanju podatkov o prometu
fitofarmacevtskih sredstev (Uradni list RS, št. 107/13) vsebuje naslednje prehodne in
končne določbe:
»VI. PREHODNE IN KONČNE DOLOČBE
15. člen
(prehodno
obdobje glede označevanja FFS)
V skladu z Uredbo 1272/2008/ES so FFS, ki
so dana v promet pred 1. junijem 2015, glede upoštevanja pravil o
nezdružljivosti pri skladiščenju in glede na vrsto nevarnosti za FFS, ki niso
dovoljena za nepoklicno rabo, lahko označena v skladu s Prilogama 1 in 2.
16. člen
(prenehanje
veljavnosti)
Z dnem uveljavitve tega pravilnika
prenehajo veljati:
-       
Pravilnik o pogojih, ki jih morajo izpolnjevati pravne in fizične osebe
za promet s fitofarmacevtskimi sredstvi (Uradni list RS, št. 68/02, 73/05 in
83/12 – ZFfS-1),
-       
Pravilnik o vpisu in izbrisu iz registra pravnih in fizičnih oseb za
trgovanje s fitofarmacevtskimi sredstvi (Uradni list RS, št. 58/01, 64/05,
66/07 in 83/12 – ZFfS-1),
-       
Pravilnik o pogojih in kriterijih za določitev fitofarmacevtskih
sredstev za prodajo brez predložitve dokazila o opravljenem strokovnem
usposabljanju (Uradni list RS, št. 103/07, 100/10 in 83/12 – ZFfS-1).
17. člen
(uveljavitev)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o pogojih za
opravljanje prometa s fitofarmacevtskimi sredstvi ter o vodenju in posredovanju
podatkov o prometu fitofarmacevtskih sredstev (Uradni list RS, št. 30/18) vsebuje naslednjo končno določbo:
»KONČNA DOLOČBA
5. člen
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne 1. oktobra
2019.«.