1. člen
(vsebina)
Ta pravilnik določa način izpolnjevanja pogoja kritja
civilnopravne odgovornosti, ki ga mora prevoznik izpolnjevati za pridobitev in
ohranitev veljavnosti licence za prevoznika v železniškem prometu.
2. člen
(dokazila o kritju odgovornosti)
(1) Za pridobitev in ohranitev veljavnosti licence za
opravljanje dejavnosti prevoznih storitev železniškega prometa, prevoznik
licenčnemu organu predloži dokazila o zmožnosti kritja morebitne škode, ki bi
jo zaradi opravljanja njegove dejavnosti utrpeli potniki, prtljaga, tovor,
pošta ali tretje osebe. Obseg kritja odgovornosti mora ustrezati vrstam
prevoznih storitev železniškega prometa, ki so predmet licence.
(2) Za kritje odgovornosti za škodo, ki bi jo utrpeli
potniki, prtljaga ali tretje osebe, prevoznik predloži dokazilo o sklenjenem
zavarovanju civilnopravne odgovornosti.
(3) Za kritje odgovornosti za škodo na tovoru ali pošti, ki
ju prevoznik prevzame za prevoz na podlagi prevozne pogodbe s pošiljateljem
oziroma naročnikom prevoza, prevoznik predloži tudi dokazilo o sklenjenem
zavarovanju z minimalno zavarovalno vsoto iz 3. člena
tega pravilnika ali dokazilo o drugem ustreznem jamstvu. Prevoznik ima podano
drugo ustrezno jamstvo, če:
-       
je zavarovanje tovora in pošte opredeljeno v pravnem poslu med
prevoznikom in naročnikom prevoza ali
-       
razpolaga s pošteno vrednostjo nepremičnega premoženja v skladu s
slovenskim računovodskimi standardi, v višini dvojne vrednosti minimalne
zavarovalne vsote iz 3. člena tega
pravilnika.
(4) Odgovornost prevoznika za prevoz potnikov, prtljage in
tovora je podrobneje urejena v zakonu, ki ureja prevozne pogodbe v železniškem
prometu.
(5) Dokazilo o kritju odgovornosti (zavarovalna polica
oziroma dokazilo o drugem ustreznem jamstvu) se mora glasiti na ime vlagatelja
vloge za pridobitev licence, oziroma na ime imetnika že izdane licence.
(6) Zavarovanje odgovornosti prevoznika in druga ustrezna
jamstva veljajo za izvajanje dejavnosti na ozemlju Republike Slovenije.
3. člen
(minimalna višina zavarovalne vsote)
Zavarovanje civilnopravne odgovornosti iz drugega odstavka
prejšnjega člena mora biti, za primere nastanka škode zaradi smrti, okvare
zdravja ali druge poškodbe oseb in poškodovanja ali uničenja stvari, sklenjeno
z minimalno zavarovalno vsoto 5.000.000 eurov po dogodku in v letnem agregatu.
PREHODNA IN KONČNA DOLOČBA
4. člen
(prehodno obdobje)
Prevoznik, ki ima na dan uveljavitve tega pravilnika že
izdano licenco, mora pogoje iz tega pravilnika izpolniti najpozneje v 12
mesecih od uveljavitve tega pravilnika.
5. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-664/2021
Ljubljana, dne 1. avgusta 2023
EVA 2021-2430-0136
Mag. Alenka Bratušek
ministrica
za infrastrukturo