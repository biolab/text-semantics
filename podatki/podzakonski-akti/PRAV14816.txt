1. člen
(vsebina)
Ta pravilnik določa vsebino in obliko obrazca, na katerem
lahko podjetje pred sklenitvijo pogodbe na daljavo ali zunaj poslovnih
prostorov zagotovi potrošniku informacije v zvezi z uveljavljanjem pravice do
odstopa od pogodbe, ter vsebino in obliko obrazca za odstop potrošnika od
pogodbe, v skladu z Direktivo 2011/83/EU Evropskega parlamenta in Sveta z dne
25. oktobra 2011 o pravicah potrošnikov, spremembi Direktive Sveta 93/13/EGS in
Direktive 1999/44/ES Evropskega parlamenta in Sveta ter razveljavitvi Direktive
Sveta 85/577/EGS in Direktive 97/7/ES Evropskega parlamenta in Sveta (UL L št.
304 z dne 22. 11. 2011, str. 64), zadnjič spremenjeno z Direktivo (EU)
2019/2161 Evropskega parlamenta in Sveta z dne 27. novembra 2019 o spremembi
Direktive Sveta 93/13/EGS in direktiv 98/6/ES, 2005/29/ES ter 2011/83/EU
Evropskega parlamenta in Sveta zaradi boljšega izvrševanja in posodobitve
pravil Unije o varstvu potrošnikov (UL L št. 328 z dne 18. 12. 2019, str. 7).
2. člen
(obrazec za predpogodbene informacije)
Podjetje lahko potrošniku pred sklenitvijo pogodbe na daljavo
ali zunaj poslovnih prostorov zagotovi informacije v zvezi z uveljavljanjem
pravice do odstopa od pogodbe na obrazcu, ki je kot Priloga 1 sestavni del tega
pravilnika.
3. člen
(obrazec za odstop od pogodbe)
Potrošnik lahko odstopi od pogodbe, sklenjene na daljavo ali
zunaj poslovnih prostorov, z odstopno izjavo, ki jo poda na obrazcu, ki je kot
Priloga 2 sestavni del tega pravilnika.
KONČNI DOLOČBI
4. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o obrazcih v zvezi z uveljavljanjem pravice do odstopa od pogodbe,
sklenjene na daljavo ali zunaj poslovnih prostorov (Uradni list RS, št. 43/14
in 130/22 – ZVPot-1).
5. člen
(začetek veljavnosti)
Ta pravilnik začne veljati 26. januarja 2023.
Št. 007-313/2022
Ljubljana, dne 28. oktobra 2022
EVA 2022-2130-0032
Matjaž Han
minister
za gospodarski razvoj in
tehnologijo

Priloga
1: Obrazec z informacijami v zvezi z uveljavljanjem pravice potrošnika do
odstopa od pogodbe (Obr. IOP)
Priloga
2: Obrazec za uveljavitev pravice potrošnika do odstopa od pogodbe (Obr. OP)