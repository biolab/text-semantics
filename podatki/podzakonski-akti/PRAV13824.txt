1. člen
(vsebina)
Ta pravilnik določa roke in način izmenjave podatkov med
Generalnim finančnim uradom, Agencijo Republike Slovenije za javnopravne
evidence in storitve (v nadaljnjem besedilu: AJPES) ter Centralno klirinško
depotno družbo, d. d. (v nadaljnjem besedilu: KDD) zaradi določitve dejanskih
lastnikov pravnih oseb – neplačnikov v skladu s petim odstavkom 20. člena
Zakona o davčnem postopku (Uradni list RS, št. 13/11 – uradno prečiščeno
besedilo, 32/12, 94/12, 101/13 – ZDavNepr, 111/13, 22/14 – odl. US, 25/14 –
ZFU, 40/14 – ZIN-B, 90/14, 91/15, 63/16, 69/17, 13/18 – ZJF-H, 36/19 in 66/19).
2. člen
(obveznost Generalnega finančnega urada)
Generalni finančni urad v treh delovnih dneh po izteku 25.
dneva v mesecu pošlje seznam pravnih oseb – neplačnikov AJPES-u. Seznam
neplačnikov vsebuje podatke o matični in davčni številki pravnih oseb –
neplačnikov.
3. člen
(obveznost AJPES-a in KDD)
(1) AJPES seznam pravnih oseb – neplačnikov v treh delovnih
dneh po prejemu dopolni s podatki o fizičnih osebah, ki so 25. dan v mesecu
dejanski lastniki pravnih oseb s tega seznama.
(2) KDD brezplačno pošlje AJPES-u podatke iz delniških knjig,
ki se vodijo v Centralnem registru nematerializiranih vrednostnih papirjev,
najpozneje prvi delovni dan po 25. dnevu v mesecu.
(3) AJPES ugotovi dejanske lastnike pravnih oseb –
neplačnikov na podlagi podatkov iz prejšnjega odstavka. Seznam pravnih oseb –
neplačnikov dopolni s podatki o imenu in priimku ter datumu rojstva fizičnih
oseb, ki so dejanski lastniki teh pravnih oseb, če imajo v Poslovnem registru
Slovenije oziroma Centralnem registru nematerializiranih vrednostnih papirjev
vpisano enotno matično številko občana (v nadaljnjem besedilu: EMŠO). Če EMŠO v
Poslovnem registru Slovenije oziroma Centralnem registru nematerializiranih
vrednostnih papirjev ni vpisan, AJPES seznam pravnih oseb – neplačnikov dopolni
s podatki o imenu in priimku ter davčni številki dejanskih lastnikov. AJPES
dopolnjen seznam pravnih oseb – neplačnikov vrne Generalnemu finančnemu uradu
najpozneje do konca tretjega delovnega dne po prejemu seznama neplačnikov. Ne
glede na prejšnji stavek podatke o EMŠO ali davčni številki dejanskih lastnikov
pravnih oseb AJPES zagotovi le, če je podatek vpisan v Poslovni register
Slovenije oziroma Centralni register nematerializiranih vrednostnih papirjev.
4. člen
(način pošiljanja podatkov)
(1) Generalni finančni urad in AJPES si podatke izmenjata
elektronsko na zaščiten način v šifrirani obliki.
(2) KDD pošlje AJPES podatke iz delniških knjig na zaščiten
način v šifrirani obliki.
KONČNI DOLOČBI
5. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o rokih in načinu izmenjave podatkov, ki so potrebni za pripravo seznamov
pravnih oseb – neplačnikov (Uradni list RS, št. 29/13).
6. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-355/2019
Ljubljana, dne 16. decembra 2019
EVA 2019-1611-0069
Dr. Andrej Bertoncelj
minister 
za finance