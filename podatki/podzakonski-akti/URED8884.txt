1. člen
Ta uredba ureja način dokazovanja trajnega
zmanjšanja porabe plina, obdobje upravičenosti do sorazmernega povračila
prispevka in način izvajanja povračila prispevka OVE (v nadaljnjem besedilu:
prispevek).
2. člen
(1) Končni
odjemalci, ki trajno zmanjšajo porabo plina v obdobju od 1. oktobra 2022 do 31. marca
2023 za vsaj 15 % v primerjavi s povprečno porabo plina v istem obdobju iz
preteklih petih zaporednih let, so upravičeni do sorazmernega povračila
prispevka od porabe plina. Če ima končni odjemalec več odjemnih oziroma
merilnih mest na istem naslovu, se pri ugotavljanju prihranka upoštevajo vsa
merilna mesta. Višina povračila se izračuna po naslednji enačbi:
ZP = P22/23 x (V x TZ)
pri čemer je:

ZP

znesek povračila
  prispevka v EUR (upošteva se cela vrednost brez decimalk)


P22/23

poraba plina v
  obdobju od 1. oktobra 2022 do 31. marca 2023 v MWh (podatek na 3 decimalke)


V

višina prispevka v
  EUR/MWh

TZ: (1-(P22/23/PPx))
pri čemer je:

TZ

trajno zmanjšanje
  porabe plina v deležu (izračun na 2 decimalki brez zaokroževanja; minimalna
  vrednost za povračilo je 0,15)


PPx

povprečna letna
  poraba plina za referenčno obdobje 5 let od 1. oktobra
  do 31. marca pred obdobjem P22/23
  v MWh (podatek na 3 decimalke)

(2) Če
je končni odjemalec začel odjem plina pred manj kot petimi leti, se upošteva
povprečje za razpoložljiva obdobja. Minimalno referenčno obdobje je tri
zaporedna leta v referenčnem obdobju od 1. oktobra
do 31. marca.
3. člen
Končni odjemalec dokazuje trajno zmanjšanje
porabe plina na naslednji način:
-       
s podatki o zmanjšanju porabe plina v obdobju in količini iz prvega
odstavka 2. člena, ki ga odčita z merilne
naprave ali pridobi pri operaterju sistema, in
-       
zmanjšanje porabe plina je doseženo z investiranjem v ukrepe za
povečanje učinkovite rabe energije in obnovljivih virov energije, in sicer:
izvajanje energetskih storitev, pogodbeno zagotavljanje prihrankov energije,
prenova stavbnega ovoja, zamenjava tehničnih in energetskih sistemov, ki
pomenijo trajno zmanjšanje porabe plina, pri čemer zgolj zmanjšanje porabe
plina zaradi varčevanja brez izvedenih ukrepov za povečanje učinkovite rabe
energije in obnovljivih virov energije ni upravičen razlog za povračilo
prispevka. Ukrepe za trajno zmanjšanje porabe plina končni odjemalec izkazuje z
računi za izvedene storitve, vgrajene elemente in naprave ter gradbena dela,
izdanimi v obdobju od 1. avgusta 2022 do
31. decembra 2023.
4. člen
(1) Vloga
za povračilo prispevka se odda v elektronski obliki prek spletne aplikacije
centra za podpore, ki jo vzpostavi za uveljavljanje povračila prispevka in v
kateri se končni odjemalec identificira z elektronskim podpisom, ki je
enakovreden kvalificiranemu elektronskemu podpisu, ali z uradno dodeljeno
identifikacijsko številko ali drugim enoličnim identifikatorjem, ki ga za
potrebe elektronskega poslovanja določi center za podpore. Vloga se lahko odda
tudi v fizični obliki.
(2) Podrobnejši
način oddaje vloge in zahtevane podatke določi center za podpore v javnem
pozivu, ki ga objavi na svoji spletni strani in v Uradnem listu Republike
Slovenije.
(3) Center
za podpore pri operaterju prenosnega sistema preveri pravilnost podatkov o
zmanjšanju porabe plina iz prve alineje prejšnjega člena. Operaterji
distribucijskih sistemov morajo operaterju prenosnega sistema pravočasno
zagotoviti potrebne podatke o porabi plina za končne odjemalce, ki so
priključeni na njihov sistem. Če se podatki o porabi plina, ki jih v vlogi
navede končni odjemalec, razlikujejo od podatkov operaterja prenosnega sistema,
za namene povračila prispevka veljajo podatki operaterja prenosnega sistema.
(4) Operater
prenosnega sistema zagotovi podatke v 30 dneh od prejema zahteve s strani
centra za podpore.
(5) Zoper
odločbo centra za podpore je mogoča pritožba
na ministrstvo, pristojno za energijo.
(6) Center
za podpore nakaže povračilo prispevka končnemu odjemalcu v 30 dneh po
pravnomočnosti odločbe.
(7) Komunikacija
med končnimi odjemalci in centrom za podpore poteka na elektronski način.
KONČNA DOLOČBA
5. člen
Ta uredba začne veljati naslednji dan po
objavi v Uradnem listu Republike Slovenije.
Št. 00704-254/2023
Ljubljana, dne 22. junija 2023
EVA 2023-2570-0043
Vlada Republike Slovenije
dr. Robert Golob
predsednik