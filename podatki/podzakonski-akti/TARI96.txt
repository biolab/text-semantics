1. člen
Ta tarifa določa način obračunavanja pravnih storitev in povračila
stroškov dr. Juretu Marnu v zvezi z opravljenim delom pri uveljavljanju
avtorskih in sorodnih pravic.
2. člen
Pravne storitve obsegajo vsa opravila, ki jih dr. Jure Marn
opravi na podlagi pooblastilnega razmerja v zvezi z zastopanjem na področju
varstva avtorskih in sorodnih pravic v postopkih pred sodišči in drugimi
državnimi organi, zaradi varstva teh pravic.
3. člen
Za vrednotenje storitev po tej tarifi se smiselno uporabljajo
tista določila veljavne tarife o odvetniških storitvah ter sklepi o spremembi
tarife o odvetniških storitvah Odvetniške zbornice Slovenije, ki se nanašajo na
pravne storitve v zvezi z varstvom avtorskih in sorodnih pravic, za tiste sodne
postopke in tiste državne organe, ki odločajo v zadevah iz področja avtorskih in
sorodnih pravic.
4. člen
Stranke so dolžne plačati dr. Juretu Marnu akontacijo za
potrebne storitve pravne pomoči v dogovorjenem obsegu, stroške za sodne ali
upravne takse, izdatke za morebitne sodne izvedence ali druge stroške, ki se
pojavljajo v postopku oziroma katerih založitev zahteva sodišče ali drug organ,
pa v dejanski višini.
5. člen
Storitve po tej tarifi ne obsegajo davka na dodano vrednost, drugih
davkov, prispevkov, sodnih in upravnih taks.
6. člen
K tej tarifi izda soglasje minister, pristojen za pravosodje.
7. člen
Ta tarifa začne veljati petnajsti dan po objavi v Uradnem listu
Republike Slovenije.
8. člen
To tarifo izdajatelj objavi v
Uradnem listu Republike Slovenije.
Maribor, dne 10. oktobra 2007
dr. Jure Marn
univ. dipl. inž., univ. dipl.
prav.
Na podlagi določbe drugega odstavka 144. člena Zakona o
avtorski in sorodnih pravicah (Uradni list RS, št. 16/07 – prečiščeno besedilo)
soglašam s tarifo o pravnih storitvah.
Št. 012-87/02
Ljubljana, dne 24. aprila 2008
EVA 2008-2011-0050
prof. dr. Lovro Šturm l.r.
Minister
za pravosodje