I. SPLOŠNE DOLOČBE
1. člen
(vsebina pravilnika)
S tem pravilnikom se določa vrste, način in
periodičnost usposabljanja za varstvo pred požarom ter pogoje za pridobitev
pooblastil za izvajanje ukrepov varstva pred požarom.
II. USPOSABLJANJE ZA VARSTVO PRED POŽAROM
2. člen
(vrste usposabljanja za varstvo pred
požarom)
(1) Usposabljanje za varstvo pred požarom
po tem pravilniku obsega: 
-       
usposabljanje zaposlenih za varstvo pred požarom; 
-       
usposabljanje in preizkus usposobljenosti za gašenje usposobljenih oseb;
-       
usposabljanje oseb, odgovornih za gašenje začetnih požarov in izvajanje
evakuacije; 
-       
usposabljanje varnostnikov in operaterjev varnostno nadzornih centrov (v
nadaljnjem besedilu: VNC), ki izvajajo požarno varovanje; 
-       
druga usposabljanja, če je tako določeno s posebnimi predpisi. 
(2) Usposabljanje iz prejšnjega odstavka se
izvaja po programih, ki jih poleg lastnikov in uporabnikov stanovanjskih,
poslovnih in industrijskih objektov, izvajajo tudi osebe, odgovorne za
izvajanje ukrepov varstva pred požarom v skladu z zakonom, ki ureja varstvo
pred požarom, ki izpolnjujejo pogoje določene s tem pravilnikom oziroma pravne osebe,
samostojni podjetniki posamezniki in posamezniki, ki samostojno opravljajo
dejavnost, če so registrirani za izvajanje usposabljanja odraslih in
izpolnjujejo pogoje določene s tem pravilnikom. 
(3) Ne glede na prejšnji odstavek posamezni
program usposabljanja za varstvo pred požarom potrdi lastnik ali uporabnik
stanovanjskega, poslovnega ali industrijskega objekta, v katerem se program
izvaja oziroma delodajalec, če gre za usposabljanje zaposlenih. Program
usposabljanja varnostnikov in operaterjev VNC, ki izvajajo požarno varovanje,
predpiše minister, pristojen za varstvo pred požarom (v nadaljnjem besedilu:
minister).
3. člen
(vsebina programov usposabljanja za
varstvo pred požarom)
(1) Posamezni program usposabljanja iz
prejšnjega člena mora obsegati najmanj: 
-       
ime programa; 
-       
namen in cilje usposabljanja; 
-       
učne oblike in metode, učna sredstva; 
-       
udeležence usposabljanja; 
-       
morebitno potrebno (zahtevano) predhodno znanje udeležencev
usposabljanja; 
-       
teoretični in praktični del usposabljanja (vsebina); 
-       
nosilce in izvajalce usposabljanja; 
-       
kraj, čas in trajanje usposabljanja; 
-       
način ocenjevanja znanja oziroma preverjanja usposobljenosti. 
(2) Teoretični in praktični del posameznega
programa usposabljanja za varstvo pred požarom mora, če s tem pravilnikom ni določeno
drugače, obsegati najmanj naslednje teme: 
-       
normativne, strokovne in druge podlage; 
-       
osnove gorenja in gašenja; 
-       
nevarnosti za nastanek požara; 
-       
oprema, naprave in sredstva za varstvo pred požarom in gašenje začetnih
požarov, vgrajeni sistemi aktivne požarne zaščite; 
-       
izvajanje preventivnih in aktivnih ukrepov varstva pred požarom. 
(3) Vsak program usposabljanja za varstvo
pred požarom mora biti glede na namen in cilj usposabljanja prilagojen potrebam
in razmeram delovnega mesta ali delovnega oziroma bivalnega okolja, v katerem
se izvaja ter vrsti in usposobljenosti udeležencev usposabljanja. Pri
periodičnem usposabljanju je treba ustrezno prilagoditi vsebino programa vrsti
usposabljanja, znanju in usposobljenosti udeležencev, zlasti pa delovnemu oziroma
bivalnemu okolju. Če v obdobju od zadnjega usposabljanja ni bilo novosti na
področju varstva pred požarom, ki bi jih bilo treba vključiti v usposabljanje,
se lahko izvede samo praktični del usposabljanja. 
(4) Posamezen program usposabljanja za
varstvo pred požarom je lahko izdelan za usposabljanje več različnih skupin
udeležencev. V skupnem delu takega programa se določijo vsebine in teme, ki so
skupne vsem udeležencem. V posebnem delu programa pa se določijo vsebine in
teme glede na zahteve oziroma značilnosti posamezne skupine udeležencev. 
(5) V skladu s programom usposabljanja za
varstvo pred požarom se po zaključenem usposabljanju oceni pridobljeno znanje
in preveri praktično usposobljenost udeležencev. Ocenjevanje teoretičnega
znanja se lahko izvede pisno. Pred izvedbo ocenjevanja znanja ali preverjanja
usposobljenosti, je treba udeležence usposabljanja seznaniti s kriteriji za
ocenjevanje in preverjanje. Uspeh ocenjevanja znanja in preverjanja
usposobljenosti se oceni z »je opravil« ali »ni opravil«. 
(6) Preizkus strokovne usposobljenosti
oseb, pooblaščenih za izvajanje ukrepov varstva pred požarom v skladu s tem
pravilnikom, se opravi s strokovnim izpitom iz varstva pred požarom (v
nadaljnjem besedilu: strokovni izpit).
4. člen
(obveznosti delodajalca pri usposabljanju
zaposlenih)
(1) Delodajalec mora: 
-       
zagotoviti, da je vsak, ki je redno ali začasno oziroma občasno zaposlen
pri njem (v nadaljnjem besedilu: zaposleni), usposobljen za varstvo pred
požarom v skladu s prvim odstavkom 20. člena zakona, ki ureja varstvo pred
požarom in tem pravilnikom ter da je seznanjen s požarnim redom; 
-       
določiti zaposlene, ki se usposobijo za gašenje tako, da lahko
opravljajo požarno stražo pri delih, kjer v skladu z zakonom, ki ureja varstvo
pred požarom, lahko opravljajo požarno stražo za gašenje usposobljene osebe; 
-       
določiti število, vrste in način usposabljanja oseb, odgovornih za
gašenje začetnih požarov in izvajanje evakuacije, glede na vrsto dejavnosti,
požarno ogroženost in število zaposlenih v izmeni; 
-       
poskrbeti za praktično usposabljanje za izvajanje evakuacije v skladu s
predpisi. 
(2) V poslovnih ali industrijskih objektih,
kjer obstaja velika ali zelo velika požarna ogroženost, je treba zaposlene
periodično usposabljati za varstvo pred požarom vsaki dve leti po opravljenem
osnovnem usposabljanju; v objektih, kjer obstaja srednja ali srednja do
povečana požarna ogroženost pa vsake tri leta. Na tri leta se izvaja tudi
periodično usposabljanje in preizkus usposobljenosti za gašenje usposobljenih
oseb, ki lahko opravljajo požarno stražo ter periodično usposabljanje oseb,
odgovornih za gašenje začetnih požarov in izvajanje evakuacije.
5. člen
(usposabljanje za opravljanje požarne
straže)
(1) Za gašenje se zaposleni, ki lahko
opravljajo požarno stražo, usposabljajo po programu, ki je predpisan za
zaposlene in obsega teme iz drugega odstavka 3. člena tega pravilnika, ter še
posebej za opravljanje požarne straže tudi na podlagi programov usposabljanja
in preizkusov usposobljenosti, ki morajo obsegati glede na razmere v delovnem
okolju v katerem se opravlja požarna straža, nevarnosti za nastanek požara,
preventivne in aktivne ukrepe varstva pred požarom, praktično uporabo vgrajenih
sistemov aktivne požarne zaščite ter uporabo opreme, naprav in sredstev za
gašenje požara. 
(2) Preizkus usposobljenosti za gašenje
usposobljenih oseb iz prejšnjega odstavka mora obsegati najmanj poznavanje
nevarnosti za nastanek požara, preventivnih ter aktivnih ukrepov varstva pred
požarom ter preizkus praktične usposobljenosti za uporabo vgrajenih sistemov
aktivne požarne zaščite oziroma uporabo opreme, naprav in sredstev za gašenje
požarov v delovnem okolju, kjer se opravlja požarna straža. 
(3) Delodajalec lahko napoti na
usposabljanje iz prvega odstavka tega člena osebe, ki so polnoletne in nimajo
psihofizičnih ali drugih omejitev, ki bi jih omejevale pri opravljanju
operativnih gasilskih nalog požarne straže.
6. člen
(usposabljanje za gašenje začetnih požarov
in izvajanje evakuacije)
(1) Za gašenje začetnih požarov in
izvajanje evakuacije se zaposleni, ki jih določi delodajalec, usposabljajo po
programu, ki je predpisan za zaposlene in obsega teme iz drugega odstavka 3.
člena tega pravilnika, ter še posebej za gašenje začetnih požarov in izvajanje
evakuacije tudi na podlagi programov usposabljanj, ki morajo obsegati glede na
razmere v delovnem okolju, nevarnosti za nastanek požara in praktično uporabo
opreme, naprav in sredstev za gašenje požara v delovnem okolju ter poznavanje
načrta evakuacije. 
(2) Preizkus usposobljenosti zaposlenih iz
prejšnjega odstavka obsega poznavanje nevarnosti za nastanek požara in
usposobljenosti za praktično uporabo opreme, naprav in sredstev za gašenje
požara v delovnem okolju. Osebe, usposobljene za gašenje začetnih požarov in
izvajanje evakuacije, sodelujejo tudi pri letnem praktičnem usposabljanju za
izvajanje evakuacije. 
(3) Pri izvajanju usposabljanja zaposlenih
po prvi alineji prvega odstavka 4. člena in prvega odstavka tega člena, se
šteje, da so zaposleni uspešno opravili usposabljanje po temah iz drugega
odstavka 3. člena tega pravilnika, če imajo status prostovoljnega operativnega
gasilca in se izkažejo z ustreznim dokazilom. Take osebe se morajo usposobiti
le za preventivne in aktivne ukrepe varstva pred požarom ter se seznaniti s
požarnim načrtom, požarnim redom in načrtom evakuacije v zvezi z delom, ki ga
opravljajo.
7. člen
(usposabljanje stanovalcev)
(1) Stanovalci v večstanovanjskih stavbah
se usposabljajo za varstvo pred požarom z neobveznimi oblikami usposabljanja. 
(2) Praktično usposabljanje za izvajanje
evakuacije iz večstanovanjskih stavb, za katere je treba izdelati načrt
evakuacije, je treba organizirati najmanj enkrat letno v skladu s predpisi.
8. člen
(usposabljanje varnostnikov in operaterjev
VNC)
(1) Varnostniki in operaterji VNC, ki izvajajo
požarno varovanje, se usposabljajo za varstvo pred požarom po programu
usposabljanja za izvajalce požarnega varovanja, ki obsega najmanj: 
-       
normativno ureditev varstva pred požarom; 
-       
osnove gorenja in gašenja; 
-       
preventivne ukrepe varstva pred požarom; 
-       
sisteme aktivne požarne zaščite ter opremo, naprave in sredstva za
varstvo pred požarom ter gašenje začetnih požarov. 
(2) Varnostniki in operaterji VNC, ki
izvajajo požarno varovanje, morajo opraviti preizkus usposobljenosti iz varstva
pred požarom, ki za varnostnike obsega tudi preizkus praktične usposobljenosti
za gašenje začetnih požarov. 
(3) Periodično usposabljanje in preverjanje
usposobljenosti se izvaja za varnostnike iz prvega odstavka tega člena vsake
tri leta po uspešno opravljenem osnovnem usposabljanju, za operaterje VNC pa na
pet let.
9. člen
(periodično usposabljanje pooblaščenih
oseb za izvajanje ukrepov varstva pred požarom)
(1) Lastnik ali uporabnik poslovnega ali
industrijskega objekta mora najmanj enkrat letno omogočiti pooblaščeni osebi za
izvajanje ukrepov varstva pred požarom po tem pravilniku, zaposleni pri njem,
strokovno izpopolnjevanje in usposabljanje iz varstva pred požarom. 
(2) Pravna oseba, samostojni podjetnik
posameznik ali posameznik, ki samostojno opravlja dejavnost, ki ima na podlagi
tega pravilnika pridobljeno pooblastilo za izvajanje ukrepov varstva pred
požarom od Uprave Republike Slovenije za zaščito in reševanje (v nadaljnjem
besedilu: uprava), mora najmanj enkrat letno omogočiti zaposlenim, navedenim na
pooblastilu, strokovno izpopolnjevanje in usposabljanje iz varstva pred
požarom. 
(3) Upravitelji v večstanovanjskih stavbah,
pooblaščeni za izvajanje ukrepov varstva pred požarom v skladu s tem
pravilnikom, morajo najmanj enkrat letno opraviti strokovno izpopolnjevanje ali
usposabljanje iz varstva pred požarom. 
(4) Za posamezne oblike strokovnega
izpopolnjevanja in usposabljanja po tem členu, se šteje udeležba na tečajih,
učnih delavnicah, seminarjih, posvetih, študijskih obiskih, oblikah
usposabljanja na daljavo in drugih podobnih oblikah strokovnega usposabljanja
na področju varstva pred požarom.
10. člen
(vodenje evidenc)
(1) O usposabljanju za varstvo pred požarom
se vodi evidenca. 
(2) Državni organi, pravne osebe,
samostojni podjetniki posamezniki oziroma posamezniki, ki samostojno opravljajo
dejavnost, vodijo v skladu z zakonom, ki ureja varstvo pred požarom, evidenco
iz prejšnjega odstavka, ki obsega najmanj podatke o vrsti, načinu in
periodičnosti programa usposabljanja, datumu in trajanju usposabljanja, imenih
in priimkih udeležencev ter podatke o uspešnosti preizkusa znanja in
usposobljenosti udeležencev po končanem usposabljanju. 
(3) Ne glede na prejšnji odstavek vodi
delodajalec v skladu z zakonom, ki ureja varstvo pred požarom, za posameznega
zaposlenega tudi evidenco o njegovem delovnem mestu, stopnji požarne
ogroženosti objekta, v katerem je delovno mesto, o osnovnem in periodičnem
usposabljanju za varstvo pred požarom ter usposabljanju v primeru premestitve
na drugo delovno mesto, spremembe delovne opreme ali tehnologije. Delodajalci,
ki svojo dejavnost opravljajo v objektih z zelo majhno ali majhno požarno
ogroženostjo, vodijo za zaposlene le evidence iz prejšnjega odstavka. 
(4) Evidenca iz prvega odstavka tega člena
obsega tudi hrambo programov usposabljanja za varstvo pred požarom ter
zapisnikov o ocenjevanju znanja in preverjanju usposobljenosti za varstvo pred
požarom, najmanj deset let po končanem usposabljanju.
III. POOBLASTILO ZA IZVAJANJE UKREPOV VARSTVA PRED POŽAROM
11. člen
(obseg pooblastila za izvajanje ukrepov
varstva pred požarom)
(1) Pooblastilo za izvajanje ukrepov
varstva pred požarom po tem pravilniku obsega pooblastila za: 
-       
organiziranje in izvajanje usposabljanja za varstvo pred požarom; 
-       
izdelavo požarnega reda, požarnega načrta in načrta evakuacije; 
-       
izvajanje drugih ukrepov varstva pred požarom. 
(2) Pooblastilo za izvajanje ukrepov
varstva pred požarom iz prejšnjega odstavka ne obsega pooblastil, ki jih morajo
imeti pregledniki in vzdrževalci gasilnikov, vgrajenih sistemov aktivne požarne
zaščite ter za preizkušanje hidrantnih omrežij in izvajanje požarnega
varovanja, po posebnih predpisih. 
(3) Pooblastilo za izvajanje ukrepov
varstva pred požarom iz prvega odstavka tega člena izda lastnik ali uporabnik
stanovanjskega, poslovnega ali industrijskega objekta ali uprava. Imetnik
pooblastila za izvajanje ukrepov varstva pred požarom je neposredno odgovoren
lastniku ali uporabniku za izvajanje ukrepov varstva pred požarom. 
(4) Lastnik ali uporabnik stanovanjskega,
poslovnega ali industrijskega objekta izda pooblastilo za izvajanje vseh ali
določenih ukrepov varstva pred požarom iz prvega odstavka tega člena, osebi, ki
je po tem pravilniku lahko: 
-       
zaposlena pri lastniku ali uporabniku objekta, če izpolnjuje pogoje
določene s tem pravilnikom; 
-       
pravna oseba, samostojni podjetnik posameznik ali posameznik, ki
samostojno opravlja dejavnost, ki ima na podlagi tega pravilnika predhodno
pridobljeno pooblastilo uprave za izvajanje ukrepov varstva pred požarom; 
-       
upravitelj v večstanovanjski stavbi, ki izpolnjuje pogoje določene s tem
pravilnikom. 
(5) Lastnik ali uporabnik stanovanjskega,
poslovnega ali industrijskega objekta lahko za izvajanje vseh ali za izvajanje
samo določenih ukrepov varstva pred požarom iz prvega odstavka tega člena,
pooblasti tudi fizično osebo, ki ni zaposlena pri njem, če izpolnjuje pogoje
določene s tem pravilnikom.
12. člen
(pogoji za pridobitev pooblastila za
izvajanje ukrepov varstva pred požarom)
(1) Lastnik ali uporabnik poslovnega ali
industrijskega objekta lahko pooblasti za izvajanje vseh ali določenih ukrepov
varstva pred požarom iz prvega odstavka prejšnjega člena pri njem zaposlenega,
če ima: 
-       
najmanj višješolsko ali višjo strokovno izobrazbo, če gre za izvajanje
ukrepov varstva pred požarom v objektih z zelo majhno ali majhno požarno
ogroženostjo oziroma najmanj visokošolsko izobrazbo prve stopnje ali
visokošolsko strokovno izobrazbo ali podobno izobrazbo, če gre za izvajanje
ukrepov varstva pred požarom v objektih s srednjo ali višjo požarno
ogroženostjo; 
-       
opravljen splošni del strokovnega izpita za izvajanje ukrepov varstva
pred požarom v objektih z zelo majhno ali majhno požarno ogroženostjo oziroma
splošni in posebni del strokovnega izpita za izvajanje ukrepov varstva pred
požarom v objektih s srednjo ali višjo požarno ogroženostjo; 
-       
osnovna andragoška znanja, če pripravlja in izvaja programe
usposabljanja za varstvo pred požarom. 
(2) Pogoje iz prejšnjega odstavka mora
izpolnjevati tudi fizična oseba, ki ni zaposlena pri lastniku ali uporabniku
poslovnega ali industrijskega objekta in ki jo lastnik ali uporabnik pooblasti
za izvajanje ukrepov varstva pred požarom v skladu s petim odstavkom prejšnjega
člena. 
(3) Pravna oseba, samostojni podjetnik
posameznik ali posameznik, ki samostojno opravlja dejavnost, ki želi pridobiti
pooblastilo uprave za izvajanje ukrepov varstva pred požarom iz prvega odstavka
prejšnjega člena, mora izpolnjevati naslednje pogoje: 
-       
registriran mora biti za opravljanje dejavnosti izobraževanja odraslih; 
-       
imeti osebo za izvajanje ukrepov varstva pred požarom, ki izpolnjuje
pogoje iz prve in druge alineje prvega odstavka tega člena; 
-       
osebe iz prejšnje alineje, ki bodo organizirale in izvajale
usposabljanje za varstvo pred požarom, morajo imeti tudi osnovna andragoška
znanja; 
-       
razpolagati mora s potrebnimi učnimi sredstvi ter pripomočki in
materialno tehničnimi pogoji za izvajanje usposabljanja. 
(4) Lastnik ali uporabnik v večstanovanjski
stavbi lahko pooblasti upravitelja za izvajanje ukrepov varstva pred požarom iz
prvega odstavka prejšnjega člena, če ima najmanj višješolsko izobrazbo in
opravljen splošni del strokovnega izpita. 
(5) Šteje se, da ima andragoško znanje iz
prvega in tretjega odstavka tega člena, oseba, ki je uspešno končala najmanj
šestnajsturno usposabljanje, ki je obsegalo načela usposabljanja odraslih,
dejavnike učnega procesa, načrtovanje, pripravo in izvajanje učnega procesa,
učne metode, oblike in sredstva, ocenjevanje in preverjanje ter značilnosti
praktičnega ocenjevanja oziroma oseba, ki lahko v skladu s predpisi s področja
varnosti in zdravja pri delu, opravlja strokovno nalogo pripravljanja in
usposabljanja delavcev za varno delo. Ustreznost programa za pridobitev
andragoškega znanja v skladu s tem pravilnikom, v primeru dvoma, ugotavlja
uprava. 
(6) Lastnik ali uporabnik poslovnega ali
industrijskega objekta lahko za izvajanje drugih ukrepov varstva pred požarom
iz tretje alineje prvega odstavka 11. člena tega pravilnika, pooblasti tudi pri
njem zaposlenega, ki ima najmanj srednjo strokovno ali splošno izobrazbo in
opravljen splošni del strokovnega izpita oziroma lastnik ali uporabnik lahko
pooblasti upravitelja v večstanovanjski stavbi, ki ima najmanj srednjo poklicno
ali podobno izobrazbo in opravljen preizkus znanja iz varstva pred požarom. 
(7) Pravna ali fizična oseba iz države
članice Evropske unije ali iz Evropskega gospodarskega prostora ali Švicarske
konfederacije, se za čezmejno opravljanje dejavnosti izvajanja ukrepov varstva
pred požarom po tem pravilniku, priglasi pri upravi. Priglasitev je možna tudi
po elektronski pošti. Ob priglasitvi se navede naziv in sedež v državi
ustanovitve oziroma sedeža, telefon, elektronski naslov, kontaktno osebo, naziv
in sedež pristojnega organa v državi ustanovitve, vrsto dejavnosti, ki jo bo
opravljala ter predvideno trajanje čezmejnega opravljanja dejavnosti. Obrazec
za priglasitev dejavnosti po tem odstavku, objavi uprava na svoji spletni
strani.
13. člen
(izvajanje ukrepov varstva pred požarom)
(1) Posamezne ukrepe varstva pred požarom
smejo izvajati izključno osebe, ki so navedene v pooblastilu za izvajanje
ukrepov varstva pred požarom. 
(2) Ne glede na prejšnji odstavek lahko pri
praktičnem usposabljanju za varstvo pred požarom posamezne teme izvajajo tudi
ustrezni strokovnjaki. 
(3) Pravna oseba, samostojni podjetnik
posameznik ali posameznik, ki samostojno opravlja dejavnost in ima pooblastilo
uprave za izvajanje ukrepov varstva pred požarom, mora brez odlašanja obvestiti
upravo, če se spremenijo osebe, ki so navedene v pooblastilu uprave za
izvajanje ukrepov varstva pred požarom.
14. člen
(izdaja pooblastila za izvajanje ukrepov
varstva pred požarom uprave)
(1) Pravna oseba, samostojni podjetnik
posameznik ali posameznik, ki samostojno opravlja dejavnost, ki želi pridobiti
pooblastilo za izvajanje ukrepov varstva pred požarom, vloži pri upravi vlogo z
dokazili o izpolnjevanju pogojev iz tretjega odstavka 12. člena tega
pravilnika. Vlogo lahko vloži tudi po elektronski poti. V vlogi mora navesti
poimenski seznam oseb, ki bodo navedene v pooblastilu in podatke o njihovi
strokovni izobrazbi. Vloga mora vsebovati podatke o pridobljenih andragoških
znanjih za navedene osebe, izjavo, da ima predlagatelj zagotovljena potrebna
učna sredstva in pripomočke ter materialno tehnične pogoje za izvajanje
usposabljanja. Dokazila o registraciji za opravljanje dejavnosti izobraževanja
odraslih in dokazila o opravljenem strokovnem izpitu iz varstva pred požarom,
pridobi uprava iz obstoječih baz podatkov. 
(2) Obrazec vloge in izjav iz prejšnjega
odstavka objavi uprava na svoji spletni strani. 
(3) Pooblastilo za izvajanje ukrepov
varstva pred požarom izda uprava za nedoločen čas z odločbo in v njej navede
osebe, ki so pooblaščene za izvajanje ukrepov varstva pred požarom.
15. člen
(odvzem pooblastila za izvajanje ukrepov
varstva pred požarom uprave)
Pravni osebi, samostojnemu podjetniku
posamezniku ali posamezniku, ki samostojno opravlja dejavnost, se lahko
pooblastilo uprave odvzame: 
-       
če preneha izpolnjevati pogoje za pridobitev pooblastila, določene s tem
pravilnikom; 
-       
če kljub predhodnemu opozorilu uprave oziroma pristojnega inšpektorata,
še naprej izvaja dejavnost v nasprotju s tem pravilnikom; 
-       
če zaposlenim, navedenim na pooblastilu, ne omogoči najmanj enkrat letno
strokovnega izpopolnjevanja in usposabljanja iz varstva pred požarom, v skladu
z drugim odstavkom 9. člena tega pravilnika; 
-       
če dejavnost iz pooblastila izvaja oseba, ki ni navedena na pooblastilu,
pa ne gre za strokovnjake, ki sodelujejo pri izvajanju posameznih tem po
programih usposabljanja za varstvo pred požarom; 
-       
zaradi ugotovljenih večjih nepravilnosti, nestrokovnosti ali napak pri
delu, ki jih je ugotovila pristojna inšpekcija.
IV. STROKOVNI IZPIT IZ VARSTVA PRED POŽAROM
16. člen
(strokovni izpit)
(1) Strokovni izpit iz varstva pred požarom
je sestavljen iz splošnega in posebnega dela. Kandidat lahko opravlja ločeno
splošni ali posebni del ali oba dela strokovnega izpita skupaj. 
(2) Program strokovnega izpita predpiše
minister. Sestavni del programa so tudi navodila za opravljanje splošnega in
posebnega dela strokovnega izpita. Program z navodili mora biti objavljen na
spletni strani uprave. 
(3) Za osebo, ki ima opravljen izpit za
inšpektorja in vsaj tri leta delovnih izkušenj kot inšpektor na področju
varstva pred naravnimi in drugimi nesrečami, se šteje, da ima opravljen splošni
in posebni del strokovnega izpita.
17. člen
(izpitna komisija)
(1) Strokovni izpit opravljajo kandidati
pred izpitno komisijo, ki jo imenuje minister za obdobje petih let. 
(2) Izpitna komisija ima predsednika, štiri
člane in zapisnikarja, ki ni izpraševalec. Predsednik in član izpitne komisije
je lahko kdor ima najmanj visokošolsko izobrazbo druge stopnje ali podobno
izobrazbo ter opravljen splošni in posebni del strokovnega izpita. 
(3) Uprava opravlja za izpitno komisijo
strokovno tehnična opravila. 
(4) Predsedniku, članom ter zapisnikarju
izpitne komisije pripada plačilo za delo in povračilo stroškov v zvezi z delom
v izpitni komisiji. Način dela, naloge in merila za plačilo izpitne komisije
določi generalni direktor uprave. Generalni direktor uprave določi tudi stroške
strokovnega izpita, ki jih objavi na spletni strani uprave. 
(5) Stroški strokovnega izpita bremenijo
kandidata oziroma tistega, ki je kandidata poslal na strokovni izpit.
18. člen
(splošni del strokovnega izpita)
(1) Splošni del strokovnega izpita obsega: 
-       
normativno ureditev varstva pred požarom; 
-       
osnove gorenja in gašenja; 
-       
preventivne ukrepe varstva pred požarom; 
-       
aktivne ukrepe varstva pred požarom. 
(2) Splošni del strokovnega izpita opravlja
kandidat pred izpitno komisijo ustno. 
(3) Splošni del strokovnega izpita se oceni
z »je opravil« ali »ni opravil«.
19. člen
(posebni del strokovnega izpita)
(1) Posebni del strokovnega izpita obsega
izdelavo in zagovor pisne naloge. Naloga obsega izdelavo programa usposabljanja
zaposlenih za varstvo pred požarom, požarnega reda, požarnega načrta in načrta
evakuacije. 
(2) V sodelovanju z izpitno komisijo uprava
kandidatu določi podatke in usmeritve za izdelavo naloge. Uprava obvesti
kandidata o datumu opravljanja strokovnega izpita in mu posreduje podatke in
usmeritve za izdelavo naloge največ 40 in najmanj 30 dni pred datumom, ko mora
kandidat nalogo poslati na upravo. 
(3) Kandidat mora poslati nalogo na upravo
najmanj sedem dni pred datumom opravljanja posebnega dela strokovnega izpita. 
(4) Predsednik in člani izpitne komisije
lahko na zagovoru naloge postavljajo kandidatu vprašanja iz teme naloge. 
(5) Posebni del strokovnega izpita se oceni
z »je opravil« ali »ni opravil«. Predsednik izpitne komisije obvesti kandidata
o oceni po končanem zagovoru naloge.
20. člen
(potrdilo o opravljenem strokovnem izpitu)
Kandidatu, ki je opravil strokovni izpit
uprava izda potrdilo o opravljenem strokovnem izpitu na predpisanem obrazcu, ki
je sestavni del tega pravilnika in ga podpiše predsednik izpitne komisije
(priloga 1).
21. člen
(prijava k strokovnemu izpitu)
(1) Uprava praviloma razpiše roke za
opravljanje strokovnega izpita najmanj enkrat v prvi in enkrat v drugi polovici
koledarskega leta in jih objavi na spletni strani uprave. 
(2) K splošnemu delu strokovnega izpita se
lahko prijavi oseba, ki ima najmanj srednjo strokovno ali splošno izobrazbo, k
posebnemu delu oziroma k skupnemu opravljanju splošnega in posebnega dela
strokovnega izpita, pa oseba, ki ima najmanj višješolsko izobrazbo ali višjo
strokovno izobrazbo. 
(3) Kandidat vloži prijavo na strokovni
izpit na upravo. Prijava vsebuje vrsto strokovnega izpita, ime in priimek,
datum in kraj rojstva, naslov stalnega oziroma začasnega bivališča, telefon ali
elektronski naslov ter podatke o izobrazbi. Obrazec prijave objavi uprava na
svoji spletni strani. Prijava se lahko vloži po elektronski poti. 
(4) Za posamezni izpitni rok se upoštevajo
prijave, ki jih uprava prejme najkasneje 45 dni pred razpisanim izpitnim rokom.
(5) Kandidate, ki ne izpolnjujejo pogojev
za opravljanje strokovnega izpita, obvesti uprava pisno.
22. člen
(evidenca o strokovnih izpitih)
(1) O opravljanju strokovnega izpita uprava
vodi zapisnik, ki se hrani trajno. 
(2) Evidenca o kandidatu, ki se prijavi k
opravljanju strokovnega izpita, obsega: 
-       
vrsto strokovnega izpita; 
-       
prijavo k strokovnemu izpitu s potrebnimi dokazili in z datumom
opravljanja strokovnega izpita; 
-       
zapisnik o opravljanju strokovnega izpita z zastavljenimi vprašanji iz
splošnega dela strokovnega izpita, podatki in usmeritvami za izdelavo naloge in
pisnim mnenjem člana izpitne komisije, ki je nalogo pregledal (če jo je
opravljal), končno oceno strokovnega izpita ter oceno morebitnega ponavljanja
strokovnega izpita; 
-       
nalogo, ki jo je izdelal v okviru posebnega dela strokovnega izpita (če
ga je opravljal); 
-       
potrdilo o opravljenem strokovnem izpitu.
V. PREHODNE IN KONČNE DOLOČBE
23. člen
(podaljšanje veljavnosti pooblastil)
(1) Osebam, ki so pred uveljavitvijo tega
pravilnika izpolnjevale pogoje iz 14. člena Pravilnika o usposabljanju
zaposlenih za varstvo pred požarom in o usposabljanju odgovornih oseb za
izvajanje ukrepov varstva pred požarom (Uradni list RS, št. 64/95), ni treba
ponovno opravljati strokovnega izpita iz varstva pred požarom. 
(2) Pooblastila, izdana na podlagi
Pravilnika o usposabljanju zaposlenih za varstvo pred požarom in o
usposabljanju odgovornih oseb za izvajanje ukrepov varstva pred požarom (Uradni
list RS, št. 64/95), ostanejo v veljavi do izteka roka, navedenega v
pooblastilu oziroma do preklica. 
(3) Izvajalcem usposabljanj, ki želijo
podaljšati pooblastilo za usposabljanje za varstvo pred požarom iz prejšnjega
odstavka pred začetkom uporabe tega pravilnika, se podaljša pooblastilo do 31.
decembra 2011. 
(4) Izvajalci usposabljanj za varstvo pred
požarom, ki želijo spremeniti pooblastilo za usposabljanje za varstvo pred
požarom pred začetkom uporabe tega pravilnika zaradi sprememb v zvezi z
osebami, ki bodo pri njih izvajale usposabljanje za varstvo pred požarom, se
izda pooblastilo do 31. decembra 2011. 
(5) Ne glede na pogoje določene v prvem odstavku
12. člena tega pravilnika lahko izvaja usposabljanje zaposlenih za varstvo pred
požarom ter ukrepe varstva pred požarom tudi po uveljavitvi tega pravilnika,
oseba, ki ima ob uveljavitvi tega pravilnika najmanj deset let delovnih
izkušenj pri usposabljanju zaposlenih za varstvo pred požarom oziroma izvajanju
ukrepov varstva pred požarom.
24. člen
(pridobitev znanja iz andragogike)
(1) Ne glede na določbe prejšnjega člena
morajo vse osebe, ki usposabljajo za varstvo pred požarom in nimajo osnovnih
andragoških znanj, ta znanja pridobiti najkasneje do 1. januarja 2013. 
(2) Osebam, ki so pred začetkom uporabe
tega pravilnika pridobile andragoška znanja, se ta znanja priznajo kot
ustrezna.
25. člen
(prenehanje veljavnosti)
Z dnem uveljavitve tega pravilnika preneha
veljati Pravilnik o usposabljanju zaposlenih za varstvo pred požarom in o
usposabljanju odgovornih oseb za izvajanje ukrepov varstva pred požarom (Uradni
list RS, št. 64/95), uporablja pa se do začetka uporabe tega pravilnika.
26. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne 1. januarja
2012.
Št. 007-65/2011-16
Ljubljana, dne 21. aprila 2011
EVA 2010-1911-0007
dr. Ljubica Jelušič l.r. 
Ministrica 
za obrambo

Priloga 1: Potrdilo o
opravljenem splošnem delu/posebnem delu strokovnega izpita iz varstva pred
požarom