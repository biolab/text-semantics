I. UVODNE DOLOČBE
Predmet sklepa
1. člen
(1) Ta sklep določa podrobnejšo
vsebino tistih določb zavarovalne pogodbe, ki so kot obvezne sestavine
zavarovalne pogodbe predpisane v prvem odstavku 83. člena ZZavar.
(2) Ta sklep se ne uporablja za
pozavarovalne pogodbe.
Polica
2. člen
(1) Za potrebe tega sklepa polica
pomeni dokument, ki dokazuje, da je sklenjena zavarovalna pogodba in vsebuje
bistvene sestavine zavarovalne pogodbe.
(2) V primeru, da so splošni in
posebni zavarovalni pogoji že natisnjeni na sami polici, morajo biti določbe
tega sklepa, ki se nanašajo na samo polico, zapisane na polici ločeno od
splošnih in posebnih zavarovalnih pogojev.
II. VSEBINA ZAVAROVALNE POGODBE
Zavarovalni dogodek
3. člen
(1) Zavarovalna pogodba mora določiti
zavarovalne dogodke, z nastopom katerih nastane obveznost zavarovalnice, da
izpolni pogodbeno obveznost, določeno v zavarovalni pogodbi.
(2) Zavarovalni dogodek v zavarovalni
pogodbi je določen z zavarovano stvarjo oziroma zavarovano osebo (predmetom
zavarovanja) in nevarnostjo (riziko), ki jo to zavarovanje krije.
Predmet zavarovanja
4. člen
(1) Polica mora vsebovati zlasti tiste
podatke, s katerimi je mogoče enopomensko določiti zavarovano stvar, oziroma
zavarovano osebo na katero se veže nevarnost (riziko), ki jo krije zavarovanje.
(2) Zavarovana oseba je enopomensko
določena, če so navedeni zlasti naslednji podatki:
-       
ime in priimek osebe, na katero se nanaša zavarovanje (zavarovanec),
-       
datum rojstva zavarovanca oziroma,
-       
drugi podatki v skladu z zakonom.
(3) Ne glede na določbo drugega
odstavka tega člena mora v primeru, ko zavarovana oseba ni navedena na polici,
polica vsebovati določbe, iz katerih bo razvidno, kje oziroma s čim je
zavarovana oseba enopomensko določena ali določljiva.
(4) Zavarovana stvar je enopomensko
določena s podatki, ki omogočajo nedvoumno identifikacijo zavarovane stvari.
Nevarnost (riziko)
5. člen
Zavarovalna pogodba mora vsebovati določbe
o dogodkih, z nastopom katerih nastane obveznost zavarovalnice.
Izključitveni primeri
6. člen
V primeru, da zavarovalna pogodba
predvideva izrecno izključitev zavarovalnega kritja, mora zavarovalna pogodba
poleg obveznih sestavin, ki morajo biti napisane na polici, obsegati še določbe
iz katerih je razvidno, v katerih primerih je obveznost zavarovalnice zaradi
posebnih pogodbenih razlogov izključena.
Način izpolnitve
7. člen
Iz zavarovalne pogodbe mora biti jasno
razviden način izpolnitve obveznosti, zlasti ali bo zavarovalnica izplačala
zavarovalnino oziroma odškodnino ali storila kaj drugega.
Določitev in plačilo premije in
pravne posledice, če premija ni plačana
8. člen
(1) Iz zavarovalne pogodbe mora biti
jasno razvidna višina premije.
(2) Če zavarovalna pogodba krije
nevarnosti iz več zavarovalnih vrst iz drugega odstavka 2. člena ZZavar, mora
biti zavarovalna premija razčlenjena na zavarovalno premijo za posamezne
nevarnosti iz posameznih zavarovalnih vrst iz drugega odstavka 2. člena ZZavar.
Šteje se, da pogodba krije nevarnosti iz več zavarovalnih vrst iz drugega
odstavka 2. člena ZZavar, če posamezne nevarnosti, ki jih krije pogodba, niso
povezane z glavnimi nevarnostmi, kot jih definira drugi odstavek 2. člena
ZZavar.
(3) V zavarovalni pogodbi morajo biti
navedeni roki, do kdaj mora biti premija plačana in kdaj začne zavarovanje
veljati in kakšne so posledice neplačila premije.
Trajanje zavarovanja
9. člen
(1) Na polici morajo biti navedeni
podatki o datumu začetka veljavnosti zavarovanja, oziroma določila, iz katerih
se da enopomensko določiti začetek veljavnosti zavarovanja.
(2) V primeru, da je zavarovanje
časovno omejeno, mora biti na polici naveden datum, oziroma druga določila, iz
katerih se da enopomensko določiti, do kdaj zavarovalna pogodba velja.
(3) Če gre za časovno neomejeno
zavarovanje, mora biti to iz police razvidno. V primeru časovno neomejenega
zavarovanja mora zavarovalna pogodba obsegati tudi določbe o pogojih in rokih
za odpoved zavarovalne pogodbe s strani zavarovalca oziroma zavarovalnice.
(4) V primeru, da je zavarovalno
pogodbo mogoče molče podaljšati, mora biti to razvidno iz police. V tem primeru
mora zavarovalna pogodba vsebovati določila o molčečem podaljšanju zavarovalne
pogodbe in določati opravila, ki jih mora storiti zavarovalnica oziroma
zavarovalec, da ne pride do podaljšanja zavarovalne pogodbe. Zavarovalna
pogodba mora tudi določati način določitve premije oziroma obveznosti
zavarovalnice v primeru, da nastopi molčeče podaljšanje zavarovalne pogodbe.
(5) Zavarovalna pogodba mora vsebovati
določbe iz katerih je razvidno, ali ima zavarovalec pravico do preklica oziroma
odpovedi zavarovalne pogodbe. V primeru, da ima zavarovalec pravico do preklica
oziroma odpovedi zavarovalne pogodbe, mora zavarovalna pogodba vsebovati zlasti
naslednja pojasnila:
-       
kdaj in v katerih primerih je možen preklic oziroma odpoved zavarovalne
pogodbe,
-       
o načinu, s katerim zavarovalec odpove oziroma v celoti oziroma delno
razveže zavarovalno pogodbo in
-       
obveznostih zavarovalnice v takšnih primerih.
Izguba zahtevkov iz zavarovalne
pogodbe
10. člen
Zavarovalna pogodba mora določati, katere
postopke bo izpeljala zavarovalnica v primeru, da premija ni plačana in navesti,
kdaj zavarovanec izgubi pravico do zahtevka iz zavarovalne pogodbe.
Pogoji in obseg izplačil akontacij in
predujmov
11. člen
(1) V primeru zavarovanj iz
zavarovalne skupine življenjskih zavarovanj in zavarovanj s pravico do
povračila dela zavarovalne premije, mora zavarovalna pogodba določati pogoje za
odobritev in obseg izplačil akontacij in predujmov na zavarovalno polico.
(2) Pogoji za izplačilo akontacij in
predujmov na zavarovalno pogodbo določajo, ali je zavarovalno pogodbo mogoče
uporabiti za izplačilo akontacije in predujma. V primeru, da je zavarovalno
pogodbo mogoče uporabiti za izplačilo akontacije in predujma, mora zavarovalna
pogodba določati, kdaj je mogoče pogodbo uporabiti za izplačilo akontacije in
predujma in o drugih pogojih, ki morajo biti izpolnjeni, da lahko zavarovalec
zaprosi za izplačilo akontacije oziroma predujma.
(3) Določila o obsegu izplačil akontacij
in predujmov morajo biti napisana na način, ki zavarovancu v času trajanja
zavarovanja omogoča, da sam ali ob pomoči zavarovalnice izračuna višino
akontacij in predujmov.
Pogoji in merila za udeležbo na
dobičku
12. člen
(1) Zavarovalne pogodbe s katero so
zavarovane nevarnosti iz skupine življenjskih zavarovanj ali zavarovanja s
pravico do povračila dela zavarovalne premije, morajo določiti, ali je
zavarovalec udeležen na dobičku zavarovalnice in pod kakšnimi pogoji.
(2) V primeru, da je zavarovalec udeležen
na dobičku zavarovalnice, mora zavarovalna pogodba obsegati določbe, ki
določajo pogoje za udeležbo na dobičku in merila za izračun udeležbe na
dobičku.
(3) Zavarovalna pogodba po kateri je
zavarovalec udeležen na dobičku zavarovalnice mora tudi določiti, kolikokrat na
leto in po katerem stanju se ugotavlja dobiček ter do kdaj se dobiček pripiše
zavarovalni pogodbi.
(4) V primeru, da se dobiček ugotavlja
samo enkrat letno, mora zavarovalna pogodba določiti, kdaj se ugotavlja in
izplača dobiček zadnjega leta.
(5) Zavarovalnica mora najmanj enkrat
letno obvestiti zavarovalca o višini dobička in višini zavarovalne vsote po
pripisu dobička.
Pogoji za izplačilo odkupne vrednosti
ter kapitalizacije in način izračuna odkupne vrednosti ter kapitalizacije
13. člen
(1) Zavarovalne pogodbe, ki zavarujejo
nevarnosti iz skupine življenjskih zavarovanj ali zavarovanja s pravico do
povračila dela zavarovalne premije, morajo vsebovati pogoje za izplačilo
odkupne vrednosti ter kapitalizacije in način izračuna odkupne vrednosti ter
kapitalizacije.
(2) Pogoji za izplačilo odkupne
vrednosti ter kapitalizacije obsegajo določila, v katerih primerih in kdaj
lahko zavarovalec zahteva izplačilo odkupne vrednosti oziroma kapitalizacijo
pogodbe. Pogoji morajo določati tudi minimalno zavarovalno vsoto oziroma
minimalno zavarovalno obdobje za spremembo zavarovanja v zavarovanje brez
premij (kapitalizacijo) in o pravicah iz takega zavarovanja.
(3) Zavarovalne pogodbe iz prvega
odstavka tega člena morajo imeti tabelo odkupnih vrednosti in tabelo
kapitaliziranih vrednosti. Ne glede na določbo prejšnjega stavka tega odstavka
zavarovalnica za zavarovanja iz 21. točke drugega odstavka 2. člena ZZavar v
zavarovalni pogodbi določi način izračuna odkupne vrednosti in kapitalizirane
vrednosti, ki zavarovalcu omogoča, da sam ali ob pomoči zavarovalnice izračuna
odkupno vrednost oziroma kapitalizirano vrednost police.
(4) V primeru, da tabela odkupnih
vrednosti in tabela kapitaliziranih vrednosti nista preračunani na mesečni
nivo, mora pogodba določati, kako se določi odkupna vrednost in kapitalizirana
vrednost na mesečnem nivoju.
Zavarovanja, pri katerih zavarovanec
prevzema naložbeno tveganje in so upravičenja neposredno povezana z vrednostjo
enote premoženja investicijskega sklada
14. člen
(1) Zavarovalne pogodbe pri katerih
zavarovalec prevzema naložbeno tveganje (21. točke drugega odstavka 2. člena ZZavar)
in so upravičenja, ki gredo zavarovalcu, zavarovancu ali drugemu upravičencu na
podlagi zavarovalne pogodbe, neposredno povezana z vrednostjo enot premoženja
investicijskih skladov, morajo določati:
-       
zneske, oziroma način obračuna nevarnostne premije in premije za dodatne
nevarnosti v primeru, da zavarovalna pogodba to vključuje,
-       
višino vseh posrednih in neposrednih stroškov, vključno z razkritjem
metodologije oziroma načina obračuna teh stroškov (stroški, ki v zavarovalni
pogodbi niso razkriti, ne morejo biti obračunani oziroma upoštevani),
-       
višino in način obračuna vseh posrednih in neposrednih stroškov, ki
zmanjšujejo vrednost enote premoženja investicijskih skladov in
-       
znesek predvidenih prihodnjih obveznosti zavarovalnice po zavarovalni
pogodbi, ki se izračuna z uporabo obrestno‑obrestnega računa, pri najmanj naslednjih
nominalnih letnih stopnjah donosa: 0% na leto, 4% na leto in 8% na leto, pri
čemer nominalna stopnja donosa odraža rast vrednosti enote premoženja
investicijskega sklada in že upošteva vse posredne in neposredne stroške, ki
zmanjšujejo vrednosti enot premoženja investicijskih skladov.
(2) V primeru, da znesek predvidenih
obveznosti zavarovalnice po zavarovalni pogodbi vsebuje tudi ponazoritev vpliva
inflacije, mora biti omenjeni znesek izračunan z uporabo obrestno‑obrestnega
računa pri naslednjih realnih letnih stopnjah donosa vrednosti enote premoženja
investicijskega sklada: 0% na leto, 0,5% na leto in 4,5% na leto.
(3) V primeru iz prve alinee prvega
odstavka tega člena zadostuje, da se ločeno razkrije način in obdobje
obračunavanja nevarnostne premije in premije za dodatne nevarnosti. Premija za
dodatne nevarnosti se nanaša na zavarovanja opredeljena v trinajstem odstavku
14. člena ZZavar.
(4) V primeru iz druge alinee prvega
odstavka tega člena je lahko vrednost posrednih in neposrednih stroškov, ki
vplivajo na višino premije oziroma znižujejo osnovo za obveznost zavarovalnice
po zavarovalni pogodbi, izražena v absolutni vrednosti ali v odstotkih.
Metodologija oziroma način obračuna posrednih in neposrednih stroškov mora
določati, kdaj se omenjeni stroški obračunajo (obdobje obračunavanja) in od
česa se obračunajo (osnova za obračun stroškov), v primeru, da je višina
stroškov izražena v odstotkih. Zavarovalnica lahko stroške za katere se
uporablja enaka metodologija in način obračuna prikaže kot skupen strošek
neodvisno od narave stroška.
(5) V primeru iz druge alinee prvega
odstavka tega člena je lahko v zavarovalni pogodbi navedeno, da bo stroške, ki
jih zavarovalnica zaračuna kot enkraten strošek pri opravljanju storitev na
zahtevo zavarovalca in ne vplivajo na obveznost zavarovalnice po zavarovalni
pogodbi, obračunala v skladu z veljavnim cenikom zavarovalnice.
(6) Zavarovalna pogodba zadosti
zahtevi iz tretje alinee prvega odstavka tega člena, če razkrije posredne in
neposredne stroške, ki zmanjšujejo vrednost enote premoženja investicijskih
skladov s predložitvijo izvlečka prospekta investicijskega sklada k zavarovalni
pogodbi oziroma z razkritjem teh stroškov v zavarovalni pogodbi ali objavo
mesta, kjer so ti stroški javno objavljeni.
(7) Predvidene prihodnje obveznosti
zavarovalnice po zavarovalni pogodbi iz četrte alinee prvega odstavka tega
člena so najmanj tiste obveznosti, ki jih mora zavarovalnica na podlagi
zavarovalne pogodbe izpolniti glede na v zavarovalni pogodbi zavarovane nevarnosti.
Zavarovalna pogodba mora v primeru zavarovanja z minimalno zajamčeno
donosnostjo prikazati predvidene prihodnje obveznosti zavarovalnice po
zavarovalni pogodbi z in brez upoštevanja minimalne zajamčene donosnosti in
enopomensko pojasniti, katera vrednost se nanaša na obveznost zavarovalnice, ki
vključuje minimalno zajamčeno donosnost.
(8) Sestavni del zavarovalne pogodbe iz
prvega odstavka tega člena je tudi obrazec, na katerem so zbrani vsi stroški in
druge ključne informacije o lastnostih zavarovanja, ki jih mora zavarovalnica
razkriti zavarovalcu. Zavarovalnica je dolžna zavarovalcu izročiti ali poslati
navedeni obrazec najkasneje v roku štirinajstih dni od dneva sklenitve
zavarovalne pogodbe. Za obrazec veljajo naslednje jezikovne in oblikovne zahteve:
-       
podatki in informacije na obrazcu morajo biti podani na jasen in
povprečnemu potrošniku razumljiv način ter zapisani z berljivo velikostjo črk
(ne manj kot 10 pt); 
-       
izogibati se je treba uporabi zavarovalniškega žargona in ostalih
strokovnih izrazov, za katere je mogoče utemeljeno pričakovati, da povprečnemu
potrošniku niso poznani in mu s tem brez dodatne razlage onemogočajo ali
prekomerno otežujejo razumevanje vsebine, kadar je namesto njih mogoče
uporabiti vsakdanje besede; 
-       
podatki in informacije na obrazcu morajo biti zapisani v enakem
zaporedju in z oznakami (A.–F.), kot je to zapisano v prilogi tega sklepa; 
-       
barve, uporabljene na obrazcu, ne smejo zmanjšati razumljivosti
informacij v primeru, ko bi se obrazec natisnil ali fotokopiral v črno-beli tehniki
in; 
-       
obrazec ne sme biti daljši od dveh strani A4 formata. 
Vsebina, ki mora biti obvezno zapisana na
obrazcu, se nahaja v prilogi 1 tega sklepa in je sestavni del tega sklepa.
Obrazec je potrebno izdati kot poseben dokument oziroma ga ločiti od ostalih
delov zavarovalne pogodbe. 
(9) Na obrazcu je dovoljeno sklicevanje na
posamezne sklope pogodbene dokumentacije, kjer je to potrebno zaradi obsega
določb, ki določajo pravice in obveznosti pogodbenih strank. Sklicevanje mora
obsegati tudi navedbo, kje se posamezna dokumentacija, ki je zavarovalec ni
prejel, nahaja, oziroma kje mu je dostopna (na primer: internetni naslov, na
poslovnih enotah zavarovalnice itd.).
Zavarovanja, pri katerih zavarovanec
prevzema naložbeno tveganje in so upravičenja neposredno povezana s spremembo
indeksa vrednostnih papirjev oziroma drugo referenčno vrednostjo
15. člen
(1) Zavarovalne pogodbe pri katerih
zavarovalec prevzema naložbeno tveganje (21. točke drugega odstavka 2. člena
ZZavar) in so upravičenja, ki gredo zavarovalcu, zavarovancu ali drugemu
upravičencu na podlagi zavarovalne pogodbe, neposredno povezana s spremembo
indeksa vrednostnih papirjev, oziroma drugo referenčno vrednostjo, morajo
določiti:
-       
zneske, oziroma način obračuna nevarnostne premije in premije za dodatne
nevarnosti,
-       
višino vseh posrednih in neposrednih stroškov, vključno z razkritjem
metodologije oziroma načina obračuna teh stroškov (stroški, ki v zavarovalni
pogodbi niso razkriti, ne morejo biti obračunani oziroma upoštevani),
-       
način izračuna, oziroma določitev vrednosti indeksa oziroma druge
referenčne vrednosti, vključno z razkritjem vseh posrednih in neposrednih
stroškov, ki vplivajo na vrednost indeksa oziroma druge referenčne vrednosti,
-       
zneske predvidenih prihodnjih obveznosti zavarovalnice po zavarovalni
pogodbi, ki se izračuna z uporabo obrestno‑obrestnega računa, pri najmanj
naslednjih nominalnih letnih stopnjah donosa: 0% na leto, 4% na leto in 8% na
leto, pri čemer nominalna stopnja donosa odraža rast indeksa vrednostnih
papirjev, oziroma druge referenčne vrednosti in že upošteva vse posredne in
neposredne stroške, ki zmanjšujejo vrednost indeksa vrednostnih papirjev,
oziroma druge referenčne vrednosti in
-       
če prikaz zneskov predvidenih obveznosti zavarovalnice po zavarovalni
pogodbi vsebuje tudi ponazoritev vpliva inflacije, mora biti omenjeni znesek
izračunan z uporabo obrestno‑obrestnega računa pri naslednjih realnih letnih
stopnjah donosa: 0% na leto, 0,5% na leto in 4,5% na leto.
(2) Za prejšnji odstavek tega člena se
smiselno uporabljajo določbe od tretjega do devetega odstavka
14. člena tega sklepa.
Zavarovanja, pri katerih zavarovanec
prevzema naložbeno tveganje in so upravičenja neposredno povezana z vrednostjo
enote premoženja kritnega sklada
16. člen
Zavarovalne pogodbe pri katerih zavarovalec
prevzema naložbeno tveganje (21. točke drugega odstavka 2. člena ZZavar) in so
upravičenja, ki gredo zavarovalcu, zavarovancu ali drugemu upravičencu na
podlagi zavarovalne pogodbe, neposredno vezana na vrednost enote premoženja
kritnega sklada, morajo določati:
-       
zneske, oziroma način obračuna nevarnostne premije in premije za dodatne
nevarnosti,
-       
višino vseh posrednih in neposrednih stroškov, vključno z razkritjem
metodologije oziroma načina obračuna teh stroškov (stroški, ki v zavarovalni
pogodbi niso razkriti, ne morejo biti obračunani oziroma upoštevani),
-       
višino in način obračuna vseh posrednih in neposrednih stroškov, ki
zmanjšujejo vrednost enote premoženja kritnega sklada,
-       
znesek predvidenih prihodnjih obveznosti zavarovalnice po zavarovalni
pogodbi, ki se izračuna z uporabo obrestno‑obrestnega računa, pri najmanj
naslednjih nominalnih letnih stopnjah donosa: 0% na leto, 4% na leto in 8% na
leto, pri čemer nominalna stopnja donosa odraža rast indeksa vrednostnih
papirjev, oziroma druge referenčne vrednosti in že upošteva vse posredne in
neposredne stroške, ki zmanjšujejo vrednost enote premoženja kritnega sklada in
-       
če prikaz zneskov predvidenih obveznosti zavarovalnice po zavarovalni
pogodbi vsebuje tudi ponazoritev vpliva inflacije, mora biti omenjeni znesek
izračunan z uporabo obrestno‑obrestnega računa pri naslednjih realnih letnih
stopnjah donosa: 0% na leto, 0,5% na leto in 4,5% na leto.
(2) Za prejšnji odstavek tega člena se
smiselno uporabljajo določbe od tretjega do devetega
odstavka 14. člena tega sklepa.
Zdravstvena zavarovanja
17. člen
Pogodba o zdravstvenem zavarovanju, pri
katerih se oblikujejo rezervacije za starost oziroma matematične rezervacije,
mora določati:
-       
način izračuna matematičnih rezervacij oziroma rezervacij za starost,
-       
pogoje sprememb premije zaradi staranja zavarovanca v povezavi z načinom
izračuna matematičnih rezervacij oziroma rezervacij za starost,
-       
pravice, ki izhajajo iz oblikovanih rezervacij za starost oziroma
matematičnih rezervacij, v primeru prenehanja zavarovanja oziroma v primeru
menjave zavarovanja v okviru istega zavarovatelja ali v primeru menjave
zavarovatelja in
-       
vplive drugih dejavnikov na spreminjanje premije.

Priloga
1: Vsebina, ki mora biti zapisana na obrazcu in njeni sklopi

Sklep o podrobnejši vsebini določb zavarovalne
pogodbe (Uradni list RS, št. 30/11) vsebuje naslednjo prehodno in
končne določbe:
»III. PREHODNA IN KONČNE DOLOČBA
Prehodna
določba
18. člen
Zavarovalnice morajo vsebino zavarovalne
pogodbe prilagoditi določbam tega sklepa v roku treh mesecev po uveljavitvi
tega sklepa.
Uveljavitev
in uporaba sklepa
19. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
podrobnejši vsebini določb zavarovalne pogodbe (Uradni list RS, št. 16/13) vsebuje naslednjo prehodno in
končno določbo:
»4. člen
Zavarovalnice morajo uskladiti sklepanje
zavarovanj z določbami tega sklepa do zadnjega dne v mesecu, v katerem se
izteče enomesečni rok od uveljavitve tega sklepa.
5. člen
Ta sklep začne veljati petnajsti dan po
objavi v Uradnem listu Republike Slovenije.«.