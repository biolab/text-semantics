I. SPLOŠNE DOLOČBE
1. člen
(vsebina)
Ta pravilnik določa sestavo, pogoje za imenovanje, naloge,
način obvladovanja nasprotij interesov, način delovanja ter financiranje
strokovne komisije za pripravo strokovnega mnenja v upravnih postopkih, ki se
vodijo na podlagi uredbe, ki ureja izvajanje ukrepa Sodelovanje iz Programa
razvoja podeželja Republike Slovenije za obdobje 2014–2020 (v nadaljnjem
besedilu: uredba, ki ureja ukrep Sodelovanje PRP 2014–2020).
2. člen
(samostojnost)
Strokovna komisija je pri pripravi strokovnega mnenja
samostojna.
3. člen
(naloge strokovne komisije)
V upravnih postopkih iz 1. člena tega pravilnika strokovna
komisija za vloge, vložene na javni razpis, ki so popolne in izpolnjujejo
predpisane pogoje iz predpisov in pogoje iz javnega razpisa, pripravi pisno
neobvezno obrazloženo strokovno mnenje o izpolnjevanju meril iz uredbe, ki
ureja ukrep Sodelovanje PRP 2014–2020 (v nadaljnjem besedilu: strokovno
mnenje).
II. SESTAVA STROKOVNE KOMISIJE, POGOJI ZA IMENOVANJE NJENIH
ČLANOV IN NAČIN OBVLADOVANJA NASPROTIJ INTERESOV
4. člen
(sestava strokovne komisije)
(1) Člane strokovne komisije imenuje in razrešuje:
-       
direktor Agencije Republike Slovenije za kmetijske trge in razvoj
podeželja (v nadaljnjem besedilu: ARSKTRP), če se upravni postopek iz 1. člena
tega pravilnika vodi na prvi stopnji (v nadaljnjem besedilu: strokovna komisija
prve stopnje) ali
-       
minister, pristojen za kmetijstvo, če se upravni postopek iz 1. člena
tega pravilnika vodi na drugi stopnji (v nadaljnjem besedilu: strokovna
komisija druge stopnje).
(2) Za pripravo strokovnega mnenja se v okviru posameznega
javnega razpisa oblikuje ena ali več strokovnih komisij glede na tematiko
oziroma področje projekta Evropskega partnerstva za inovacije na področju
kmetijske produktivnosti in trajnosti (projekt EIP) iz uredbe, ki ureja ukrep
Sodelovanje PRP 2014–2020. Posamezna strokovna komisija lahko pripravi strokovno
mnenje za več vlog, vloženih na javni razpis.
(3) Strokovno komisijo sestavljajo trije člani, ki jih
imenuje predstojnik organa iz prvega odstavka tega člena, pred katerim se vodi
upravni postopek (v nadaljnjem besedilu: predstojnik organa).
(4) Člani strokovne komisije prve stopnje se imenujejo, ko
ARSKTRP pregleda vloge, prispele na javni razpis, z vidika njihove popolnosti.
Člani strokovne komisije druge stopnje se imenujejo v primeru vloženih pritožb
na oceno strokovne komisije prve stopnje.
(5) Strokovno komisijo sestavljajo člani, ki so predstavniki:
-       
Ministrstva za kmetijstvo, gozdarstvo in prehrano ter organov v sestavi
ministrstva oziroma
-       
Ministrstva za okolje in prostor.
(6) Če je v strokovno komisijo predlagan član, ki ni zaposlen
pri organu, pred katerim se vodi upravni postopek, potrebuje pred imenovanjem
pisno soglasje predstojnika organa, pri katerem je zaposlen.
(7) Predstojnik organa izmed članov imenuje predsednika
strokovne komisije.
(8) Predsednik oziroma član komisije, ki je sodeloval pri
pripravi strokovnega mnenja strokovne komisije na prvi stopnji, ne sme podajati
strokovnega mnenja o isti zadevi v strokovni komisiji druge stopnje.
5. člen
(pogoji za imenovanje člana strokovne komisije)
Član strokovne komisije mora izpolnjevati naslednja pogoja:
-       
ima najmanj izobrazbo, pridobljeno po študijskem programu prve stopnje,
oziroma izobrazbo, ki ustreza ravni izobrazbe, pridobljene po študijskih
programih prve stopnje, in je v skladu z zakonom, ki ureja slovensko ogrodje
kvalifikacij, uvrščena na šesto ali sedmo raven, in
-       
ne sme biti v nasprotju interesov, kot je opredeljeno v 7. členu tega
pravilnika.
6. člen
(sprememba člana strokovne komisije)
Predstojnik organa spremeni sestavo članov komisije, če:
-       
član strokovne komisije ne opravlja svojih nalog, jih ne opravlja
strokovno oziroma jih ne opravlja v postavljenih oziroma dogovorjenih rokih;
-       
se pri članu strokovne komisije ugotovi nasprotje interesov, kot je
opredeljeno v 7. členu tega pravilnika;
-       
gre pri članu strokovne komisije za daljšo odsotnost z delovnega mesta,
prekinitev delovnega razmerja, druge delovne obveznosti in podobno ali
-       
nastanejo drugi objektivni razlogi, zaradi katerih bi bila omejena
učinkovitost delovanja posamezne strokovne komisije.
7. člen
(način obvladovanja nasprotij interesov)
(1) Član strokovne komisije ne sme dovoliti, da bi njegov
zasebni interes vplival ali ustvarjal videz, da vpliva na nepristransko in
objektivno opravljanje njegovih nalog v okviru strokovne komisije, in svojega
položaja v strokovni komisiji ne sme uporabiti za to, da bi sebi ali komu
drugemu uresničil kakšen nedovoljen zasebni interes. Zasebni interes pomeni
premoženjsko ali nepremoženjsko korist za člana strokovne komisije, za njegove
družinske člane in za druge fizične osebe ali pravne osebe, s katerimi ima ali
je imel osebne, poslovne ali politične stike. Družinski člani so zakonec,
otroci, posvojenci, starši, posvojitelji, bratje, sestre in osebe, ki s članom
strokovne komisije živijo v skupnem gospodinjstvu ali v zunajzakonski
skupnosti.
(2) Dejanja, na katera lahko vpliva nasprotje interesov iz
prejšnjega odstavka, imajo med drugim lahko eno od naslednjih oblik:
-       
odobritev neupravičenih neposrednih ali posrednih ugodnosti samemu sebi,
družinskim članom ali drugim osebam iz prejšnjega odstavka,
-       
zavrnitev odobritve pravic ali ugodnosti vlagatelju, do katerih je ta
upravičen,
-       
storitev neupravičenega ali nezakonitega dejanja ali opustitev obveznega
dejanja.
(3) Predlagan član strokovne komisije mora pred imenovanjem
za člana komisije podpisati Izjavo o preprečevanju nasprotja interesov, o
varstvu podatkov in zaupnosti (v nadaljnjem besedilu: izjava) na obrazcu iz
Priloge 1, ki je sestavni del tega pravilnika.
(4) V primeru dejanskega ali možnega obstoja nasprotja
interesov v zvezi s posamezno vlogo iz 3. člena tega pravilnika, mora član
strokovne komisije o tem takoj z izjavo obvestiti predsednika strokovne
komisije in predstojnika organa, pred katerim se vodi upravni postopek ter se
izločiti iz postopka priprave strokovnega mnenja.
(5) Če se pri članu strokovne komisije ugotovi nasprotje
interesov in v primerih iz prejšnjega odstavka, o izločitvi odloča predstojnik
organa in imenuje novega člana.
(6) Če obstaja nasprotje interesov pri predsedniku strokovne
komisije, mora o tem takoj z izjavo obvestiti predstojnika organa, pred katerim
se vodi postopek in se izločiti iz postopka priprave strokovnega mnenja.
(7) Če se pri predsedniku strokovne komisije ugotovi
nasprotje interesov in v primerih iz prejšnjega odstavka, o izločitvi odloča
predstojnik organa, pred katerim se vodi upravni postopek. Predstojnik organa
na mesto predsednika imenuje novega predsednika strokovne komisije.
III. NAČIN DELOVANJA STROKOVNE KOMISIJE IN NJENEGA
FINANCIRANJA 
8. člen
(način opravljanja nalog strokovnih komisij)
(1) Uradna oseba, ki vodi upravni postopek, v skladu z
zakonom, ki ureja splošni upravni postopek (v nadaljnjem besedilu: uradna oseba),
članom strokovne komisije za vloge, ki so popolne in izpolnjujejo predpisane
pogoje iz predpisov in pogoje iz javnega razpisa, posreduje kopije
dokumentacije, ki je potrebna za pripravo strokovnega mnenja.
(2) Uradna oseba ob posredovanju dokumentacije določi rok, do
katerega ji mora strokovna komisija posredovati svoje strokovno mnenje.
(3) Delo strokovne komisije poteka v dveh fazah:
1.     
faza priprave člana strokovne komisije na sejo strokovne komisije, ki
predstavlja pregled dokumentacije iz prvega odstavka tega člena;
2.     
seja, na kateri strokovna komisija sprejme strokovno mnenje, ki ga
podpišejo vsi člani strokovne komisije.
(4) Šteje se, da je strokovno mnenje iz 2. točke prejšnjega
odstavka sprejeto, če z mnenjem soglašata vsaj dva člana strokovne komisije, od
katerih je eden predsednik komisije.
(5) Člani strokovne komisije opravljajo delo v okviru svojih
rednih delovnih nalog.
9. člen
(strokovno mnenje)
(1) Strokovno mnenje mora biti nepristransko, obrazloženo in
strokovno utemeljeno.
(2) Strokovno mnenje se pripravi na obrazcu iz Priloge 2, ki
je sestavni del tega pravilnika.
(3) Strokovno mnenje mora vsebovati pisno utemeljitev glede
števila dodeljenih točk po posameznem merilu iz 3. člena tega pravilnika.
Utemeljitev mora biti natančna, razumljiva in strokovna ter mora pojasniti
razloge za število dodeljenih točk po posameznem merilu.
10. člen
(delo na sejah)
(1) Strokovne komisije delajo in odločajo na sejah, ki jih
skliče in vodi predsednik strokovne komisije. Vabilo za sejo predsednik
strokovne komisije pošlje po elektronski pošti članom strokovne komisije.
(2) Seja mora biti sklicana najmanj pet dni pred zasedanjem,
razen če s krajšim rokom sklica soglašajo vsi člani strokovne komisije.
(3) Prostor za izvedbo seje določi predsednik strokovne
komisije v sklicu seje.
(4) Strokovna komisija je sklepčna, če so na seji prisotni
vsi člani strokovne komisije.
(5) Člani strokovne komisije na seji uskladijo in podpišejo
strokovno mnenje, ki ga predsednik strokovne komisije posreduje uradni osebi iz
prvega odstavka 8. člena tega pravilnika.
11. člen
(varstvo podatkov in zaupnost)
(1) Člani strokovne komisije morajo kot zaupne varovati vse
podatke iz gradiv, ki se obravnavajo v okviru dela strokovne komisije v skladu
s predpisi, ki urejajo varstvo podatkov. Te podatke lahko člani strokovne
komisije uporabljajo le v povezavi s pripravo strokovnih mnenj in pripravami na
sejo strokovne komisije. Člani strokovne komisije gradiv, ki jih obravnavajo
pri svojem delu, oziroma informacij o zadevah, ki jih obravnavajo v okviru
priprave strokovnega mnenja, ne smejo posredovati tretjim osebam ali jih kako
drugače v delih ali celoti razširjati.
(2) Člani strokovne komisije morajo varovati zaupne podatke
iz prejšnjega odstavka tudi po prenehanju imenovanja.
(3) Po zaključku dela strokovne komisije morajo člani
strokovne komisije poskrbeti, da se delovno gradivo ustrezno uniči oziroma, da
se elektronske datoteke izbrišejo.

Priloga
1: IZJAVA o preprečevanju nasprotja interesov, o varstvu podatkov in zaupnosti
Priloga
2: Obrazec za pripravo strokovnega mnenja

Pravilnik o strokovni komisiji za izvajanje
ukrepa Sodelovanje iz Programa razvoja podeželja Republike Slovenije za obdobje
2014–2020 (Uradni list RS, št. 6/18) vsebuje naslednjo končno določbo:
»IV. KONČNA DOLOČBA
12. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o strokovni komisiji za izvajanje ukrepa Sodelovanje iz Programa
razvoja podeželja Republike Slovenije za obdobje 2014–2020 (Uradni list RS, št.
3/20) vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.