I. SPLOŠNE DOLOČBE
1. člen
(vsebina)
(1) Ta pravilnik ureja: 
-       
vrste izvršb, v katerih se predlogi za izvršbo in druge vloge pošiljajo
na predpisanih obrazcih, ter vsebino teh obrazcev, 
-       
vrste izvršb, v katerih se predlogi za izvršbo in druge vloge vlagajo po
elektronski poti, 
-       
vrste izvršb, v katerih se predlogi za izvršbo in druge vloge obdelujejo
v informacijskem sistemu avtomatizirano in potek tega postopka, 
-       
podrobnejša pravila o pošiljanju obvestil organizacij za plačilni promet
sodiščem v elektronski obliki iz 141. člena Zakona o izvršbi in zavarovanju (Uradni
list RS, št. 3/07 – uradno prečiščeno besedilo, 93/07, 37/08 – ZST-1, 45/08 –
ZArbit, 28/09, 51/10, 26/11, 17/13 – odl. US, 45/14 – odl. US, 53/14, 58/14 –
odl. US, 54/15, 76/15 – odl. US, 11/18, 53/19 – odl. US, 66/19 – ZDavP-2M in
23/20 – SPZ-B; v nadaljnjem besedilu: zakon). 
(2) Ta pravilnik vsebuje tudi seznam vlog in drugih pisanj,
ki se lahko pošiljajo po elektronski poti, ali seznam strank, ki lahko
pošiljajo vloge in druga pisanja po elektronski poti, podpisane na načine, ki
jih določa četrti odstavek 29. člena zakona in način identifikacije strank v
teh primerih.
2. člen
(uporaba pravil elektronskega poslovanja v civilnih sodnih
postopkih)
Za elektronsko poslovanje v postopku izvršbe in zavarovanja
se za vprašanja, ki niso posebej urejena s tem pravilnikom, uporabljajo določbe
pravilnika, ki ureja elektronsko poslovanje v civilnih sodnih postopkih.
3. člen
(pomen izrazov)
(1) Informacijski sistem za podporo poslovanja v postopkih
izvršbe in zavarovanja (v nadaljnjem besedilu: informacijski sistem e-Izvršba)
je programska oprema, ki jo upravlja Center za informatiko na Vrhovnem sodišču
Republike Slovenije (v nadaljnjem besedilu: CIF), in ki vključuje naslednje
module za informacijsko podporo: 
-       
vlaganje elektronskih predlogov, vlog in drugih pisanj, 
-       
vodenje elektronskih vpisnikov v postopkih izvršbe in zavarovanja (v
nadaljnjem besedilu: e-Izvršba-vpisnik), 
-       
poizvedbe o postopkih izvršbe in zavarovanja. 
(2) Informacijski sistem e-Izvršba je del informacijskega
sistema e-sodstvo. 
(3) Podportal e-Izvršba je del portala e-sodstvo, prek
katerega uporabniki dostopajo do izvajanja e-opravil v e-Izvršba-postopkih (v
nadaljnjem besedilu: e-Izvršba-opravila). 
(4) Elektronski postopek izvršbe in zavarovanja (v nadaljnjem
besedilu: e-Izvršba-postopek) je vrsta e-postopka za področje, ki ga ureja
zakon. 
(5) Elektronski predlog je predlog za izvršbo in zavarovanje
vložen elektronsko v skladu s četrtim odstavkom 29. člena zakona. 
(6) Elektronska vloga in drugo pisanje je vloga, ki je
vložena elektronsko v postopku izvršbe in zavarovanja v skladu s četrtim
odstavkom 29. člena zakona. 
(7) Elektronsko obvestilo je obvestilo, ki ga organizacija za
plačilni promet pošlje sodišču skladno s prvim stavkom desetega odstavka 141.
člena zakona. 
(8) Elektronska vloga je skupni pojem za elektronski predlog,
elektronsko vlogo, drugo elektronsko pisanje in elektronsko obvestilo
organizacije za plačilni promet. 
(9) Elektronska priloga je v elektronsko obliko pretvorjena
pisna listina, ki se priloži k elektronski vlogi skladno z desetim odstavkom
29. člena zakona.
4. člen
(vrste izvršb, v katerih se predlogi za izvršbo in druge
vloge pošiljajo na predpisanih obrazcih)
Na obrazcih, predpisanih s tem pravilnikom, se pošiljajo
predlogi za izvršbo za izterjavo denarne terjatve na podlagi verodostojne
listine, razen predlogov za izvršbo na podlagi priložene menice (41.a člen
zakona), predlogi za nasprotno izvršbo pa v primeru nasprotne izvršbe zaradi vrnitve
denarne terjatve.
4.a člen
(vrste izvršb, v katerih se predlogi za izvršbo in druge
vloge lahko vlagajo po elektronski poti)
Predlogi za izvršbo in druge vloge se lahko vlagajo po
elektronski poti v vseh postopkih izvršbe in zavarovanja, za katere je
pristojno okrajno sodišče, če o zavarovanju ne odloča v okviru pravdnega ali
drugega sodnega postopka.
5. člen
(vrste izvršb, v katerih se predlogi za izvršbo obdelujejo v
informacijskem sistemu avtomatizirano)
Po postopku, določenem s tem pravilnikom, se v informacijskem
sistemu avtomatizirano obdelujejo predlogi za izvršbo za izterjavo denarne
terjatve na podlagi verodostojne listine, razen predlogov za izvršbo na podlagi
priložene menice (41.a člen zakona).
II. ELEKTRONSKA OPRAVILA V E-IZVRŠBA-POSTOPKU
6. člen
(izvajanje e-Izvršba-opravil)
(1) Uporabniki informacijskega sistema e-sodstvo, kot jih
določa predpis iz 2. člena tega pravilnika, lahko v e-Izvršba-postopku
opravljajo e-opravila v skladu s tem členom. 
(2) Navadni uporabniki lahko: 
-       
natisnejo obrazce predlogov za izvršbo na podlagi verodostojne listine:
Predlog za dovolitev izvršbe na podlagi verodostojne listine (v nadaljnjem
besedilu: COVL-1), Prilogo k predlogu za dovolitev izvršbe na podlagi
verodostojne listine – več upnikov (v nadaljnjem besedilu: COVL-2), Prilogo k
predlogu za dovolitev izvršbe na podlagi verodostojne listine – več dolžnikov
(v nadaljnjem besedilu: COVL-3), Prilogo k predlogu za dovolitev izvršbe na
podlagi verodostojne listine – več verodostojnih listin (v nadaljnjem besedilu:
COVL-4) in Predlog za nasprotno izvršbo (v nadaljnjem besedilu: NCOVL-1). 
(3) Registrirani uporabniki lahko: 
-       
iz skupine e-Izvršba-opravil »Predlogi« vložijo predlog za izvršbo na
podlagi verodostojne listine in dopolnitev predloga za izvršbo na podlagi
verodostojne listine,
-       
pregledajo svoja elektronska pisanja v posameznem e-Izvršba-postopku, v
katerem so vložili predlog za izvršbo,
-       
od vložitve elektronskega predloga za izvršbo na podlagi verodostojne
listine opravijo pregled seznama izvedenih procesnih dejanj v postopku, 
-       
natisnejo obrazce predlogov za izvršbo na podlagi verodostojne listine
COVL-1, COVL-2, COVL-3, COVL-4 in NCOVL-1. 
(4) Notranji kvalificirani uporabniki lahko v
e-Izvršba-postopku opravljajo posamezna e-Izvršba opravila, in sicer: 
-       
iz skupine e-Izvršba-opravil »Predlogi« vložijo predlog za izvršbo po
uradni dolžnosti in predlog za zavarovanje po uradni dolžnosti, 
-       
iz skupine e-Izvršba-opravil »Vloge in druga pisanja« vložijo predlog za
odlog izvršbe, umik, delni umik predloga izvršbo ali zavarovanje in vlogo, 
-       
pregledajo svoja elektronska pisanja v posameznem e-Izvršba-postopku, v
katerem so vložili predlog za izvršbo, 
-       
opravijo pregled izvedenih procesnih dejanj v postopku, v katerem so
vložili elektronsko vlogo. 
(5) Samostojni zunanji kvalificirani uporabniki,
profesionalni uporabniki iz skupin notarji, odvetniki, upravitelji, Državno
odvetništvo Republike Slovenije, občinska odvetništva lahko v
e-Izvršba-postopku opravljajo posamezna e-Izvršba-opravila, in sicer: 
-       
iz skupine e-Izvršba-opravil »Predlogi« lahko vložijo: predlog za
izvršbo na podlagi verodostojne listine, predlog za izvršbo na podlagi
izvršilnega naslova, predlog za zavarovanje, predlog za nasprotno izvršbo,
predlog za nasprotno izvršbo na podlagi ugodilnega sklepa o nasprotni izvršbi,
predlog za dodatno sredstvo izvršbe ter dopolnitev predloga za izvršbo na
podlagi verodostojne listine, dopolnitev predloga za izvršbo na podlagi
izvršilnega naslova in dopolnitev predloga za zavarovanje, 
-       
iz skupine e-Izvršba-opravila »Vloge in druga pisanja« lahko vložijo:
ugovor zoper sklep o izvršbi, ugovor zoper sklep o zavarovanju, pritožbo,
predlog za vrnitev v prejšnje stanje, predlog za obnovo postopka, odgovor na
pravno sredstvo, predlog za revizijo, predlog za odlog izvršbe, umik, delni
umik, vlogo, poročilo ter zahtevo za odpravo nepravilnosti pri opravljanju
izvršbe, 
-       
pregledajo svoja elektronska pisanja v posameznem e-Izvršba-postopku, v
katerem zastopajo stranko, 
-       
opravijo pregled izvedenih procesnih dejanj v postopku, v katerem so kot
zastopniki strank vložili elektronsko vlogo. 
(6) Samostojni zunanji kvalificirani uporabniki,
profesionalni uporabniki iz skupine izvršiteljev lahko v e-Izvršba-postopku
opravljajo posamezna e-Izvršba-opravila, in sicer: 
-       
iz skupine e-Izvršba-opravil »Vloge in druga pisanja« lahko vložijo vse
vloge iz podskupine e-Izvršba-opravil Izvršitelj, kot tudi vlogo in poročilo,
-       
pregledajo svoja elektronska pisanja v posameznem e-Izvršba-postopku, v
katerem so vložili elektronsko vlogo,
-       
opravijo pregled izvedenih procesnih dejanj v postopku, v katerem so
vložili elektronsko vlogo.
(7) Samostojni zunanji kvalificirani uporabniki,
profesionalni uporabniki iz skupine državnih tožilstev, lahko v
e-Izvršba-postopku opravljajo posamezna e-Izvršba-opravila, in sicer: 
-       
iz skupine e-Izvršba-opravil »Vloge in druga pisanja« vložijo zahtevo za
varstvo zakonitosti in vlogo, 
-       
pregledajo svoja elektronska pisanja v posameznem e-Izvršba-postopku, v
katerem so vložili zahtevo za varstvo zakonitosti, 
-       
opravijo pregled izvedenih procesnih dejanj v postopku, v katerem so
vložili elektronsko vlogo. 
(8) Samostojni zunanji kvalificirani uporabniki, uporabniki –
stranke ali udeleženci postopka in samostojni zunanji kvalificirani uporabniki,
profesionalni uporabniki iz skupine nepremičninske družbe lahko v
e-Izvršba-postopku opravljajo vsa e-opravila iz prve in druge alineje petega
odstavka tega člena, kot tudi naslednja e-opravila: 
-       
pregledajo svoja elektronska pisanja v posameznem e-Izvršba-postopku, v
katerem imajo položaj stranke, 
-       
opravijo pregled izvedenih procesnih dejanj v postopku, v katerem so
vložili elektronsko vlogo, 
-       
natisnejo obrazce predlogov za izvršbo na podlagi verodostojne listine
COVL -1, COVL-2, COVL-3, COVL-4, in NCOVL-1. 
(9) Samostojni zunanji kvalificirani uporabniki,
profesionalni uporabniki iz skupine sodni izvedenci, sodni tolmači in sodni
cenilci lahko v e-Izvršba-postopku opravljajo posamezna e-Izvršba-opravila, in
sicer:
-       
lahko iz skupine e-Izvršba-opravila »Vloge in druga pisanja«, podskupina
Druga vloga vložijo vlogo,
-       
pregledajo svoja elektronska pisanja v posameznem e-Izvršba-postopku, v
katerem so vložili elektronsko vlogo,
-       
opravijo pregled izvedenih procesnih dejanj v postopku, v katerem so
vložili elektronsko vlogo.
(10) Pooblaščenec samostojnega uporabnika lahko v
e-Izvršba-postopku opravlja samo tista e-opravila, ki jih lahko po prejšnjih
odstavkih tega člena glede na posamezno skupino opravlja samostojni zunanji
kvalificirani uporabnik.
(11) V zadevah, v katerih organizacije za plačilni promet nastopajo
kot izvrševalci sklepov o izvršbi, lahko kot samostojni zunanji kvalificirani
uporabniki, uporabniki – stranke ali udeleženci postopka v e-Izvršba-postopku
opravijo le naslednji e-opravili iz skupine »Vloge in druga pisanja«, in sicer
posredujejo sodišču obvestilo organizacije za plačilni promet o nerealiziranem
sklepu o izvršbi po 141. členu zakona ter vložijo vlogo. Enako velja v teh
zadevah za pooblaščence samostojnih uporabnikov organizacij za plačilni promet.
(12) Informacijski sistem e-sodstvo mora omogočiti izvajanje
e-Izvršba-opravil vsak delavnik od 8.00 do 20.00 ure.
7. člen
(uporaba pravil o e-opravilih za e-Izvršba-opravila)
Za e-Izvršba-opravila se smiselno uporabljajo pravila
predpisa iz 2. člena tega pravilnika, če ni v tem pravilniku drugače določeno.
8. člen
(vrste elektronskih predlogov, vlog in drugih pisanj)
Za vložitev elektronskega predloga, elektronske vloge in
drugih pisanj se glede na vrsto postopka, ki je predmet predloga ali druge
elektronske vloge in drugega pisanja, uporabijo e-Izvršba-opravila na
podportalu e-Izvršba z oznakami, navedenimi v Preglednici e-Izvršba-opravila –
elektronski predlogi, vloge in druga pisanja, ki je kot Priloga 5 sestavni del
tega pravilnika in je objavljena skupaj z njim.
9. člen
(način sestave elektronskega predloga, elektronske vloge in
drugega pisanja – elektronske vloge)
(1) Uporabnik sestavi elektronski predlog, vlogo, drugo
pisanje (v nadaljnjem besedilu: elektronska vloga) tako, da na podportalu
e-Izvršba izbere ustrezen postopek za vložitev elektronske vloge in z uporabo
ustreznih funkcionalnosti modula e-Izvršba-opravila v zaslonski obrazec vnese
podatke, ki jih mora vsebovati elektronska vloga (standardizirani del besedila
elektronske vloge). 
(2) Če elektronska vloga po zakonu ali po presoji
predlagatelja vsebuje tudi obrazložitev, uporabnik besedilo obrazložitve
oblikuje kot poseben elektronski dokument (nestandardiziran del besedila
elektronske vloge), ki ustreza zahtevam iz 24. člena predpisa iz 2. člena tega
pravilnika, in elektronski dokument priloži e-Izvršba-opravilu z uporabo
ustrezne funkcionalnosti modula e-Izvršba-opravila in ga podpiše s svojim
varnim elektronskim podpisom. 
(3) Prejšnji odstavek se smiselno uporablja tudi za
elektronske priloge, ki se priložijo k elektronski vlogi.
(4) Ne glede na 2. člen tega pravilnika, v e-Izvršba-postopku
uporabnikom ni zagotovljena elektronska vložitev elektronske vloge prek
odložišča e-sodstvo.
10. člen
(vložitev elektronske vloge)
(1) Uporabnik lahko vloži elektronsko vlogo tako, da izbere
ustrezno funkcionalnost modula e-Izvršba-opravila za oddajo elektronske vloge v
informacijski sistem e-Izvršba. 
(2) Informacijski sistem e-Izvršba mora v trenutku, ko oddani
elektronski predlog ali vlogo ali drugo pisanje sprejme strežnik, na katerem teče
modul e-Izvršba-vpisnik, zagotoviti: 
-       
da se elektronska vloga opremi s časovnim žigom časa prejema elektronske
vloge, 
-       
da se uporabniku na podportalu e-Izvršba prikaže obvestilo o času prejema
elektronske vloge, 
-       
da se vpiše nova izvršilna zadeva v e-Izvršba-vpisnik na podlagi
elektronskega predloga ali se elektronska vloga doda na zadevo.
10.a člen
(oprostitev plačila sodne takse po zakonu)
Upnik, ki je po zakonu oproščen plačila sodne takse, se mora
vpisati na seznam oseb, ki so po zakonu oproščene plačila sodne takse, ki ga na
podlagi matičnih številk vodi Centralni oddelek za verodostojno listino pri
Okrajnem sodišču v Ljubljani (v nadaljnjem besedilu: CoVL). Razen v primerih iz
21. in 23. člena tega pravilnika informacijski sistem na podlagi matične
številke upnika, navedene v predlogu za izvršbo, avtomatično zaznamuje
oprostitev v elektronskem spisu.
III. ELEKTRONSKO POSLOVANJE SODIŠČ V E-IZVRŠBA-POSTOPKIH
11. člen
(vodenje e-spisa)
V e-Izvršba-postopkih se spis vodi v elektronski obliki.
IV. VSEBINA IN OBLIKA OBRAZCEV PREDLOGA ZA IZVRŠBO
12. člen
(vsebina in oblika obrazca predloga za dovolitev izvršbe na
podlagi verodostojne listine)
(1) Upnik vloži predlog za dovolitev izvršbe na podlagi
verodostojne listine (v nadaljnjem besedilu: predlog za izvršbo) v papirni
obliki na obrazcu, ki je kot Priloga 1 sestavni del tega pravilnika in je
objavljena skupaj z njim ali v elektronski obliki. 
(2) Obrazec iz Priloge 1 tega pravilnika se izpolni v skladu
z Navodilom za izpolnjevanje obrazca za predlog za izvršbo, predlog za izvršbo
v elektronski obliki pa ser izpolni skladno z uporabniškimi navodili za
vlaganje elektronskih vlog, objavljenimi na portalu e-sodstvo. Navodilo za
izpolnjevanje obrazca za predlog za izvršbo je kot Priloga 7 sestavni del tega
pravilnika in je objavljena skupaj z njim. 
(3) Natančnejšo obliko obrazca za vložitev predloga za
izvršbo v papirni obliki in predloga za izvršbo v elektronski obliki določi
Vrhovno sodišče Republike Slovenije.
13. člen
(vsebina in oblika obrazca prilog k predlogu za izvršbo)
(1) Več upnikov, ki uveljavlja isto denarno terjatev proti
istemu dolžniku, priloži predlogu za izvršbo tudi prilogo k predlogu za izvršbo
na obrazcu, ki je kot Priloga 2 sestavni del tega pravilnika in je objavljena
skupaj z njim. 
(2) Upnik, ki uveljavlja isto denarno terjatev proti več
dolžnikom, priloži predlogu za izvršbo tudi prilogo k predlogu za izvršbo na
obrazcu, ki je kot Priloga 3 sestavni del tega pravilnika in je objavljena
skupaj z njim. 
(3) Upnik, ki vloži predlog za izvršbo na podlagi več
verodostojnih listin, priloži predlogu za izvršbo tudi prilogo k predlogu za
izvršbo na obrazcu, ki je kot Priloga 4 sestavni del tega pravilnika in je
objavljena skupaj z njim. 
(4) Obrazci iz prvega do tretjega odstavka tega člena se uporabljajo
le pri vložitvi predloga za izvršbo v papirni obliki. Pri vložitvi predloga za
izvršbo v elektronski obliki je vsebina prilog iz tega člena smiselno zajeta v
obrazcu. Obrazci iz prvega do tretjega odstavka tega člena se izpolnijo skladno
z navodilom za izpolnjevanje in uporabniškimi navodili za vlaganje elektronskih
vlog iz drugega odstavka prejšnjega člena. 
(5) Izpolnjeni obrazci iz prvega do tretjega odstavka tega
člena so sestavni del predloga za izvršbo. 
(6) Natančnejšo obliko obrazcev iz prvega do tretjega
odstavka tega člena določi Vrhovno sodišče Republike Slovenije.
14. člen
(vsebina in oblika drugih prilog k predlogu za izvršbo)
(1) Upnik, ki v predlogu za izvršbo v papirni obliki
predlaga: 
-       
več dolžnikovih dolžnikov, 
-       
več kot šest računov, 
-       
dolžnikovo terjatev, ki je zavarovana z zastavno pravico v zemljiški
knjigi, 
-       
nepremičnino, 
-       
stavbno pravico, 
-       
več nepremičnin, 
-       
več nepremičnin, ki niso vpisane v zemljiški knjigi, 
-       
več stavbnih pravic, 
-       
več družb, 
-       
več kot dve vrsti nematerializiranih vrednostnih papirjev, priloži
predlogu za izvršbo za vsako posamezno alinejo tudi prilogo k predlogu za
izvršbo na posebnem belem listu, formata A4. Pri vložitvi predloga za izvršbo v
elektronski obliki je vsebina prilog iz tega člena smiselno zajeta v obrazcu. 
(2) Upnik v prilogi iz prejšnjega odstavka navede naslednje
podatke: 
-       
oznako priloge, kot je določena v predlogu za izvršbo, 
-       
ime in priimek oziroma naziv dolžnika, na katerega se priloga nanaša, 
-       
podatke, ki so za posamezno alinejo iz prejšnjega odstavka določeni v
predlogu za izvršbo, v prilogi iz prve alineje prejšnjega odstavka pa še
sredstvo izvršbe, na katero se priloga nanaša. 
(3) Če želi upnik v predlogu za izvršbo kot identifikacijski
podatek o upniku ali dolžniku namesto davčne številke, EMŠO ali datuma rojstva
navesti drug isti povezovalni znak ali drug ustrezen identifikacijski podatek,
lahko vloži predlog za izvršbo le v papirni obliki tako, da predlogu za izvršbo
priloži prilogo na posebnem belem listu, formata A4, na katerem navede ta
podatek ter ime in priimek oziroma naziv dolžnika, na katerega se priloga
nanaša.
(4) Če želi upnik v predlogu za izvršbo pri upniku kot tip
upnika namesto pravne osebe, s.p. ali fizične osebe navesti tip upnika drugo,
predlogu za izvršbo priloži prilogo na posebnem belem listu, formata A4, na
katerem navede ta podatek ter naziv, davčno ali matično številko ter naslov
upnika.
(5) Če želi upnik v predlogu za izvršbo pri zakonitem zastopniku
kot položaj zakonitega zastopnika namesto poslovodja, oče, mati, skrbnik ali
drugo, navesti Državno odvetništvo Republike Slovenije, občinsko odvetništvo,
državno tožilstvo, upravnik večstanovanjske stavbe, ali stečajni upravitelj,
pri čemer je pri stečajnem upravitelju tip zastopnika pravna oseba, s.p. ali
drugo, predlogu za izvršbo priloži prilogo na posebnem belem listu, formata A4,
na katerem navede ta podatek ter naziv, davčno ali matično številko in naslov
zakonitega zastopnika, pri stečajnem upravitelju pa tudi tip zastopnika. Če
želi upnik v predlogu za izvršbo pri zakonitem zastopniku kot položaj
zakonitega zastopnika navesti stečajni upravitelj – tip zastopnika fizična
oseba, predlogu za izvršbo priloži prilogo na posebnem belem listu, formata A4,
na katerem navede ta podatek, tip zastopnika fizična oseba, osebno ime, naslov
prebivališča, datum rojstva ali EMŠO ali davčno številko ali drug isti
povezovalni znak ali drug ustrezen identifikacijski podatek zakonitega
zastopnika.
(6) Če želi upnik v
predlogu za izvršbo pri pooblaščencu kot tip pooblaščenca namesto odvetnik,
fizična oseba, pravna oseba ali s.p. navesti tip pooblaščenca drugo, predlogu
za izvršbo priloži prilogo na posebnem belem listu, formata A4, na katerem
navede ta podatek ter naziv, davčno ali matično številko ter naslov
pooblaščenca.
(7) Če želi upnik v
predlogu za izvršbo pri dolžniku kot tip dolžnika namesto fizične osebe, pravne
osebe ali s.p. navesti tip dolžnika drugo, predlogu za izvršbo priloži prilogo
na posebnem belem listu, formata A4, na katerem navede ta podatek ter naziv,
davčno ali matično številko ter naslov dolžnika.
(8) Če želi upnik v
predlogu za izvršbo pri sredstvu izvršbe plača in drugi stalni prejemki ter pri
sredstvu izvršbe druge denarne terjatve kot tip dolžnikovega dolžnika namesto
fizične osebe, pravne osebe ali s.p. navesti tip dolžnikovega dolžnika drugo,
predlogu za izvršbo priloži prilogo na posebnem belem listu, formata A4, na
katerem navede ta podatek ter naziv, davčno ali matično številko ter naslov
dolžnikovega dolžnika.
(9) Če sta stranki glede terjatve, zaradi katere zahteva
upnik izvršbo na podlagi verodostojne listine, sklenili arbitražni sporazum in
želi upnik predlagati, da se v primeru dolžnikovega ugovora sodni postopek
ustavi, sodišče izreče za nepristojno, razveljavi v postopku opravljena dejanja
in zavrže predlog za izvršbo (osmi odstavek 41. člena zakona), predlogu za
izvršbo priloži prilogo na posebnem belem listu, formata A4, na katerem navede
ta podatek in podatke o listini, ki vsebuje sporazum.
(10) Če upnik predlaga izvršbo na nematerializirane
vrednostne papirje, priloži predlogu za izvršbo na posebnem belem listu formata
A4 z navedbo udeleženca trga vrednostnih papirjev, pooblaščenega za prodajo in
unovčenje pravic iz nematerializiranih vrednostnih papirjev, ki so predmet
izvršbe (drugi odstavek 44.b člena zakona).
15. člen
(dostopnost obrazcev)
Na spletni strani Vrhovnega sodišča Republike Slovenije
(www.sodisce.si) in na portalu e-sodstvo so dostopni obrazci, ki jih določata
12. in 13. člen tega pravilnika, in Priloga 5.
V. VSEBINA IN OBLIKA OBRAZCA PREDLOGA ZA NASPROTNO IZVRŠBO
16. člen
(vsebina in oblika obrazca predloga za nasprotno izvršbo v
postopku izvršbe na podlagi verodostojne listine)
(1) Dolžnik lahko vloži predlog za nasprotno izvršbo na
obrazcu, ki je kot Priloga 6 sestavni del tega pravilnika in je objavljena
skupaj z njim. 
(2) Obrazec se izpolni v skladu z navodilom za izpolnjevanje,
ki je kot Priloga 8 sestavni del tega pravilnika in je objavljen skupaj z njim.
(3) Natančnejšo obliko obrazca za vložitev predloga za
nasprotno izvršbo določi Vrhovno sodišče Republike Slovenije.
VI. POTEK AVTOMATIZIRANEGA IZVRŠILNEGA POSTOPKA
17. člen
(splošno o poteku postopka)
V informacijskem sistemu se avtomatizirano obdelujejo
predlogi za izvršbo iz 5. člena tega pravilnika, ki so vloženi: 
-       
v papirni obliki, 
-       
po elektronski poti prek portala e-sodstvo, 
-       
po elektronski poti prek spletnega servisa na portalu e-sodstvo.
18. člen
(potek postopka pri predlogu za izvršbo na podlagi
verodostojne listine, vloženem v papirni obliki)
(1) Predlog za izvršbo se v papirni obliki lahko vloži na
obrazcu iz prvega odstavka 12. člena tega pravilnika. 
(2) Ker je na vsakem obrazcu iz prvega odstavka 12. člena
tega pravilnika vnaprej natisnjena enolična sklicna številka (referenca), ki jo
mora upnik navesti pri plačilu sodne takse zaradi njenega preverjanja, se kot
obrazec predloga za izvršbo ne sme uporabiti kopija obrazca, ki je kot Priloga
1 sestavni del tega pravilnika, ker ne vsebuje vnaprej natisnjene sklicne
številke (reference). 
(3) Osebe, ki želijo izdati obrazce iz prvega odstavka 12.
člena, prvega do tretjega odstavka 13. člena in prvega odstavka 16. člena tega
pravilnika, morajo pred začetkom izdajanja pri CIF pridobiti potrebno število
sklicnih številk (referenc), ki jih natisnejo na izdane obrazce. 
(4) Na obrazcu iz prvega odstavka 12. člena tega pravilnika,
ki je dostopen na spletni strani iz 15. člena tega pravilnika, se sklicna
številka (referenca) dodeli samodejno. 
(5) Prejeti predlog za izvršbo se na CoVL skenira skupaj z
vsemi prilogami. S tem se ustvari elektronski spis.
19. člen
(plačilo sodne takse pri predlogu za izvršbo na podlagi
verodostojne listine, vloženem v papirni obliki)
(1) Sodna taksa se lahko plača z elektronskim denarjem ali
drugimi veljavnimi plačilnimi sredstvi. 
(2) Če je predlogu za izvršbo priložen predlog za oprostitev
plačila sodne takse, se o predlogu za oprostitev plačila sodne takse odloča
istočasno z avtomatizirano obdelavo predloga za izvršbo.
20. člen
(potek postopka pri predlogu za izvršbo na podlagi
verodostojne listine, vloženem po elektronski poti prek portala e-sodstvo)
(1) Pred vložitvijo predloga za izvršbo na podlagi
verodostojne listine po elektronski poti prek portala e-sodstvo, podportala
e-Izvršba, mora upnik na portalu e-sodstvo predhodno pridobiti uporabniško
geslo za vstop in vlaganje predlogov za izvršbo v elektronski obliki in se
prijaviti kot registrirani uporabnik oziroma se mora uspešno vključiti v
varnostno shemo modula informacijskega sistema e-sodstva (v nadaljnjem
besedilu: varnostna shema) kot zunanji kvalificirani uporabnik. Pogoj za
pridobitev uporabniškega gesla kot registrirani uporabnik je, da ima upnik
elektronski naslov, na katerega mu informacijski sistem pošlje uporabniško
geslo.
(2) Upnik lahko vloži predlog za izvršbo z izpolnitvijo
obrazca ali uvozom podatkov iz datoteke po strukturi, ki jo določi in na svoji
spletni strani ali na portalu e-sodstvo vsakokrat objavi Vrhovno sodišče
Republike Slovenije. 
(3) Upnik dejanja iz prejšnjega odstavka opravlja v svojem
elektronskem odložišču, v katero vstopa z uporabniškim geslom iz prvega
odstavka tega člena. 
(4) Pri izpolnjevanju predloga za izvršbo v elektronski
obliki se izvajajo naslednje avtomatične kontrole: 
-       
pravilnosti številčnih podatkov (npr. EMŠO, davčna številka, številka
transakcijskega računa, sklic itd.); 
-       
obstoja ulice in hišne številke v registru prostorskih enot; 
-       
obstoja imena; 
-       
obstoja priimka; 
-       
obstoja valut in držav; 
-       
obstoja naziva in matične številke; 
-       
obstoja vrednostnega papirja v Klirinško depotni družbi; 
-       
obstoja datumov; 
-       
izpolnitve obveznih polj. 
(5) Kontrole iz prve do šeste alineje prejšnjega odstavka se
ne nanašajo na določenega posameznika in ne razkrivajo njegovih osebnih
podatkov, ampak se uporabljajo le kot pripomoček za popolnejšo izpolnitev
predloga za izvršbo. Upnik, ki ga informacijski sistem opozori na napako, lahko
kljub temu vpiše želeni podatek in nadaljuje izpolnjevanje obrazca. 
(6) Upnik, ki ga informacijski sistem opozori na napako pri
kontroli iz šeste do devete alineje četrtega odstavka tega člena, mora napako
popraviti, sicer ne more nadaljevati izpolnjevanja obrazca. 
(7) Upnik lahko na načina iz drugega odstavka tega člena
zaradi preprečitve zlorab informacijskega sistema vloži le deset predlogov za
izvršbo na uro.
21. člen
(plačilo sodne takse pri predlogu za izvršbo na podlagi
verodostojne listine, vloženem po elektronski poti prek portala e-sodstvo)
(1) Sodna taksa se lahko plača na način, določen v prvem
odstavku 19. člena tega pravilnika. 
(2) Če upnik plača avtomatično izračunano višino sodne takse
z elektronskim denarjem ali drugimi veljavnimi plačilnimi sredstvi sočasno z
vložitvijo predloga za izvršbo, se šteje, da je predlog za izvršbo vložen v
trenutku, ko ga informacijski sistem prevzame. Upnik je o času prevzema
predloga za izvršbo in o opravilni številki, pod katero se vodi izvršilna
zadeva, obveščen v svojem elektronskem odložišču. 
(3) Če upnik ne plača sodne takse sočasno z vložitvijo
predloga za izvršbo, informacijski sistem upnika v njegovem elektronskem
odložišču obvesti o višini sodne takse in sklicni številki (referenci), ki jo
mora upnik navesti pri plačilu sodne takse. Predlog za izvršbo, ki ga upnik
pošlje brez sočasnega plačila sodne takse, se hrani v elektronskem odložišču
sodišča in se šteje za vloženega v trenutku, ko informacijski sistem ugotovi,
da je sodna taksa plačana v predpisani višini. Upnik je o času vložitve
predloga za izvršbo in o opravilni številki, pod katero se vodi izvršilna
zadeva, obveščen v svojem elektronskem odložišču. 
(4) Če informacijski sistem v osmih dneh od dne, ko je bil
predlog za izvršbo hranjen v elektronskem odložišču sodišča, na podlagi sklicne
številke (reference) iz prejšnjega odstavka ne ugotovi plačila sodne takse, ali
če ugotovi, da sodna taksa ni plačana v predpisani višini, predlog za izvršbo
vrne upniku v njegovo elektronsko odložišče. 
(5) Na podlagi matične številke upnika, navedene v predlogu
za izvršbo, se v primeru, če je upnik vpisan na seznam iz 10.a člena tega
pravilnika, ne glede na tretji odstavek tega člena šteje, da je tak predlog za
izvršbo vložen v trenutku, ko ga informacijski sistem prevzame. Upnik je o času
prevzema predloga za izvršbo in o opravilni številki, pod katero se vodi
izvršilna zadeva, obveščen v svojem elektronskem odložišču.
22. člen
(potek postopka pri predlogu za izvršbo na podlagi
verodostojne listine, vloženem po elektronski poti prek spletnega servisa na
portalu e-sodstvo)
(1) Pred vložitvijo predloga za izvršbo ali večjega števila
predlogov za izvršbo (v nadaljnjem besedilu: paket predlogov za izvršbo) po
elektronski poti prek spletnega servisa mora biti upnik vključen v varnostno
shemo kot samostojni zunanji kvalificirani uporabnik in pridobiti potrditev
CIF, da izpolnjuje tehnične pogoje iz tretjega odstavka tega člena. 
(2) Upnik lahko vloži predlog za izvršbo po postopku iz 20.
člena tega pravilnika, pri čemer v svoje elektronsko odložišče lahko vstopa
tudi s kvalificiranim digitalnim potrdilom. 
(3) Upnik lahko vloži paket predlogov za izvršbo z uvozom
podatkov iz datoteke po strukturi in na način, ki ju določi in na svoji spletni
strani vsakokrat objavi Vrhovno sodišče Republike Slovenije. 
(4) Upnik vloži paket predlogov za izvršbo v svojem
elektronskem odložišču, v katerega vstopa s kvalificiranim digitalnim potrdilom
na podlagi servisa za ustvarjanje paketa, ali iz svojega zalednega programa. 
(5) Ob vložitvi paketa predlogov za izvršbo se izvede
avtomatična kontrola podatkov iz paketa predlogov za izvršbo po četrtem
odstavku 20. člena tega pravilnika. Če paket predlogov za izvršbo nima napak
ali če je odstotek ugotovljenih napak manjši od odstotka, ki ga določi CIF,
informacijski sistem upniku v njegovem elektronskem odložišču pusti obvestilo,
da je paket predlogov za izvršbo uspešno vložen v elektronsko odložišče
sodišča, kjer čaka na plačilo sodne takse. Če je odstotek ugotovljenih napak
večji od odstotka, ki ga določi CIF, informacijski sistem upniku v njegovem
elektronskem odložišču pusti obvestilo o napakah, zaradi katerih paket
predlogov za izvršbo ni vložen.
23. člen
(plačilo sodne takse pri predlogu za izvršbo na podlagi
verodostojne listine, vloženem po elektronski poti prek spletnega servisa na
portalu e-sodstvo)
(1) Sodna taksa se lahko plača na način, določen v prvem
odstavku 19. člena tega pravilnika. 
(2) Plačilo sodne takse pri vložitvi predloga za izvršbo
poteka po postopku iz 21. člena tega pravilnika. 
(3) Pri vložitvi paketa predlogov za izvršbo informacijski
sistem upnika v njegovem elektronskem odložišču obvesti o višini sodne takse in
sklicni številki (referenci), ki jo mora upnik navesti pri plačilu sodne takse.
Dodeljena sklicna številka (referenca) velja za paket predlogov za izvršbo,
posamezni predlogi za izvršbo v paketu pa so označeni s svojo referenčno
številko. Paket predlogov za izvršbo se hrani v elektronskem odložišču sodišča
in se šteje za vloženega v trenutku, ko informacijski sistem ugotovi, da je
sodna taksa plačana v predpisani višini. Upnik je o času vložitve paketa
predlogov za izvršbo in o opravilnih številkah, pod katerimi se vodijo
posamezne izvršilne zadeve iz paketa, obveščen v svojem elektronskem odložišču.
(4) Če informacijski sistem v osmih dneh od dne, ko je bil
paket predlog za izvršbo hranjen v elektronskem odložišču sodišča, na podlagi
sklicne številke (reference) iz prejšnjega odstavka ne ugotovi plačila sodne
takse, paket predlogov za izvršbo vrne upniku v njegovo elektronsko odložišče.
Če informacijski sistem ugotovi, da sodna taksa ni plačana v predpisani višini,
sprejme le toliko predlogov za izvršbo iz paketa, za kolikor zadostuje plačana
sodna taksa, druge predloge za izvršbo od zadnjega navedenega navzgor pa upniku
vrne v njegovo elektronsko odložišče. 
(5) Za upnika, ki je po zakonu oproščen plačila sodne takse,
in vlaga paket predlog za izvršbo, se uporablja peti odstavek 21. člena tega
pravilnika.
24. člen
(črtan)
25. člen
(potek postopka pri nepopolnem predlogu za izvršbo na
podlagi verodostojne listine)
(1) CoVL upnika, ki ni vložil predloga za izvršbo na obrazcu,
predpisanem s tem pravilnikom, v sklepu o popravi ali dopolnitvi zgolj pouči,
kje lahko dobi obrazec iz 12. člena tega pravilnika. 
(2) Če upnik v zakonsko določenem roku predloga za izvršbo ne
popravi ali dopolni, je sklep, s katerim se predlog za izvršbo delno ali v
celoti zavrže, brez podpisa, opremljen zgolj s strojnim odtisom sodnega pečata.
(3) Če v primeru iz petega odstavka 22. člena tega
pravilnika, informacijski sistem sprejme paket predlogov za izvršbo, ki ima
napake, se za posamezne predloge za izvršbo v paketu predlogov za izvršbo, pri
katerih so bile ugotovljene napake, uporablja prejšnji odstavek.
26. člen
(potek postopka izdaje sklepa o izvršbi na podlagi
verodostojne listine)
(1) Po prejetju popolnega predloga za izvršbo se na podlagi
podatkov, ki jih pošlje upnik v predlogu za izvršbo, in katerih resničnosti
vsebine CoVL ne preverja, v 48 urah izdela sklep o izvršbi, ki je brez podpisa,
opremljen zgolj s strojnim odtisom sodnega pečata. 
(2) V sklepu iz prejšnjega odstavka se navede krajevno
pristojno sodišče, ki bo izvršilni postopek vodilo in v njem odločalo po
pravnomočnosti sklepa o izvršbi, CoVL pa dolžnika pouči o pravici do vložitve
ugovora zoper ta sklep na CoVL, o obveznosti obrazložitve ugovora in pravnih
posledicah neobrazloženega ugovora.
27. člen
(potek postopka po izdaji sklepa o izvršbi na podlagi
verodostojne listine)
(1) Če dolžnik sklepu o izvršbi ugovarja, o ugovoru odloča
CoVL. 
(2) Če dolžnik sklepu o izvršbi ne ugovarja, CoVL po
pravnomočnosti sklepa o izvršbi in opravljenih poizvedbah pošlje ta sklep glede
na predlagana sredstva izvršbe dolžnikovemu dolžniku, izvršitelju, zemljiški
knjigi, sodnemu registru in Klirinško depotni službi. Vročanje lahko poteka v
papirni ali elektronski obliki. 
(3) CoVL obvesti upnika o pravnomočnosti sklepa o izvršbi in
sodišču ali sodiščih, ki vodijo izvršilni postopek in v njem odločajo po
pravnomočnosti sklepa o izvršbi.
VII. PODPISOVANJE VLOG IN DRUGIH PISANJ V ELEKTRONSKI OBLIKI
28. člen
(podpisovanje vlog in drugih pisanj v elektronski obliki)
Za vloge in druga pisanja v elektronski obliki se šteje, da jih
je podpisala oseba, ki je: 
-       
na vlogi in drugem pisanju podpisana z varnim elektronskim podpisom s
kvalificiranim potrdilom; 
-       
na vlogi in drugem pisanju navedena kot podpisnik in izpolnjuje tehnične
pogoje iz prvega in tretjega odstavka 22. člena tega pravilnika; 
-       
ki je na vlogi in drugem pisanju navedena kot podpisnik.
29. člen
(seznam vlog in drugih pisanj, ki se lahko pošiljajo po
elektronski poti podpisane na načine, ki jih določa 28. člen tega pravilnika)
(1) Elektronske vloge, navedene v Prilogi 5, se po
elektronski poti lahko pošljejo podpisane na način iz prve alineje prejšnjega
člena, razen predloga za izvršbo za izterjavo denarne terjatve na podlagi
verodostojne listine, ki se po elektronski poti lahko pošlje podpisan tudi na
način iz druge ali tretje alineje prejšnjega člena. 
(2) Paket predlogov za izvršbo za izterjavo denarne terjatve
na podlagi verodostojne listine se po elektronski poti lahko pošlje podpisan le
na način iz druge alineje prejšnjega člena.
30. člen
(črtan)

Priloga
1: Predlog za dovolitev izvršbe na podlagi verodostojne listine
Priloga
2: Priloga k predlogu za dovolitev izvršbe na podlagi verodostojnosti listine
(več upnikov)
Priloga
3: Priloga k predlogu za dovolitev izvršbe na podlagi verodostojnosti listine
(več dolžnikov)
Priloga
4: Priloga k predlogu za dovolitev izvršbe na podlagi verodostojnosti listine
(več verodostojnih listin)
Priloga
5: Preglednica e-izvršba-opravila-elektronski predlogi, vloge in druga pisanja
Priloga
6: Predlog za nasprotno izvršbo
Priloga
7: Navodilo za izpolnjevanje obrazca za predlog za izvršbo
Priloga
8: Navodilo za izpolnjevanje obrazca za predlog za nasprotno izvršbo

Pravilnik o obrazcih, vrstah izvršb in poteku
avtomatiziranega izvršilnega postopka (Uradni list RS, št. 104/11) vsebuje naslednje prehodne in
končne določbe:
»VIII. PREHODNE IN KONČNE DOLOČBE
31. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o obrazcih, vrstah izvršb in poteku avtomatiziranega izvršilnega postopka
(Uradni list RS, št. 121/07, 71/10 in 35/11.
32. člen
(dovoljenja in seznami)
Dovoljenja za pošiljanje vlog in drugih pisanj sodišču po
elektronski poti, ki so bila pridobljena pri ministrstvu, pristojnem za
pravosodje v skladu s 14. členom Pravilnika o obrazcih, vrstah izvršb in poteku
avtomatiziranega izvršilnega postopka (Uradni list RS, št. 121/07, 71/10 in
35/11, ostanejo v veljavi. 
Vpisi upnikov na seznam oseb, ki so po zakonu oproščene
plačila sodne takse, iz drugega odstavka 11. člena in petega odstavka 13. člena
Pravilnika o obrazcih, vrstah izvršb in poteku avtomatiziranega izvršilnega
postopka (Uradni list RS, št. 121/07, 71/10 in 35/11) ostanejo v veljavi.
33. člen
(začetek veljavnosti)
Ta pravilnik začne veljati 1. marca 2012.«.

Pravilnik o spremembah in dopolnitvah
Pravilnika o obrazcih, vrstah izvršb in poteku avtomatiziranega izvršilnega
postopka (Uradni list RS, št. 88/14) vsebuje naslednjo končno določbo:
»13. člen
Ta pravilnik začne veljati naslednji dan po objavi Uradnem
listu Republike Slovenije.«.

Pravilnik o spremembah in dopolnitvah
Pravilnika o obrazcih, vrstah izvršb in poteku avtomatiziranega izvršilnega
postopka (Uradni list RS, št. 44/16) vsebuje naslednjo končno določbo:
»7. člen
Ta pravilnik začne veljati naslednji dan po objavi Uradnem
listu Republike Slovenije.«.

Pravilnik
o spremembah in dopolnitvah Pravilnika o obrazcih, vrstah izvršb in poteku avtomatiziranega
izvršilnega postopka (Uradni list RS, št. 13/21)
vsebuje naslednjo prehodno in končno določbo:
»PREHODNA IN KONČNA DOLOČBA
15. člen
(začetek uporabe posameznih
pravil)
Določbe spremenjenega 6. člena in spremenjene Priloge 5
pravilnika, ki se nanašajo na e-Izvršba-opravilo predlog za revizijo se začnejo
uporabljati 1. januarja 2022.
16. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.