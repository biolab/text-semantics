I. SPLOŠNE DOLOČBE
1. člen
(vsebina uredbe in opredelitev rezultatov raziskav)
(1) S to uredbo se določa izvajanje znanstvenoraziskovalne
dejavnosti v skladu z načeli odprte znanosti glede:
-       
odprtega dostopa do rezultatov raziskav v okviru raziskav,
sofinanciranih z javnimi viri najmanj v višini 50 %,
-       
vključevanja zainteresirane javnosti v znanstvenoraziskovalno delo,
-       
vrednotenja in ocenjevanja raziskovalcev, raziskovalnih organizacij,
raziskovalnih programov in projektov v skladu z načeli odprte znanosti,
-       
infrastrukture odprte znanosti.
(2) Kot rezultati raziskav iz prve alineje prejšnjega
odstavka se štejejo znanstvene publikacije (na primer znanstveni članki,
objavljeni v znanstvenih revijah in na znanstvenih založniških platformah),
znanstvene monografije in druge vrste recenziranih publikacij, raziskovalni
podatki, programska oprema, ki je nastala kot rezultat raziskav, ter druge
vrste rezultatov raziskav v digitalni obliki.
II. ODPRTI DOSTOP DO ZNANSTVENIH PUBLIKACIJ
2. člen
(zahteve)
Javna agencija za znanstvenoraziskovalno in inovacijsko
dejavnost Republike Slovenije (v nadaljnjem besedilu: ARIS) in drugi financerji
znanstvenoraziskovalne dejavnosti iz javnih virov iz četrtega in petega
odstavka 6. člena Zakona o znanstvenoraziskovalni in inovacijski dejavnosti
(Uradni list RS, št. 186/21 in 40/23) (v nadaljnjem besedilu: financerji) v
okviru pogojev za sofinanciranje, kadar je to najmanj v višini 50 %, zahtevajo,
da izvajalci znanstvenoraziskovalne dejavnosti (v nadaljnjem besedilu:
izvajalci) zagotovijo odprti dostop do digitalnih različic znanstvenih
publikacij in drugih rezultatov raziskav, ki so obravnavani v teh publikacijah
ter so nujno potrebni za ponovitev raziskav ali za ponovno uporabo rezultatov
raziskav v drugih raziskavah.
3. člen
(izvedba)
(1) Izvajalci takoj, ko je to izvedljivo, najpozneje pa ob
objavi znanstvene publikacije zagotovijo odprti dostop do te znanstvene
publikacije v skladu s prejšnjim členom, skupaj s pripadajočimi raziskovalnimi
podatki in drugimi rezultati raziskav. Odprti dostop se izvede na naslednji
način:
-       
strojno berljiva digitalna oblika objavljene različice znanstvene
publikacije (VoR) ali recenziranega rokopisa (AAM), sprejetega v objavo, sta
shranjena v zaupanja vrednem repozitoriju za znanstvene publikacije,
-       
omogočen je takojšni odprti dostop do znanstvene publikacije, shranjene
v repozitoriju iz prejšnje alineje.
(2) Merila za opredelitev zaupanja vrednih repozitorijev za
znanstvene publikacije določi ARIS, pri čemer upošteva skupne rešitve v
evropskem raziskovalnem prostoru (na primer v okvirnem programu za
sofinanciranje raziskav in inovacij Evropske unije).
III. ODPRTI DOSTOP DO RAZISKOVALNIH PODATKOV IN DRUGIH
REZULTATOV RAZISKAV V DIGITALNI OBLIKI
4. člen
(zahteve)
(1) Financerji v okviru pogojev sofinanciranja iz javnih
virov najmanj v višini 50 % poleg odprtega dostopa do znanstvenih publikacij iz
2. člena te uredbe zahtevajo, izvajalci znanstvenoraziskovalne dejavnosti pa
zagotovijo:
-       
pripravo in redno posodabljanje načrta ravnanja z raziskovalnimi podatki
(v nadaljnjem besedilu: NRRP),
-       
ravnanje z raziskovalnimi podatki in drugimi rezultati raziskav,
ustvarjenimi v okviru javno sofinanciranih raziskav, v skladu z načeli, ki
omogočajo njihovo najdljivost, dostopnost, povezljivost in ponovno uporabo (v
nadaljnjem besedilu: načela FAIR),
-       
odprti dostop do raziskovalnih podatkov in drugih rezultatov raziskav iz
sofinanciranih raziskav v skladu z načelom »odprti, kolikor je mogoče, zaprti,
kolikor je nujno«.
(2) Priprava in redno posodabljanje NRRP iz prve alineje
prejšnjega odstavka sta potrebna, kadar se od znanstvenoraziskovalne dejavnosti
pričakujejo raziskovalni rezultati v obliki raziskovalnih podatkov ali drugih
rezultatov raziskav in se nanašajo na zaključeno raziskovalno vsebino (na
primer raziskovalni projekt, raziskovalni program, infrastrukturno dejavnost in
podobno).
(3) Izjeme od popolnoma odprtega dostopa do raziskovalnih
podatkov in drugih rezultatov raziskav so dopustne v utemeljenih primerih, ko
popolnoma odprt dostop preprečuje varstvo intelektualne lastnine, varstvo osebnih
podatkov, varnost oseb ali države ali druge zakonske omejitve. Utemeljitev
izjeme mora biti obrazložena v NRRP.
(4) V primeru utemeljenih izjem iz prejšnjega odstavka morajo
biti raziskovalni podatki in drugi rezultati raziskav, kadar je to mogoče,
odprto dostopni v anonimizirani obliki ali nadzorovano omejeno dostopni.
(5) Kadar raziskovalni podatki in drugi rezultati raziskav
zaradi utemeljenih izjem iz tretjega odstavka tega člena ne morejo biti odprto
dostopni in ni zakonskih omejitev, da povezani metapodatki ne bi bili odprto
dostopni, morajo biti odprto dostopni vsaj metapodatki.
(6) Financerji morajo v okviru sofinanciranja izdajateljev
znanstvenih revij s sedežem v Republiki Sloveniji in zamejstvu zahtevati, da
znanstvene revije, ki so sofinancirane iz javnih virov najmanj v višini 50 %:
-       
objavijo pravila glede shranjevanja raziskovalnih podatkov, obravnavanih
v člankih teh revij, v repozitorijih ter glede dostopnosti orodij za analizo
teh raziskovalnih podatkov in drugih rezultatov raziskav,
-       
zahtevajo citiranje raziskovalnih podatkov in drugih rezultatov raziskav
v seznamih virov na koncu člankov.
(7) Pravila financerjev, javnih raziskovalnih organizacij in
javno sofinanciranih znanstvenih revij s sedežem v Republiki Sloveniji morajo
biti glede ravnanja z raziskovalnimi podatki v skladu s priporočenimi praksami
evropskega raziskovalnega prostora.
5. člen
(izvedba)
(1) Raziskovalni podatki in drugi rezultati raziskav morajo
biti shranjeni v repozitorijih in odprto dostopni prek repozitorijev čim prej
po nastanku, najpozneje pa ob izteku pogodbe o sofinanciranju, kar vključuje
tudi pogodbo o stabilnem financiranju. Raziskovalni podatki in drugi rezultati
raziskav, ki podpirajo znanstveno publikacijo, razen v primeru utemeljenih
izjem iz tretjega odstavka prejšnjega člena, morajo biti odprto dostopni
najpozneje ob objavi znanstvene publikacije, v kateri morajo biti citirani s
stalno oznako mesta dostopa oziroma trajnim identifikatorjem (v nadaljnjem
besedilu: PID).
(2) Raziskovalni podatki in drugi rezultati raziskav morajo
biti shranjeni v zaupanja vrednih repozitorijih za raziskovalne podatke oziroma
druge rezultate raziskav takoj, ko je to izvedljivo, in sicer prednostno v
nacionalna ali mednarodna področna podatkovna središča. Če ta niso na voljo za
določeno znanstveno področje, so raziskovalni podatki in drugi rezultati
raziskav lahko shranjeni in odprto dostopni v zaupanja vrednih večnamenskih
repozitorijih.
(3) Merila za opredelitev zaupanja vrednih repozitorijev za
raziskovalne podatke in druge rezultate raziskav ter večnamenskih repozitorijev
določi ARIS, pri čemer upošteva skupne rešitve v evropskem raziskovalnem
prostoru (na primer v okvirnem programu za sofinanciranje raziskav in inovacij
Evropske unije).
(4) Raziskovalni podatki in drugi rezultati raziskav morajo
biti opremljeni z metapodatki, vključno z metapodatki o orodjih in
instrumentih, potrebnih za validacijo raziskovalnih podatkov in njihovo ponovno
uporabo. Pri oblikovanju metapodatkov morajo izvajalci upoštevati posebnosti
znanstvenih področij.
(5) Podrobnosti glede priprave NRRP določi financer v pogodbi
o sofinanciranju.
IV. UPRAVLJANJE AVTORSKIH PRAVIC V SKLADU Z NAČELI ODPRTE
ZNANOSTI
6. člen
(upravljanje avtorskih pravic na znanstvenih publikacijah)
(1) Avtorske pravice na znanstvenih publikacijah lahko
avtorji znanstvenih publikacij ali njihovi delodajalci, kadar so pravice
prenesene nanje, prenašajo naprej na tretje osebe le neizključno.
(2) Avtorji znanstvenih publikacij ali njihovi delodajalci,
kadar so avtorske pravice prenesene nanje na podlagi zakona, morajo znanstvene
publikacije objaviti pod odprto licenco, ki vsakomur omogoča, da v skladu z
načeli znanstvenoraziskovalne etike znanstveno publikacijo prosto uporablja,
spreminja in deli (na primer licenci Creative Commons priznanje avtorstva (CC
BY) in priznanje avtorstva – deljenje pod enakimi pogoji (CC BY-SA) ali njima
enakovredne).
(3) Financerji zahtevi iz prvega in drugega odstavka tega
člena vključijo v javne razpise in pogodbe o sofinanciranju
znanstvenoraziskovalne dejavnosti.
(4) Monografije in z njimi primerljivo obsežne znanstvene
publikacije so, če so recenzirane ali če so tretje osebe nosilci katerih koli
pravic na njih, lahko objavljene pod licenco, ki omejuje nadaljnjo komercialno
uporabo ali predelavo dela (na primer licenci Creative Commons priznanje
avtorstva – nekomercialno (CC BY-NC), ki omejuje nadaljnjo komercialno uporabo,
in Creative Commons priznanje avtorstva – brez predelav (CC BY-ND), ki
prepoveduje predelave, ali njima enakovredne).
(5) Metapodatki o raziskovalnih publikacijah morajo biti
javno objavljeni. Če na metapodatkih o raziskovalnih publikacijah nastanejo
avtorske pravice, avtorskim sorodne pravice ali druge pravice avtorja v skladu
z zakonom, ki ureja avtorsko in sorodne pravice, morajo biti ti metapodatki
dani na voljo pod licenco, s katero se avtorji svojim avtorskim, avtorskim
sorodnim in drugim pravicam avtorja odpovejo v največjem obsegu, ki ga pravni
red dopušča (na primer licenca Creative Commons posvetilo javni domeni (CC0),
kadar to ni mogoče, pa pod licenco Creative Commons priznanje avtorstva (CC
BY)).
7. člen
(upravljanje avtorskih pravic na raziskovalnih podatkih in
drugih rezultatih raziskav)
(1) Raziskovalni podatki in drugi rezultati raziskav morajo
biti javno objavljeni in odprto dostopni v skladu z zahtevami iz 4. člena te
uredbe.
(2) Kadar na raziskovalnih podatkih in drugih rezultatih
raziskav nastanejo avtorske pravice, jih lahko avtorji ali njihovi delodajalci,
če so avtorske pravice prenesene nanje, prenašajo naprej na tretje osebe le
neizključno.
(3) Kadar na raziskovalnih podatkih in drugih rezultatih
raziskav (na primer raziskovalni programski opremi ali raziskovalnih metodah)
nastanejo avtorske pravice, avtorskim sorodne pravice ali druge pravice
avtorja, jih morajo avtorji ali njihovi delodajalci, če so avtorske pravice
nanje prenesene na podlagi zakona, objaviti pod odprto licenco, ki vsakomur
omogoča, da v skladu z načeli znanstvenoraziskovalne etike raziskovalne podatke
in druge rezultate raziskav prosto uporablja, spreminja in deli (na primer licenci
Creative Commons priznanje avtorstva (CCBY) in priznanje avtorstva – deljenje
pod enakimi pogoji (CC BY-SA) ali njima enakovredne).
(4) Financerji zahteve iz tega člena vključijo v javne
razpise in pogodbe o sofinanciranju znanstvenoraziskovalnega dela.
(5) Metapodatki raziskovalnih podatkov in drugih rezultatov
raziskav morajo biti javno objavljeni v skladu z zahtevami iz 4. člena te
uredbe. Če na metapodatkih raziskovalnih podatkov in drugih rezultatov raziskav
nastanejo avtorske pravice, avtorskim sorodne pravice ali druge pravice avtorja
v skladu z zakonom, ki ureja avtorsko in sorodne pravice, morajo biti ti
metapodatki dani na voljo pod licenco, s katero se avtorji svojim avtorskim,
avtorskim sorodnim in drugim pravicam avtorja odpovedo v največjem obsegu, ki
ga pravni red dopušča (na primer licenca Creative Commons posvetilo javni
domeni (CC0), kadar to ni mogoče, pa pod licenco Creative Commons priznanje
avtorstva (CC BY)).
V. VKLJUČEVANJE ZAINTERESIRANE JAVNOSTI V
ZNANSTVENORAZISKOVALNO DELO
8. člen
(upoštevanje potreb uporabnikov, širše skupnosti in občanska
znanost)
(1) Financerji morajo, kjer je to primerno in če to lahko
vpliva na večjo kakovost raziskav (izjema so lahko na primer pionirske
raziskave), spodbujati upoštevanje potreb končnih uporabnikov oziroma širše
skupnosti (na primer civilne družbe na izbranem raziskovalnem področju). Prav
tako morajo financerji, kjer je to primerno in lahko omogoči večjo kakovost
raziskav, spodbujati izvajanje občanske znanosti v javno sofinanciranih raziskavah.
(2) Podrobnosti glede izvajanja znanstvenoraziskovalnega dela
v skladu s prejšnjim odstavkom določi financer v razpisu in pogodbi o
sofinanciranju.
VI. STROŠKI ZNANSTVENORAZISKOVALNEGA DELA V SKLADU Z NAČELI
ODPRTE ZNANOSTI
9. člen
(upravičeni stroški)
(1) Upravičeni stroški znanstvenoraziskovalne dejavnosti v
skladu z načeli odprte znanosti v okviru raziskav, sofinanciranih z javnimi
viri najmanj v višini 50 %, so:
-       
stroški odprtega dostopa do znanstvenih publikacij v odprtodostopnem
znanstvenem založništvu (če so odprto dostopne celotne znanstvene revije,
založniške platforme in monografije) ter stroški ravnanja s povezanimi
raziskovalnimi podatki in drugimi rezultati raziskav,
-       
stroški ravnanja z in odprtega dostopa do raziskovalnih podatkov ter
drugih rezultatov raziskav, vključno s pripravo NRRP,
-       
stroški, povezani z izvajanjem občanske znanosti.
(2) Stroške iz prejšnjega odstavka krijejo financerji ali
raziskovalne organizacije (na primer z vavčerji za stroške priprave članka za
odprti dostop (v nadaljnjem besedilu: vavčerji za APC), z namenskimi javnimi
razpisi za kritje stroškov odprtega dostopa, s sklenjenimi pogodbami med
financerji in raziskovalnimi organizacijami o izvajanju znanstvenoraziskovalne
dejavnosti).
(3) Stroški objave odprtodostopnih znanstvenih člankov v
naročniških revijah (tako imenovani hibridni model znanstvenega založništva)
niso upravičeni stroški.
(4) Stroški objave odprtodostopnih znanstvenih publikacij
morajo biti sorazmerni z zagotovljenimi založniškimi storitvami za objavo. Struktura
teh stroškov mora biti pregledna, da jih financerji lahko ustrezno omejijo.
(5) Stroške iz tega člena financer podrobneje določi v
pogodbi o sofinanciranju.
VII. VREDNOTENJE IN OCENJEVANJE RAZISKOVALCEV, RAZISKOVALNIH
ORGANIZACIJ, RAZISKOVALNIH PROGRAMOV IN PROJEKTOV V SKLADU Z NAČELI ODPRTE
ZNANOSTI
10. člen
(vrednotenje pri financerjih)
Financerji morajo pri ocenjevanju raziskovalne dejavnosti,
kar vključuje tudi evalvacijo raziskovalnih programov in infrastrukturne
dejavnosti v okviru stabilnega financiranja znanstvenoraziskovalne dejavnosti,
ter pri odločitvah o sofinanciranju:
-       
vrednotiti bistvene vsebinske dosežke znanstvenoraziskovalnega dela in
ne mesta objave oziroma njegovega faktorja vpliva (ali drugih metrik revije)
ali založnika;
-       
poleg znanstvenih publikacij upoštevati tudi druge vrste rezultatov
raziskav in druge prakse odprte znanosti. Med druge vrste rezultatov raziskav
štejemo na primer raziskovalne podatke in razvito raziskovalno programsko
opremo. Med druge prakse odprte znanosti štejemo na primer zgodnjo in odprto
izmenjavo rezultatov raziskav, sodelovanje v odprtih recenzentskih postopkih,
vključevanje akterjev znanja, na primer občanov, civilne družbe in končnih
uporabnikov v raziskovanje in podobno;
-       
vrednotiti odprtodostopne rezultate raziskav. Publikacije, predvsem
znanstveni članki, morajo biti odprto dostopno objavljene, raziskovalni podatki
pa FAIR in odprti, kolikor je mogoče, in zaprti, kolikor je nujno. Rezultati
raziskav morajo biti opremljeni s PID, kadar so ti na voljo.
11. člen
(vrednotenje v javnih raziskovalnih organizacijah)
(1) Raziskovalne organizacije spodbujajo raziskovalce k
izvajanju znanstvenoraziskovalnega dela v skladu z načeli odprte znanosti, kot
so opredeljena v zakonu, ki ureja znanstvenoraziskovalno dejavnost, in tej
uredbi. S tem namenom vrednotenje visokošolskih učiteljev in sodelavcev ter
znanstvenih delavcev uskladijo z usmeritvami evropskega raziskovalnega prostora
in evropskega visokošolskega prostora.
(2) Nacionalna agencija Republike Slovenije za kakovost v
visokem šolstvu (v nadaljnjem besedilu: NAKVIS) pri določanju minimalnih
standardov za volitve v nazive visokošolskih učiteljev, znanstvenih delavcev in
visokošolskih sodelavcev ter ARIS pri določanju minimalnih standardov za
raziskovalne nazive na javnih raziskovalnih zavodih v delu, ki se nanaša na
ocenjevanje znanstvenoraziskovalnega dela, upoštevata prejšnji člen.
VIII. INFRASTRUKTURA ODPRTE ZNANOSTI
12. člen
(nacionalni ekosistem odprte znanosti)
(1) Nacionalna infrastruktura odprte znanosti mora delovati v
skladu s priporočili evropskega oblaka odprte znanosti (EOSC) ter biti
povezljiva z ustreznimi evropskimi in mednarodnimi infrastrukturami.
Sestavljajo jo:
-       
področna in splošna podatkovna središča z zaupanja vrednimi
repozitoriji,
-       
zaupanja vredni repozitoriji organizacij za hrambo odprtodostopnih
znanstvenih publikacij, raziskovalnih podatkov in drugih rezultatov raziskav,
-       
odprtodostopne znanstvene založniške platforme,
-       
odprtodostopne znanstvene revije,
-       
druge digitalne storitve in viri, potrebni oziroma nastali v
znanstvenoraziskovalnem delu v skladu z načeli odprte znanosti.
(2) Ministrstvo, pristojno za znanost, v okviru akcijskega
načrta za odprto znanost predlaga Vladi Republike Slovenije ukrepe za
vzpostavljanje in vzdržno trajno delovanje nacionalne infrastrukture odprte
znanosti, vključno s potrebnimi specializiranimi strokovnjaki, kot so predvsem
skrbniki raziskovalnih podatkov, podatkovni svetovalci, podatkovni
knjižničarji, arhivisti in vzdrževalci ter razvijalci infrastruktur za odprto
znanost.
IX. POGODBENE SANKCIJE
13. člen
(pogodbene sankcije)
Financerji v pogodbah o sofinanciranju določijo pogodbene
sankcije v primeru neizvajanja znanstvenoraziskovalnega dela v skladu z načeli
odprte znanosti iz te uredbe.
X. PREHODNE IN KONČNE DOLOČBE
14. člen
(prehodna upravičenost začasne nedostopnosti vsebine
znanstvenih člankov)
Ne glede na določbe 3. člena te uredbe lahko izvajalci v
obdobju dveh let od začetka veljavnosti te uredbe v utemeljenih primerih, ki
jih morajo obrazložiti financerju, znanstvene članke objavijo v naročniških
revijah in odprti dostop zagotovijo s shranitvijo recenziranega rokopisa v
repozitorij z začasno nedostopnostjo vsebine recenziranega rokopisa v
repozitoriju, ki ne sme biti daljša od dvanajstih mesecev od datuma objave
znanstvenega članka za družboslovne in humanistične vede oziroma od šestih
mesecev za druge vede.
15. člen
(prehodna upravičenost stroškov odprtega dostopa v
naročniških revijah, tako imenovani hibridni model znanstvenega založništva)
Financerji znanstvenoraziskovalne dejavnosti iz javnih virov
lahko ne glede na tretji odstavek 9. člena te uredbe še največ dve leti od
uveljavitve te uredbe sofinancirajo odprti dostop do člankov v naročniških
revijah, in sicer v naslednjih primerih:
-       
v okviru preoblikovalnih pogodb, ki jih je uvedla Koalicija S z
znanstvenimi založniki za branje revij in odprtodostopno objavljanje v teh
revijah (v nadaljnjem besedilu: preoblikovalne pogodbe),
-       
če javna raziskovalna organizacija ni članica skupine javnih
raziskovalnih organizacij (v nadaljnjem besedilu: konzorcij) za preoblikovalne
pogodbe,
-       
če zmanjka vavčerjev za APC, ki so bili pridobljeni s preoblikovalnimi
pogodbami,
-       
če naročniške revije niso del preoblikovalnih pogodb (na primer kadar
preoblikovalna pogodba z založnikom ni sklenjena zaradi premajhnega števila
objav, kadar založnik preoblikovalnih pogodb nima v okviru svojih poslovnih
modelov in zato pogodba ni mogoča, kadar slovenski konzorciji nimajo podpisane
pogodbe z izbranim založnikom naročniških revij za branje).
16. člen
(začetek vrednotenja rezultatov raziskav pri financerjih na
podlagi odprtodostopnih rezultatov raziskav)
Tretja alineja 10. člena te uredbe se začne uporabljati eno
leto po uveljavitvi te uredbe. Izjema pri vrednotenju na podlagi odprtodostopnih
rezultatov raziskav so lahko tisti rezultati raziskav, ki so bili objavljeni
pred uveljavitvijo te uredbe oziroma v skladu s 14. členom te uredbe.
17. člen
(uskladitev aktov ARIS, NAKVIS in javnih raziskovalnih
organizacij)
(1) ARIS in NAKVIS uskladita svoje akte s to uredbo
najpozneje v enem letu od uveljavitve te uredbe.
(2) Javne raziskovalne organizacije uskladijo vrednotenje
visokošolskih učiteljev in sodelavcev ter znanstvenih delavcev z 11. členom te
uredbe najpozneje v treh letih od uveljavitve te uredbe.
18. člen
(izvajanje že sklenjenih pogodb za izvajanje
znanstvenoraziskovalne dejavnosti)
Ta uredba se ne uporablja za izvajanje znanstvenoraziskovalne
dejavnosti na podlagi pogodb, ki so bile sklenjene pred uveljavitvijo te
uredbe.
19. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00704-212/2023
Ljubljana, dne 25. maja 2023
EVA 2023-3360-0003
Vlada Republike Slovenije
dr. Robert Golob
predsednik