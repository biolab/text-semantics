I. SPLOŠNI DOLOČBI
1. člen
(podlaga za državni lokacijski načrt)
(1) S to uredbo se ob upoštevanju Odloka o strategiji
prostorskega razvoja Slovenije (Uradni list RS, št. 76/04) sprejme državni
lokacijski načrt za mednarodni mejni prehod Starod (v nadaljnjem besedilu:
državni lokacijski načrt). 
(2) Državni lokacijski načrt je izdelalo podjetje Arcus,
d.o.o., Kranj, pod številko projekta DLN 291/03, v februarju 2006.
2. člen
(vsebina uredbe)
(1) Ta uredba določa ureditveno območje, zasnove projektnih
rešitev za prometno infrastrukturo, za spremljajoče objekte, za urejanje
komunalne, energetske in telekomunikacijske infrastrukture ter za urbanistično,
arhitekturno in krajinsko oblikovanje, rešitve in ukrepe za varovanje okolja,
ohranjanje narave in trajnostno rabo naravnih dobrin, druge ureditve, rešitve
za zaščito pred nesrečami, etapnost izvedbe, obveznosti investitorja in
izvajalcev ter odstopanja. 
(2) Sestavine iz prejšnjega odstavka so grafično prikazane in
obrazložene v državnem lokacijskem načrtu, ki je skupaj z obveznimi prilogami
na vpogled na Ministrstvu za okolje in prostor, Direktoratu za prostor, in pri
službi, pristojni za urejanje prostora, v Občini Ilirska Bistrica.
II. UREDITVENO OBMOČJE
3. člen
(funkcija ureditvenega območja)
Ureditveno območje državnega lokacijskega načrta obsega: 
-       
območje mednarodnega mejnega prehoda (v nadaljnjem besedilu: MMP) Starod
z vsemi spremljajočimi objekti in ureditvami, 
-       
območja izključne rabe novih deviacij nadomestnih gozdnih poti, 
-       
območja prestavitev in ureditev infrastrukturnih objektov in naprav.
4. člen
(obseg ureditvenega območja)
(1) Ureditveno območje državnega lokacijskega načrta obsega
parcele ali dele parcel, na katerih so načrtovani trajni objekti in ureditve
(območje MMP Starod z vsemi spremljajočimi objekti in ureditvami), in parcele
ali dele parcel, na katerih je načrtovana omejena raba (območja novogradenj
komunalne, energetske in telekomunikacijske infrastrukture, ki jih zahteva
gradnja MMP Starod). 
(2) Ureditveno območje državnega lokacijskega načrta, na
katerem so načrtovani trajni objekti in ureditve, obsega parcele ali dele
parcel po katastrskih občinah: 
-       
k.o. Starod: 
10/29, 10/30, 10/31, 10/64, 10/65, 1136,
1145/1, 1145/3, 1146, 1148, 1149/1, 1149/2, 1150, 1151, 1619/1, 1619/12; 
-       
k.o. Veliko Brdo: 
556/5. 
(3) Ureditveno območje državnega lokacijskega načrta, na
katerem je načrtovana omejena raba, obsega parcele ali dele parcel v katastrski
občini Starod: 
a)    
vodovod: 
1176/1, 1619/11; 
b)    
električno omrežje – visoka napetost: 
1619/1; 
c)    
telekomunikacijski vodi: 
1619/1.
III. ZASNOVA PROJEKTNIH REŠITEV PROMETNE INFRASTRUKTURE
5. člen
(prometne površine)
(1) MMP Starod se umesti na glavni cesti G 1-7 Starod –
Kozina (v nadaljnjem besedilu: glavna cesta), neposredno ob meji med Slovenijo
in Hrvaško, od km 0,0 + 0,00 do km 0,4 + 60,00. Glavna cesta se pred državno
mejo razširi v mejno ploščad, po kateri poteka potniški in blagovni promet ob
izstopu iz države in vstopu vanjo, z objekti za mejni nadzor. 
(2) Obstoječa glavna cesta širine 7,0 m se na območju
ploščadi MMP razširi na 35,5 m. 
(3) Zaradi zaznavanja in preglednosti so elementi ploščadi
MMP Starod kljub administrativni omejitvi hitrosti projektirani z upoštevanjem
računske hitrosti 90 km/h. Vzdolžni nagib ceste do ploščadi bo 2,5 odstotka,
vzdolžni nagib ploščadi bo 0,5 odstotka, vzdolžni nagib ceste od ploščadi proti
državni meji pa 2 odstotka.
6. člen
(ploščad za pretok potnikov – vstop v državo, in izstop iz
nje)
Na ploščadi za pretok potnikov v državo in iz nje so objekti:
-       
ploščad za pretok potnikov pod nadstrešnico, 
-       
prometni otoki s policijskimi in carinskimi kabinami za nadzor
potniškega in blagovnega prometa, 
-       
policijski in carinski objekt, 
-       
parkirišče za zaposlene z 20 parkirnimi prostori, 
-       
parkirišče s petimi parkirnimi prostori za službena vozila, 
-       
odstavni pas za avtobuse.
7. člen
(ploščad za blagovni promet – izstop iz države)
Na ploščadi za blagovni promet iz države so ureditve in
objekti za kontrolo pretoka blaga s tovornimi vozili: 
-       
parkirišče za tovorna vozila z devetimi parkirnimi mesti, 
-       
prometni otok s kontrolno carinsko in policijsko kabino pod
nadstrešnico, 
-       
vozni pasovi in zapornica za pregled vozil pod nadstrešnico.
8. člen
(ploščad za blagovni promet – vstop v državo)
Na ploščadi za blagovni promet v državo so objekti in
ureditve za kontrolo pretoka blaga s tovornimi vozili: 
-       
prometna otoka s policijsko in carinsko kontrolno kabino pod
nadstrešnico, 
-       
mostna tehtnica pod nadstrešnico na zunanjem prometnem pasu pri vstopu v
državo, 
-       
parkirišče za tovorna vozila z enajstimi parkirnimi mesti, 
-       
carinski objekt s prometnim otokom in carinsko kontrolo pod
nadstrešnico, 
-       
objekt javnih sanitarij, 
-       
prometna ureditev za zavračanje vozil.
9. člen
(deviacija gozdnih poti)
Na glavno cesto se v km 0,3 + 55,00 in v km 0,2 + 50,00
priključita deviaciji gozdnih poti v dolžini približno 20 m in 100 m za dostop
do gozdnih površin, ki se izvedeta v makadamu.
10. člen
(prečni prerezi cest)
(1) Prečni prerez glavne ceste v osi mejnega prehoda je 35,50
m, in sicer: 
-       
vozišče 3,50 m + 6,50 m × 2 + 4,50 m × 2, 
-       
otoki 4 × 2,50 m. 
(2) Prečni prerez terminala za tovorna vozila levo je 31,00
m, in sicer: 
-       
vozišče 2 × 7,50 m, 
-       
parkirišče 16,00 m. 
(3) Prečni prerez terminala za tovorna vozila desno je 15,50
m, in sicer: 
-       
vozišče 5,00 m + 3 × 3,50 m. 
(4) Prečni prerez ceste pri navezavi na državno cesto: 
-       
vozišče 2 × 3,50 m z odstavnim prometnim pasom za tovorna vozila za
dovoz na ploščad širine 3,50 m. 
(5) Prečni prerez ceste pri vstopu v državo: 
-       
vozišče 2 × 3,50 m z možnostjo ureditve dodatnega prometnega pasu za
tovorna vozila širine 3,50 m pri vstopu v državo ali izstopu iz nje.
11. člen
(kolesarski in pešaški promet)
(1) Za kolesarski promet niso predvidene ločene kolesarske
steze. 
(2) Na območju MMP Starod so ob vozišču glavne ceste urejeni
pločniki za pešce širine 1,50 m.
IV. ZASNOVA PROJEKTNIH REŠITEV SPREMLJAJOČIH OBJEKTOV
12. člen
(spremljajoči objekti)
Ob vstopu na območje MMP Starod se zunaj ograjenega območja
umesti spremljajoči objekt za menjalnico, špedicijo in sanitarije. Ob njem se
uredi pripadajoče parkirišče s 15 parkirnimi prostori. Na državni cesti pri
vstopu v državo se umesti enostransko avtobusno postajališče.
V. ZASNOVA PROJEKTNIH REŠITEV ZA UREJANJE KOMUNALNE,
ENERGETSKE IN TELEKOMUNIKACIJSKE INFRASTRUKTURE
13. člen
(odvodnjavanje cestnega telesa)
Meteorna voda z utrjenih cestnih in parkirnih površin
ploščadi se vodi po ceveh iz za vodo neprepustnega materiala skozi peskolove v
lovilec olj in naprej v ponikalnico.
14. člen
(kanalizacija)
(1) Predviden je ločen kanalizacijski sistem za odvod
odpadnih voda – posebej za vodo s strešin, posebej za vodo s ploščadi in cest
ter posebej za fekalno vodo. 
(2) Meteorna voda z utrjenih površin se vodi po ceveh iz
zanjo neprepustnega materiala skozi peskolove v lovilec olj in naprej v
ponikalnico. 
(3) Čista voda s strešin se vodi posebej neposredno v
ponikalnico. 
(4) Predvideni objekti na območju MMP Starod nimajo kletnih
etaž, od koder bi se odvajala voda v zunanjo kanalizacijo prek internih
črpališč. Fekalne vode z območja MMP (policijski in carinski objekt, javne
sanitarije ter spremljajoči objekt za špedicijo, menjalnico in sanitarije) se
vodijo po kanalu fekalne kanalizacije do biološke čistilne naprave, ki je
dimenzionirana za 80 ekoloških enot. Ponikalnice se namestijo na južni strani
območja MMP, kjer je vrtača.
15. člen
(vodovod in hidrantno omrežje)
Za oskrbo s sanitarno, pitno in požarno vodo se območje MMP
naveže na obstoječi vodovod premera 200 mm, ki poteka na Hrvaško, s približno
300 m dolgim primarnim vodovodom premera 150 mm do vodomernega jaška. Ožje
območje MMP Starod se zavaruje z zunanjo hidrantno mrežo, s sekundarnim
vodovodom premera 100 mm in nadzemnimi požarnimi hidranti. Posamezni objekti se
priključujejo na hidrantno mrežo prek odštevalnih vodomerov v zunanjem
vodomernem jašku.
16. člen
(elektroenergetsko omrežje)
(1) Od obstoječe transformatorske postaje na območju
obstoječega mejnega prehoda se ob državni cesti položi nov kablovod 20 kV s
SN-kablom do nadomestne transformatorske postaje z vgrajenim transformatorjem
moči 400 kVA (z možnostjo povečanja na 630 kVA) in z nizkonapetostno ploščo za
javno razsvetljavo. Kabelska kanalizacija se položi v skupni izkopni jarek s
telekomunikacijskim kablom ob državni cesti. V ustrezni kabelski kanalizaciji
je predviden nizkonapetostni razvod do policijskega in carinskega objekta, do
nadstrešnice s kabinami ter do vseh drugih spremljajočih objektov. 
(2) Carinski in policijski objekt je opremljen z dizelskim
generatorskim agregatom moči 80 kVA, iz katerega bo mogoče v celoti napajati
porabnike ob izpadu električne napetosti. 
(3) Predvidena je javna razsvetljava celotne ploščadi z
napajanjem s transformatorske postaje. 
(4) Osvetlitev se izvede s svetilkami z navzdol usmerjenimi
svetlobnimi snopi. Na ploščadih za tovorna vozila je višina svetilk 10 do 12 m,
na ploščadi za potniški promet pa 10 do 15 m. Svetilke se namestijo na ločilnih
otokih v razdalji približno 30 m.
17. člen
(telekomunikacijsko omrežje)
Od območja obstoječega MMP se izvede podaljšanje zemeljskega
kabla v kabelski kanalizaciji, v katero se položi "dvojček" kot
rezerva za optični kabel. Kabelska kanalizacija se položi v skupni izkopni
jarek s kablovodom visoke napetosti ob državni cesti.
18. člen
(plin)
Objekti se ogrevajo na utekočinjeni naftni plin, ki se hrani
v treh vkopanih rezervoarjih prostornine 2,8 m3.
VI. ZASNOVA PROJEKTNIH REŠITEV ZA URBANISTIČNO, ARHITEKTURNO
IN KRAJINSKO OBLIKOVANJE
19. člen
(oblikovanje objektov)
(1) Funkcionalna ureditev območja MMP Starod, dimenzije ter
umestitev posameznih ureditev in objektov so razvidne iz grafičnega dela
državnega lokacijskega načrta. Tlorisne in višinske dimenzije objektov se lahko
razlikujejo od navedenih za ± 10%. 
(2) Za preprečitev nenadzorovanega dostopa na območje
ploščadi za blagovni promet se postavi varovalna žična ograja višine 2,0 m,
prilagojena poteku prometnih poti in prometnemu režimu na MMP Starod. 
(3) Za urejanje prometnega režima na prometnih površinah
območja MMP Starod se izvedejo enostranske ali dvostranske dvižne zapornice.
20. člen
(oblikovanje drugih prostih površin in obcestnega prostora)
(1) Zaradi večje preglednosti in odprtosti prostora se večji
del zelenih površin zaseje s travo. Brežine se zatravijo s tehniko biotorkreta.
(2) Drevesa in skupine grmovnic se posadijo kot vodila za
orientacijo v prostoru in se izberejo med avtohtonimi rastlinami. 
(3) Zagotoviti je treba redno vzdrževanje in ohranjanje forme
zasaditve.
VII. REŠITVE IN UKREPI ZA VAROVANJE OKOLJA, OHRANJANJE NARAVE
IN TRAJNOSTNE RABE NARAVNIH DOBRIN
21. člen
(varstvo pred hrupom)
(1) Pri gradnji je treba upoštevati ukrepe za zmanjšanje
vpliva hrupa na okolje, in sicer: 
-       
gradnja poteka le med 7. in 19. uro, ponoči pa samo pri neodložljivih
delih; 
-       
za nove stroje je določena največja dopustna zvočna moč v skladu s pravilnikom,
ki ureja emisijo hrupa strojev, in sicer za večino gradbenih strojev v
odvisnosti od čiste instalirane moči. Proizvajalci so jih dolžni označiti z
vrednostmi zvočne moči in zagotoviti, da ta vrednost ni presežena; 
-       
delovne naprave je treba ob neuporabi izklapljati (npr. daljši postanki
tovornih vozil, bagrov itd.). 
(2) Prve meritve hrupa v okolju se opravijo v skladu s
predpisi, ki urejajo hrup, najpozneje v petnajstih mesecih po začetku
obratovanja MMP Starod. Meritve je treba opraviti v času glavne turistične
sezone, tako da MMP Starod dela blizu največje obremenitve. Nadaljnji
monitoring se izvaja v odvisnosti od rezultatov prvih meritev.
22. člen
(varstvo zraka)
(1) Projektant in izvajalec gradbenih del zagotavljata, da se
v okolici gradbišča in pozneje pri obratovanju objekta ne preseže mejnih
vrednosti onesnaževal v zraku. Natančni ukrepi za preprečitev in zmanjšanje
onesnaženja zraka se podrobno opredelijo v projektni dokumentaciji za
pridobitev gradbenega dovoljenja. 
(2) Potreben je stalen nadzor nad tehnično brezhibnostjo ter
zagotavljanje ustreznega in premišljenega obratovanja gradbene mehanizacije in
drugih transportnih sredstev. 
(3) Vse manipulativne površine (vstopna in izstopna ploščad z
voznimi pasovi, parkirni prostori in cesta za vračanje tovornih vozil) morajo
biti utrjene in omogočati čiščenje ob nezgodi. Natančno je treba izdelati tudi
načrte za ravnanje ob nezgodah (npr. razlitje, raztros, požar itd.).
23. člen
(varstvo voda)
(1) Med gradnjo se vrši monitoring vodne zaloge podzemnih
voda in meri njihova kakovost. 
(2) Gradnjo nadzirata in spremljata hidrogeolog in
krasoslovec. 
(3) Med obratovanjem je treba zagotoviti monitoring kakovosti
izvedbe in obstojnosti zaščitnih ukrepov v skladu s poslovnikom, ki se pripravi
pred začetkom obratovanja MMP in v katerem se upoštevajo vse morebitne
spremembe projekta zaradi nepredvidenih pojavov med gradnjo.
24. člen
(varstvo živali in rastlin)
Zaradi pomembnosti širšega območja predlaganega kraškega
regijskega parka je pri predvidenih zemeljskih delih treba zagotoviti: 
-       
geološki ali krasoslovni nadzor, 
-       
zavarovanje novoodkritih naravnih vrednot glede na možnosti in situ
ali ex situ, če pa ni mogoče izvesti opisanih načinov varstva, je
obvezno natančno dokumentiranje najdb.
25. člen
(varovanje gozdnih zemljišč)
(1) Investitor je dolžan nadomestiti dostopne poti na gozdna
zemljišča med gradnjo MMP Starod in po njej. 
(2) V neposredni bližini območja MMP Starod se kar najbolj
ohrani naravna oblika gozda. Na območjih posegov v gozd je treba: 
-       
po gradnji urediti nov gozdni rob z dopolnitvijo avtohtonih drevesnih
sort, 
-       
preprečiti nepotrebno zasipavanje in odstranjevanje podrasti, 
-       
poseke gozda izvajati strokovno, na podlagi podrobnega načrta, 
-       
z gradnjo prizadeti gozdni prostor popraviti v smislu ekološke in
funkcionalne skladnosti, 
-       
med gradnjo in med obratovanjem nadzirati novonastale razmere v
sodelovanju s pristojno gozdarsko službo, 
-       
obstoječe gozdne ceste, vlake in dostope v gozd ob mejnem prehodu in
deponiji materiala urejati tako, da gospodarjenje z gozdom ne bo ovirano.
26. člen
(ohranjanje narave)
Ker je MMP Starod umeščen na širše območje predlaganega
kraškega regijskega parka, se posek drevja za krčitev gozda lahko opravi po
pridobitvi dovoljenja za gradnjo.
27. člen
(varovanje objektov in območij kulturne dediščine)
Na območju predvidenega posega ni zavarovanih kulturnih
spomenikov ali evidentirane kulturne dediščine.
28. člen
(zbiranje in odvoz odpadkov)
Komunalni odpadki na MMP Starod se zbirajo v tipskih
zabojnikih, ki se redno praznijo, odpadki pa organizirano odvažajo na komunalno
deponijo.
VIII. DRUGE UREDITVE
29. člen
(deponija presežkov materiala)
(1) Z odstranitvijo asfalta obstoječega cestišča bo nastalo
okoli 200 m3 odpadkov bitumenske mešanice. Ta se odpelje na
obstoječo deponijo, ki ima pridobljena potrebna dovoljenja in jo določi Občina
Ilirska Bistrica. 
(2) Za posek je predvideno približno 3 ha gozda, kar znaša
600 m3 lesa. Del koristne hlodovine se zagotovi lesnopredelovalnim
obratom ali gozdnemu gospodarstvu ali se kako drugače koristno uporabi, medtem
ko se korenine, vejevje in drugi ostanki sečnje zmeljejo in odpeljejo na
najbližjo obstoječo deponijo, ki ima pridobljena potrebna dovoljenja. 
(3) Zaradi vkopov na severni strani obstoječe ceste bo
izkopanega okoli 111.000 m3 materiala, od katerega se 27.000 m3
uporabi za nasipanje, predvsem pa zasipanje globoke vrtače na južni strani
ceste. Trajni presežki materiala v količini 84.000 m3 se v soglasju
z Občino Ilirska Bistrica odpeljejo na deponijo v Podgrad ali najbližjo obstoječo
deponijo, ki ima pridobljena potrebna dovoljenja.
IX. REŠITVE ZA ZAŠČITO PRED NESREČAMI
30. člen
(zaščita pred požarom)
(1) Požarna varnost objektov in območij se z zgraditvijo MMP
Starod ne sme poslabšati. Zagotovljeni morajo biti dovozi za intervencijska
vozila do vseh objektov in območij. 
(2) Voda za potrebe gašenja požara se zagotavlja s hidrantno
mrežo skladno s predpisi, ki urejajo tehnične normative za zunanje in notranje
hidrantno omrežje za gašenje požarov. 
(3) Med gradnjo mora izvajalec ravnati v skladu s predpisi,
ki urejajo varstvo pred požarom v naravnem okolju.
X. ETAPNOST IZVEDBE
31. člen
(etape izvajanja)
Gradnjo MMP Starod je dopustno izvesti v dveh etapah, in
sicer: 
-       
I. etapa: komunalno opremljanje območja in gradnja ploščadi MMP z vsemi
zunanjimi ureditvami in objekti; 
-       
II: etapa: gradnja objekta za menjalnico, špedicijo in sanitarije z
vsemi zunanjimi ureditvami.
XI. OBVEZNOSTI INVESTITORJA IN IZVAJALCEV
32. člen
(monitoring in drugi ukrepi)
(1) Z monitoringom se ugotovi, ali so predvideni ukrepi in
njihova izvedba učinkoviti, zato investitor MMP Starod: 
-       
zagotovi celostni načrt monitoringa kot sestavni del projekta za
pridobitev gradbenega dovoljenja, 
-       
zagotovi izvedbo meritev pred gradnjo MMP Starod (onesnaženje zraka,
tal, vode itn.), 
-       
pri določitvi točk monitoringa zagotovi tolikšno število, da se pridobi
utemeljena informacija o stanju posamezne sestavine okolja ali se smiselno
upoštevajo merilna mesta meritev ničelnega stanja, 
-       
zavaruje merilna mesta za spremljanje stanja tako, da je mogoče
neprekinjeno pridobivanje podatkov. 
(2) Rezultati monitoringa so javni, investitor poskrbi za
dostopnost teh podatkov. 
(3) Investitor gradnje MMP Starod pripravi načrt za
spremljanje monitoringa ter ga izvaja v določenem obdobju med gradnjo in
obratovanjem prehoda: 
a)    
za zrak: 
- 
spremljanje vplivov na onesnaženost zraka med gradnjo in med
obratovanjem v skladu s predpisom, ki ureja mejne opozorilne in kritične
imisijske vrednosti snovi v zrak, in predpisom o prvih meritvah in obratovalnem
monitoringu emisije snovi v zrak iz nepremičnih virov onesnaževanja ter o
pogojih za izvajanje monitoringa; 
b)    
za tla in vode: 
- 
na splošno velja, da je treba monitoring podzemne vode v kraških
vodonosnikih spremljati s preverjanjem vode neposredno na ponikalnicah in
izvirih. V ta okvir je treba vključiti tudi sistem opazovalnih vrtin; 
c)    
za hrup: 
- 
prve meritve je treba opraviti najpozneje v 15 mesecih po začetku
obratovanja MMP Starod v skladu z drugim odstavkom 21. člena te uredbe.
Nadaljnji monitoring se izvaja v odvisnosti od rezultatov prvih meritev. 
(4) Dodatni in zaščitni ukrepi, ki jih je investitor dolžan
izvesti na podlagi rezultatov monitoringa: 
-       
dodatne tehnične in prostorske rešitve, 
-       
popravilo, povečanje ali zgraditev novih naprav, 
-       
sprememba rabe prostora, 
-       
drugi ukrepi.
33. člen
(organizacija gradbišča)
Gradbišče se organizira tako, da se zagotovi dvosmerni promet
na glavni cesti. K načrtu gradbišča ter ureditvi obvozov in delnih zapor med
gradnjo investitor pridobi soglasja pristojnih organov in organizacij.
34. člen
(dodatne obveznosti)
Poleg vseh obveznosti, navedenih v tej uredbi, so obveznosti
investitorja in izvajalca med gradnjo in po njej tudi: 
-       
zagotavljanje potekanja prometa, 
-       
zagotavljanje dovozov in dostopov do sosednjih zemljišč, 
-       
po potrebi obnova ali popravilo infrastrukturnih vodov in drugih
objektov, če bodo pri gradnji MMP Starod zaradi prevelikih obremenitev ali
tresljajev poškodovani, 
-       
zavarovanje gradbišča tako, da bosta zagotovljeni varnost in nemotena
raba sosednjih objektov in zemljišč, 
-       
v skladu s predpisi v kar najkrajšem času odprava morebitnih negativnih
posledic, ki bi nastale zaradi gradnje in obratovanja MMP Starod, 
-       
zagotavljanje komunalne oskrbe objektov po vseh obstoječih
infrastrukturnih napeljavah, 
-       
med gradnjo zagotovitev potrebnih varnostnih ukrepov in organizacije
gradbišča, da se prepreči onesnaženje okolja in voda zaradi prevoza,
skladiščenja in uporabe tekočega goriva in drugih škodljivih snovi ali zaradi
nezgode, 
-       
ob nezgodi zagotovitev takojšnjega ukrepanja za to usposobljenih
delavcev.
XII. DOPUSTNA ODSTOPANJA
35. člen
(1) Vse umestitve in dimenzije, navedene v tej uredbi, se
natančneje določijo v projektni dokumentaciji za pridobitev gradbenega
dovoljenja. 
(2) Pri uresničitvi državnega lokacijskega načrta so dopustna
odstopanja od tehničnih rešitev, določenih s to uredbo, če se pri nadaljnjem
podrobnejšem preučevanju prometnih, geoloških, hidroloških, geomehanskih in
drugih razmer najdejo take rešitve, ki so oblikovno, prometno-tehnično ali
okoljevarstveno primernejše ter ne poslabšujejo prostorskih in okoljskih
razmer. 
(3) Odstopanja od tehničnih rešitev iz prejšnjega odstavka ne
smejo biti v nasprotju z javnim interesom. Z njimi morajo soglašati organi in
organizacije, na katere se nanašajo.
XIII. NADZOR
36. člen
Nadzor nad izvajanjem te uredbe opravlja Inšpektorat
Republike Slovenije za okolje in prostor.
XIV. PREHODNA IN KONČNA DOLOČBA
37. člen
(občinski prostorski akti)
Z dnem uveljavitve te uredbe se za ureditveno območje
državnega lokacijskega načrta iz 4. člena te uredbe šteje, da sta spremenjena
in dopolnjena občinska prostorska akta: 
-       
Odlok o spremembah in dopolnitvah prostorskih sestavin dolgoročnega
plana Občine Ilirska Bistrica za obdobje od leta 1986 do leta 2000 (Uradne
objave PN, št. 30/87 in 36/90); 
-       
Odlok o spremembah in dopolnitvah prostorskih sestavin družbenega plana
Občine Ilirska Bistrica za obdobje od leta 1986 do leta 1990 (Uradne objave PN,
št. 30/87, Uradni list RS, št. 7/99, 93/02 – dopolnjen 2001, 46/04, 63/04 –
popr., 65/04 in 78/04).
38. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije. 
Šifra: 00719-24/2006/9
Ljubljana, dne 6. aprila 2006
EVA 2005-2511-0079
Vlada Republike Slovenije
Janez Janša l.r. 
Predsednik