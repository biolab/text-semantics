1. člen
(namen)
Ta pravilnik določa način kategoriziranja planinskih poti po
zahtevnosti.
2. člen
(razvrstitev planinskih poti)
Planinske poti se glede na tehnično zahtevnost uporabe
razvrščajo v naslednje kategorije: 
1.    
lahke planinske poti, 
2.    
zahtevne planinske poti in 
3.    
zelo zahtevne planinske poti.
3. člen
(lahka planinska pot)
(1) Lahka planinska pot je planinska pot, ki je namenjena za
hojo in rekreacijski tek, pri čemer si uporabniku ni potrebno pomagati z rokama
zaradi varovanja ali pomoči pri gibanju po njej. 
(2) Lahka planinska pot se praviloma lahko uporablja tudi kot
sprehajalna pot. 
(3) Kadar lahka planinska pot preči strmo pobočje, mora biti
dovolj široka, da omogoča varno hojo tudi manj izurjenim uporabnikom. Od njih
se zahteva le pazljivost, telesno pripravljenost in primerno obutev.
4. člen
(zahtevna planinska pot)
(1) Zahtevna planinska pot je planinska pot, ki vodi čez
zahtevnejše odseke, na katerih si mora uporabnik zaradi varnosti pomagati z
rokama, na nevarnih odsekih pa so nameščene varovalne naprave.
(2) Morebitne varovalne naprave iz prejšnjega odstavka so
namenjene le dodatni varnosti uporabnikov in niso nujno potrebne za
premagovanje težjih mest.
(3) Od uporabnikov zahtevne planinske poti se zahteva
pazljivost, telesno pripravljenost in primerno opremo.
5. člen
(zelo zahtevna planinska pot)
(1) Zelo zahtevna planinska pot je planinska pot, kjer hojo
zamenja ali dopolnjuje plezanje in kjer so za premagovanje težko prehodnih
delov vgrajene varovalne naprave. 
(2) Zelo zahtevna planinska pot je tudi vsaka planinska pot,
ki je speljana preko posameznih področij s stalnim strjenim snegom ali ledom. 
(3) Za varnejši vzpon na zelo zahtevni planinski poti
potrebuje uporabnik dodatno osebno tehnično opremo, kot so čelada, plezalni pas
ter samovarovalni sestav, zaradi morebitnih snežišč na posameznih odsekih pa
tudi cepin in dereze.
6. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0071-152/2007
Ljubljana, dne 24. julija 2008
EVA 2007-3311-0068
dr. Milan Zver l.r. 
Minister 
za šolstvo in šport
Soglašam!
Janez Podobnik l.r. 
Minister 
za okolje in prostor