I. SPLOŠNA DOLOČBA
1. člen
(vsebina)
Ta pravilnik ureja način izvajanja
policijskih pooblastil, ki so določena v zakonu, ki ureja naloge in pooblastila
policije, in drugih zakonih, če ti opredeljujejo istovrstna pooblastila, način
pridobitve soglasja in seznanitve osebe v poligrafskem postopku z dejstvi,
določenimi z zakonom, ter postopek hrambe in uničenja zaseženih predmetov.
II. SPLOŠNA POLICIJSKA POOBLASTILA
2. člen
(zbiranje obvestil)
(1) Policisti zbirajo obvestila
praviloma neposredno od osebe, če je glede na okoliščine bolj primerno, pa tudi
pisno, po telefonu ali drugih elektronskih komunikacijah. Pri tem v skladu z
možnostmi upoštevajo želje osebe, pri kateri zbirajo obvestila.
(2) Izraženo željo osebe do
anonimnosti policisti zabeležijo in jo spoštujejo tudi v nadaljnjih postopkih.
(3) Kadar policisti zbirajo obvestila
od otroka, nameščenega v vzgojno-izobraževalni zavod, socialno varstveni zavod
ali drugo podobno ustanovo ali v rejniško družino, o tem predhodno obvestijo
odgovorno osebo vzgojno-izobraževalnega ali socialno varstvenega zavoda ali
druge ustanove, če je otrok v rejniški družini, pa pristojni center za socialno
delo, razen v nujnih primerih, ko to storijo naknadno.
3. člen
(pisno vabljenje in vabljenje z javnim
naznanilom)
(1) Policisti pisno vabilo pošljejo po
pošti ali ga osebno vročijo.
(2 Ko je treba osebo opozoriti na možnost
prisilne privedbe, se pisno vabilo osebi pošlje po pošti, osebno pa se ji vroči
le, če je treba takoj oziroma v kratkem času zagotoviti njeno navzočnost. V
vabilu se navedejo vse zakonske podlage, na podlagi katerih je oseba vabljena.
(3) Kadar policija vabi osebe z javnim
naznanilom, se vabilo objavi na spletni strani policije, v javnih medijih
oziroma na drug primeren način.
4. člen
(opozorilo in ukaz)
(1) Tehnična sredstva, s pomočjo
katerih policisti opozarjajo ali ukazujejo, so zlasti: megafon, trak »Stop
Policija«, table z zapisanim opozorilom ali ukazom (npr. »POZOR DRŽAVNA MEJA«)
ter sredstva in znaki, ki jih policisti uporabljajo pri urejanju in nadzoru
cestnega prometa.
(2) Policisti ukazujejo tudi z znaki,
ki jih s položajem telesa dajejo udeležencem v cestnem prometu, in drugimi
znaki, ki se uporabljajo kot splošno znani v posameznih dejavnostih (npr. pri
potapljanju).
5. člen
(ugotavljanje identitete)
(1) Osebne podatke, ki so jih
policisti pri ugotavljanju identitete pridobili na zahtevo uradne osebe ali
nosilca javnega pooblastila, policisti takoj na kraju posredujejo tem uradnim
osebam. Če to ni mogoče, jih policisti posredujejo naknadno po telefonu, pisno
ali po elektronskih komunikacijah.
(2) Policisti ugotavljajo identiteto
na upravičeno zahtevo druge osebe tako, da ta pri postopku ni navzoča oziroma
ne more neposredno izvedeti podatkov o osebi, katere identiteto policisti
ugotavljajo.
(3) Policisti pred ugotavljanjem
identitete na podlagi prejšnjega odstavka ocenijo upravičenost zahtevka,
ugotovijo identiteto upravičenca, ga poučijo, naj vloži pisni zahtevek z
obrazložitvijo razlogov in namena uporabe podatkov, ter mu povejo, na katero
policijsko enoto naj zahtevek naslovi.
6. člen
(fotografiranje)
(1) Če je za ugotovitev identitete
treba osebo fotografirati, policisti to storijo tako, da so jasno razvidni
obraz, celotna postava in vidne posebnosti.
(2) Za identifikacijo trupel policisti
lahko fotografirajo tudi druge dele telesa, na katerih so posebnosti, ki bi
lahko pripomogle k identifikaciji (npr. tetovaže, vidne telesne okvare, vidne
telesne poškodbe).
(3) Policisti v osebnem opisu navedejo
splošne in posebne značilnosti osebe.
(4) Fotografije neidentificiranih
trupel, namenjene objavi, morajo izkazovati ustrezno pieteto oziroma spoštljiv
odnos do umrle osebe.
7. člen
(iskanje oseb)
(1) Pogrešana oseba je iskana
oseba, ki je neobičajno odsotna iz domačega, družabnega oziroma poslovnega okolja
iz neznanih ali znanih razlogov. Šteje se, da potrebuje pomoč, dokler
ugotovitve policije ne pokažejo drugače. 
(2) Pri prijavi oziroma zaznavi
pogrešanja osebe policisti zberejo ter preverijo dejstva in okoliščine, na
podlagi katerih je mogoče sklepati na razlog pogrešitve. Nadaljnje aktivnosti
izvedejo glede na ugotovljene okoliščine posameznega primera. Če je treba, v
iskanje vključijo osebe, ki niso zaposlene v policiji.
7.a člen
(pridobitev podatkov o komunikacijah
pogrešane osebe)
(1) Policija pridobi podatke o
komunikacijah pogrešane osebe, ki potrebuje pomoč, s sredstvi mobilne
komunikacije, kadar z drugimi milejšimi ukrepi oziroma metodami ni mogla najti
pogrešane osebe. Za vložitev zahteve zadostuje domneva, da pogrešana oseba ima
ali je pred pogrešanjem uporabljala sredstva mobilne komunikacije. 
(2) Policija pridobi od operaterja
mobilne telefonije podatke o datumu, uri, telefonski številki in naročniku
klicane oziroma kličoče številke za storitev glasovnega klica, sporočila v SMS
in MMS obliki. 
7.b člen
(pregled osebnih predmetov, prostorov in
prevoznih sredstev pogrešane osebe) 
Policist sme pregledati le osebne predmete,
prostore in prevozna sredstva, ki jih je pogrešana oseba uporabljala za bivanje
oziroma življenje, če bi se s tem ukrepom lahko razjasnile okoliščine
pogrešitve ali našla pogrešana oseba. 
7.c člen
(vpogled v podatke pogrešane osebe)
O vpogledu v podatke, shranjene na
računalniku ali drugem mediju informacijske tehnologije pogrešane osebe, se
napiše poročilo, ki obsega: 
-       
identifikacijo elektronske naprave, v katero je bil opravljen vpogled, 
-       
datum ter uro začetka in konca vpogleda oziroma ločeno za več vpogledov,
če vpogled ni bil opravljen v enem delu, 
-       
morebitne sodelujoče in navzoče osebe pri vpogledu, 
-       
številko odredbe in sodišče, ki jo je izdalo, 
-       
način izvedbe vpogleda, 
-       
ugotovitve vpogleda in druge pomembne okoliščine. 
7.č člen
(obveščanje preiskovalnega sodnika)
Kadar se ukrepi za najdbo pogrešane osebe
izvajajo na podlagi odredbe preiskovalnega sodnika, policija preiskovalnemu
sodniku v 30 dneh od izdaje odredbe pošlje poročilo o izvedbi ukrepov. 
7.d člen
(seznanitev pogrešane osebe z zbranimi podatki)
Kadar policisti v skladu z zakonom, ki
ureja naloge in pooblastila policije, najdeno osebo seznanjajo s podatki, ki so
jih med iskanjem zbrali o njej, to opravijo ustno, če najdena oseba zahteva, pa
jo seznanijo tudi pisno.
8. člen
(prepoznava oseb po fotografijah)
(1) V postopku prepoznave policist
osebi, ki opravlja prepoznavo, pokaže najmanj 12 fotografij, in sicer tako, da
ni mogoče ugotoviti osebnega imena ali drugih podatkov oseb na fotografijah ter
tako, da ne nakazujejo k izbiri določene fotografije. Policist sme fotografije
oseb uporabiti iz evidence fotografiranih oseb, fotografijo osebe, ki je
predmet prepoznave, pa tudi iz drugih uradnih evidenc ali na drug zakonit
način.
(2) Uradni zaznamek o opravljeni
prepoznavi podpišeta policist, ki je vodil postopek, in oseba, ki je opravljala
prepoznavo.
9. člen
(objava fotorobota)
Izdelan fotorobot se sme objaviti na spletni
strani policije, v sredstvih javnega obveščanja ali na drug primeren način.
10. člen
(poligrafski postopek)
(1) Soglasje za izvedbo poligrafskega
postopka pridobi poligrafski preiskovalec.
(2) Pisno soglasje za izvedbo
poligrafskega postopka mora vsebovati navedbo, da je bila oseba seznanjena:
-       
z načinom izvedbe poligrafskega postopka in osnovnim delovanjem
poligrafskega aparata (to lahko poligrafski preiskovalec izvede s seznanitvenim
poligrafskim testom ali na drug način),
-       
da se poligrafski postopek sme opraviti le z njenim soglasjem, ki ga
lahko kadar koli med poligrafskim postopkom umakne,
-       
da se bo poligrafski postopek izvedel z namenom usmerjanja
kriminalistične preiskave pri preiskovanju konkretnega kaznivega dejanja,
-       
da se rezultati poligrafskega postopka ne morejo uporabiti kot dokaz v
kazenskem postopku.
(3) Če oseba soglasja ne podpiše, se
šteje, da ne soglaša s poligrafskim postopkom.
(4) Poligrafski preiskovalec ne opravi
poligrafskega testiranja, če je oseba v neprimernem psihofizičnem stanju.
11. člen
(cestna zapora z blokadno točko)
(1) Cestno zaporo z blokadno točko
smejo policisti vzpostaviti na javnih cestah in nekategoriziranih cestah, ki se
uporabljajo za cestni promet, ter drugih površinah, kjer se lahko odvija cestni
promet.
(2) Pri vzpostavitvi cestne zapore z
blokadno točko policisti izvedejo ustrezne ukrepe za zagotovitev varnosti udeležencev
v cestnem prometu.
(3) Policisti pri odločitvi za popolno
ali selektivno kontrolo nad vozili in osebami upoštevajo okoliščine konkretnega
primera. Pri cestni zapori z blokadno točko policisti pri popolni kontroli
ustavijo vsa vozila in osebe, pri selektivni kontroli pa ustavijo le vozila in
osebe, ki so domnevno povezane z razlogom in ciljem vzpostavitve cestne zapore.
12. člen
(uporaba tujega prevoznega sredstva,
sredstva za zvezo ali drugega sredstva)
(1) Policist sme uporabiti tuje
prevozno sredstvo, če za njegovo uporabo izpolnjuje predpisane pogoje, ter
sredstvo za zvezo ali drugo sredstvo, če glede na okoliščine v trenutku
ocenjevanja oceni, da zna z njim ravnati.
(2) Po uporabi prevoznega sredstva,
sredstva za zvezo ali drugega sredstva policist takoj, ko je to mogoče, izda
upravičencu potrdilo, iz katerega je razvidno, katero sredstvo je bilo
uporabljeno, kdaj in koliko časa, za prevozna sredstva tudi število prevoženih
kilometrov, razlog uporabe in morebitne poškodbe, nastale med uporabo, ter da
ima lastnik sredstva pravico do povračila stroškov oziroma morebitne premoženjske
škode, ki mu je bila povzročena z uporabo.
13. člen
(varnostni pregled)
(1) Pri podrobnejšem varnostnem
pregledu sme policist zahtevati od osebe, da postopoma sleče posamezna vrhnja
oblačila, če zaradi specifičnosti oblačil z otipom ni mogoče zaznati oziroma
odkriti orožja, nevarnih predmetov ali snovi, ki bi jih oseba lahko imela v
vrhnjih ali spodnjih delih oblačil. Pri tem od osebe ne sme zahtevati, da sleče
tudi spodnje perilo.
(2) Šteje se, da je prevozno sredstvo
v neposredni bližini in dostopno osebi, ki se jo varnostno pregleduje, kadar
oseba med policijskim postopkom ali takoj po njem zaradi neposredne bližine
prevoznega sredstva lahko dostopi do njega.
(3) Za skriti del vozila se šteje del
vozila, za katerega pregled je treba uporabiti posebna tehnična sredstva ali
metode (razstavljanje, rezanje, lomljenje in druga podobna opravila).
14. člen
(pregled osebe)
Pri pregledu osebe je izvedba omejena na
tiste dele oblačil, stvari ali prevoznega sredstva, za katere na podlagi
neposredne zaznave policista obstaja velika verjetnost, da se v njih nahajajo
predmeti, ki jih je skladno z zakonom treba zaseči.
15. člen
(vstop v tuje stanovanje in druge
prostore)
(1) Če morajo policisti za vstop v
stanovanje in druge prostore uporabiti telesno silo ali tehnična sredstva, pred
vstopom osebo v notranjosti opozorijo na njihovo uporabo, razen če je treba
ukrepati takoj in nepričakovano.
(2) Policisti za vstop v tuje
stanovanje in druge prostore praviloma uporabijo tehnična sredstva, ki so
tipizirana za uporabo v policiji. Druga tehnična sredstva in telesno silo smejo
uporabiti, če z vstopom v stanovanje in druge prostore ni mogoče odlašati,
tipiziranih sredstev pa ni moč uporabiti.
(3) Za uporabo drugih tehničnih
sredstev se šteje tudi uporaba sredstev, ki jih za vstop v tuje stanovanje in
druge prostore uporabijo druge strokovno usposobljene osebe, po dogovoru in pod
nadzorom policista.
(4) Drugi primeri, ko smejo policisti
vstopiti v tuje stanovanje in druge prostore, če je to nujno za zavarovanje
ljudi ali premoženja, so zlasti: 
-       
zagotovitev pomoči očitno nebogljeni osebi, 
-       
zavarovanje otroka ali mladoletnika, ki so ga starši ali zakoniti
zastopniki prijavili kot pogrešanega, 
-       
preprečitev nevarnosti zaradi požara, uhajanja plina, izlitja vode,
razsutja ali razlitja nevarnih snovi, 
-       
podobni dogodki ter naravne nesreče ali pojavi.
16. člen
(zavarovanje prostorov)
(1) Kadar policisti poskrbijo za
varovanje prostora, ker v prostoru po opravljeni policijski nalogi ni imetnika
ali drugega upravičenca, to storijo z zamenjavo ključavnice, s svojo prisotnostjo
ali na drug primeren način.
(2) Kadar policisti ne poskrbijo za
varovanje prostora s svojo prisotnostjo, prostor zapečatijo. To storijo z
odtisom v rdeči vosek, plombo, odtisom na papirju ali na drug primeren način.
Poleg pečata policisti na vidno mesto namestijo obvestilo, ki mora vsebovati
podatke o policijski enoti, ki obravnava zadevo, pravno podlago za vstop v
stanovanje ali druge prostore, datum, opozorilo o prepovedi odstranitve oziroma
poškodovanja pečata in vstopa v prostor ter podpis policista in žig policijske
enote.
17. člen
(zaseg predmetov)
(1) Če okoliščine to dopuščajo,
policist ukaže osebi, naj sama izroči predmet, ki ga je treba zaseči, sicer
predmet v skladu s pravili stroke odvzame policist ali druga strokovno
usposobljena oseba, ki lahko poskrbi za nadaljnjo hrambo ali uničenje, predmet
pa zaseže policist.
(2) V listino o zasegu predmetov
policist vpiše komu, kje in kdaj je bil predmet zasežen, pravno podlago zasega,
kdo je predmet zasegel in natančen opis predmeta. Opis vsebuje vrsto in
značilnosti ter tudi vidne poškodbe predmeta, tako da ga je mogoče razlikovati
od drugih podobnih predmetov. Listino podpišeta policist in oseba, ki ji je bil
predmet zasežen. Če oseba listine noče podpisati, policist to navede na
listini.
18. člen
(ravnanje z zaseženimi predmeti)
(1) Če se po zasegu predmetov ugotovi,
da je treba na predmetu iskati sledove kaznivega dejanja ali prekrška ali
opraviti drugo kriminalističnotehnično opravilo, policist ta postopek izvede
pred vrnitvijo ali izročitvijo predmeta pristojnemu organu.
(2) Če je treba predmet vrniti osebi,
ki ji je bil zasežen, ali drugi upravičeni osebi, jo policist o tem obvesti in
jo pozove, naj predmete prevzame v policijski enoti, praviloma v kraju njenega
prebivališča, hkrati pa jo opozori na možnost, da se ji predmeti na njeno željo
lahko dostavijo tudi na dom, če prebiva na območju Republike Slovenije.
(3) Policist o vrnitvi predmeta izda
potrdilo, ki ga podpiše tudi oseba, ki se ji predmet vrača. Če oseba prevzema
noče podpisati, policist to zabeleži v potrdilu.
(4) Pisno obvestilo o vrnitvi predmetov
poleg podatkov iz drugega odstavka tega člena vsebuje tudi 30 dnevni rok, v
katerem se lahko oseba izjasni, naj se ji predmet vrne, ter opozorilo, da se bo
v nasprotnem primeru štelo, da se je odpovedala lastninski pravici do predmeta.
(5) Če je
oseba nedvoumno izrazila voljo, da predmeta ne želi več imeti v lasti, policist
ravna v skladu s predpisi, ki urejajo stvarnopravna razmerja. V primeru odpovedi lastninski pravici nad
zaseženim predmetom, postane lastnik zaseženega predmeta Republika Slovenija.
19. člen
(hramba zaseženih predmetov)
(1) Policijska enota zasežene predmete
hrani v posebnem prostoru, do katerega je dostop omejen. V drugem uradnem
prostoru sme hraniti zasežene predmete le, kadar je to upravičeno zaradi preiskovanja
zadeve (npr. pregled večje količine dokumentov), neupravičenim osebam pa je
onemogočen dostop.
(2) Policijska enota o zaseženih
predmetih vodi razvid, ki vsebuje naslednje podatke:
-       
datum in ura zasega,
-       
opis zaseženih predmetov,
-       
osebno ime osebe, ki ji je bil predmet zasežen,
-       
pravna podlaga zasega,
-       
osebno ime policista, ki je opravil zaseg,
-       
ravnanje z zaseženimi predmeti.
(3) Na predmetih morajo biti naslednji
podatki:
-       
komu, kje in kdaj je bil predmet zasežen,
-       
kdo ga je zasegel in
-       
podatki o predmetu.
(4) Policija sme na podlagi sklenjene
pogodbe hraniti zasežene predmete tudi pri drugih subjektih.
20. člen
(uničenje zaseženih predmetov)
(1) Uničenje zaseženih predmetov se
opravi pod nadzorom komisije, ki jo imenuje generalni direktor policije ali
direktor policijske uprave. V komisijah lahko sodelujejo tudi zunanji člani.
(2) Uničenje predmetov se opravi na
način, ki ga določi komisija, glede na posebnosti predmetov.
(3) O uničenju se sestavi zapisnik, ki
ga potrdi komisija.
(4) Stroški uničenja predmetov,
zaseženih na podlagi zakona, ki ureja naloge in pooblastila policije, bremenijo
policijo.
21. člen
(protiteroristični pregled)
(1) Pri protiterorističnem pregledu
smejo policisti prositi za pomoč osebe, ki poznajo infrastrukturo pregledovanih
objektov in območij, inšpektorje inšpekcijskih služb, osebe, ki so dolžne
izvajati ukrepe za varnost, in druge strokovno usposobljene osebe. Pri
protiterorističnem pregledu policisti uporabljajo tehnična sredstva.
(2) Protibombni pregled je usmerjen v
iskanje eksplozivnih naprav in sredstev. Pri protibombnem pregledu policisti
uporabljajo tehnična sredstva in službene pse policije, šolane za iskanje
eksplozivnih snovi.
(3) Kemijsko-biološko-radiološki
pregled je usmerjen v iskanje kemijskih, bioloških, radioaktivnih in jedrskih
snovi, s katerimi se lahko ogrozi življenje ali zdravje ljudi. Obsega predvsem pregled in odvzem vzorcev
živil, vode in neznanih snovi za laboratorijsko preiskavo ter dokumentacije v
zvezi z živili, namenjenimi varovanim osebam.
(4) Protiprisluškovalni pregled je
usmerjen v preveritev, ali se v določenem prostoru, objektu, napravi, prevoznem
sredstvu ali območju nahajajo sredstva za prisluškovanje oziroma opazovanje s
pomočjo uporabe elektronskih in ostalih medijev za prenos ali zapis zvoka oziroma
slike ali zgolj digitalnih podatkov ter njihovo lociranje in odstranitev.
(5) Naprave, sredstva ter snovi, ki
jih najdejo pri pregledu iz prejšnjih odstavkov tega člena, policisti
identificirajo, proučijo, onesposobijo in odstranijo ali iz varnostnih razlogov
uničijo ali poskrbijo za njihovo uničenje. Policisti smejo odvzeti in
zavarovati vzorce najdenih sredstev, snovi in sledi, če je to potrebno zaradi
njihove identifikacije. Stroški uničenja najdenega eksplozivnega telesa,
improviziranega eksplozivnega telesa, delov orožja, eksploziva ali
prisluškovalne naprave, bremenijo policijo.
22. člen
(motenje radiofrekvenčnega spektra)
(1) Motenje radiofrekvenčnega spektra
se izvaja s pomočjo radiofrekvenčnih motilcev ali s pomočjo izločanja določenih
kanalov na območju in v časovnem obsegu, ki je nujen za izvedbo policijske
naloge. 
(2) Če bi motenje radiofrekvenčnega
spektra zaradi lokacije lahko vplivalo na letalsko varnost, je pri izvedbi
pooblastila potrebna koordinacija s subjekti, pristojnimi za nadzor in kontrolo
zračnega prometa.
23. člen
(začasna omejitev gibanja)
Policisti z razlogi za začasno omejitev
gibanja osebe seznanijo neposredno ustno, z uporabo tehničnih sredstev, preko
javnih medijev, pristojnih organov ali na drug primeren način (npr. s trakovi,
taktično postavitvijo policistov). Na zahtevo osebi, ki ji je
bilo začasno omejeno gibanje, pojasnijo tudi predviden čas trajanja začasne
omejitve gibanja.
24. člen
(obveščanje o privedbi)
(1) Kadar oseba, ki jo je treba
privesti, zahteva obveščanje bližnjih, delodajalca ali zagovornika, ji
policist, ko varnostne razmere to dopuščajo, omogoči, da jih obvesti sama preko
lastnega telefona ali drugih elektronskih komunikacij, lahko pa tudi preko
elektronskih komunikacij policije.
(2) Kadar tuj državljan zahteva
obveščanje diplomatsko-konzularnega predstavništva države, katere državljan je,
ga obvesti policija, razen če diplomatsko-konzularnega predstavništva ni v
Republiki Sloveniji. Takrat ga obvesti preko ministrstva, pristojnega za
zunanje zadeve.
(3) Kadar je treba privesti osebo, ki
neguje ali skrbi za otroke ali druge osebe, policist pred privedbo obvesti
pristojni center za socialno delo ali drugo pristojno službo, če oseba sama ne
more zagotoviti nikogar, ki bi poskrbel zanje.
(4) Kadar je treba zaradi privedbe
osebe zagotoviti oskrbo živali, za katere skrbi privedena oseba, policist
obvesti pristojno veterinarsko organizacijo.
(5) Če oseba, ki jo je treba privesti,
opravlja delo, zaradi prekinitve katerega bi lahko prišlo do velike nevarnosti,
je treba privedbo odložiti do odločitve organa, ki je nalog za privedbo izdal.
25. člen
(opustitev in odložitev privedbe)
(1) Policist ne sme privesti osebe,
katere gibanje je zelo oteženo zaradi bolezni, onemoglosti ali telesne poškodbe
in osebe, katere zdravstveno stanje bi se zaradi privedbe poslabšalo. Policist
o ugotovitvah takoj obvesti organ, ki je izdal nalog za privedbo, po potrebi pa
tudi organ, h kateremu je osebo treba privesti.
(2) Če oseba, ki jo je treba privesti,
potrebuje nujno medicinsko pomoč, policist zagotovi njen prevoz v najbližjo
javno zdravstveno ustanovo in poskrbi za njeno varovanje do odločitve organa,
ki je izdal nalog za privedbo, po potrebi pa obvesti tudi organ, h kateremu jo
je treba privesti.
26. člen
(ravnanje z odvzetimi predmeti)
(1) Če policist opravlja privedbo na
podlagi naloga za privedbo, predmete, ki jih je pri varnostnem pregledu odvzel
osebi, ni pa razlogov za njihov zaseg, izroči organu, h kateremu je privedel
osebo. Če jih ta ne prevzame, jih vrne osebi.
(2) Organ, ki je izdal nalog za
privedbo, pisno potrdi privedbo osebe in izročitev odvzetih predmetov.
27. člen
(evidentiranje podatkov o privedbi)
O privedbi policist napiše uradni zaznamek,
v katerega med drugim evidentira način zagotavljanja pravic privedeni osebi.
28. člen
(zaščitno pokrivalo)
Zaščitno pokrivalo, ki ga smejo policisti
med privedbo uporabiti za preprečitev prepoznavnosti osebe, mora biti praviloma
tipizirano.
29. člen
(prepoved udeležbe na športnih
prireditvah)
(1) Z odredbo se lahko osebi izreče prepoved
udeležbe na eni ali več vrstah športnih prireditev.
(2) Osebi, ki ji je že bil izrečen
ukrep prepovedi udeležbe na določeni vrsti športnih prireditev, se lahko izreče
tudi ukrep prepovedi udeležbe na drugih vrstah športnih prireditev, če je bila
oseba zalotena v okoliščinah, ki terjajo izrek novega ukrepa za drugo vrsto
športnih prireditev.
(3) Pri izreku ukrepa se določi
športno prireditev glede na športno panogo in glede na ekipo (klubske ali
reprezentančne). Pri ekipnih športih se določi športna panoga in ekipa, pri
individualnih športih pa samo športna panoga.
(4) Če se osebo, ki ji je bila
izrečena prepoved udeležbe na športnih prireditvah, fotografira, se jo
fotografira v skladu s kriminalistično-tehničnimi standardi.
30. člen
(izdelava in posredovanje seznama oseb)
Pred športno prireditvijo, na kateri
rediteljsko službo opravlja subjekt zasebnega varovanja, policijska enota na
podlagi evidence izdela seznam oseb, ki jim je prepovedana udeležba na tej
športni prireditvi. Seznam sme vsebovati tudi fotografije oseb. Seznam
posreduje predstavniku subjekta zasebnega varovanja. Hkrati ga opozori na
spoštovanje določb zakona, ki ureja varstvo osebnih podatkov.
31. člen
(ravnanje z odredbo)
(1) Odredbe, ki so bile izdane v zvezi
s prepovedjo udeležbe na športnih prireditvah in so bile pritrjene na oglasno
desko policijske postaje, se snamejo po petnajstih dneh.
(2) Za državljane Republike Slovenije
in tujce, ki imajo na ozemlju Republike Slovenije stalno ali začasno prebivališče,
se sneta odredba vloži v spis. Za osebe, ki živijo v tujini, se odredba po
snetju z oglasne deske pošlje diplomatsko-konzularnemu predstavništvu države,
katere državljani so. Enako se ravna z odločitvijo preiskovalnega sodnika ali
zunajobravnavnega senata okrožnega sodišča.
32. člen
(prekinitev potovanja)
Če skupina, ki ji je odrejena prekinitev
potovanja, potuje z javnim prevoznim sredstvom na redni liniji, policisti
ukrenejo vse potrebno, da se javnemu prevoznemu sredstvu čim prej omogoči
nadaljnja pot.
33. člen
(pridržanje)
(1) Uveljavitev pravic mora policist
pridržani osebi zagotoviti takoj, ko je to mogoče.
(2) Če pridržana oseba uveljavlja
pravico do zagovornika, telefonski klic vzpostavi policist, nato pa omogoči
pridržani osebi pogovor z zagovornikom.
(3) Če pridržana oseba zahteva, da so
o pridržanju obveščeni njeni bližnji, jih obvesti policist, razen če so bližnji
zunaj Republike Slovenije. Policist lahko bližnje obvesti po telefonu ali
neposredno osebno.
(4) Če tuj državljan zahteva
obveščanje diplomatsko-konzularnega predstavništva države, katere državljan je,
ga obvesti policija, razen če diplomatsko-konzularnega predstavništva ni v
Republiki Sloveniji. V tem primeru ga obvesti preko ministrstva, pristojnega za
zunanje zadeve.
34. člen
(zagotovitev stika s pridržano osebo)
(1) Policist zagovorniku omogoči
neoviran stik s pridržano osebo. Pogovora med zagovornikom in pridržano osebo
policist ne sme poslušati, lahko pa ju vizualno nadzira.
(2) Enako kot v prejšnjem odstavku
policist ravna ob obisku predstavnikov pristojnih državnih oziroma mednarodnih
institucij ali organizacij s področja varstva človekovih pravic in temeljnih
svoboščin, kot so zlasti varuh človekovih pravic, pristojna državna oziroma
mednarodna sodišča, drugi državni oziroma mednarodni nadzorni organi ter
nevladne ali humanitarne organizacije.
(3) Policijska enota mora pobudo,
prošnjo ali pritožbo pridržane osebe subjektom iz prejšnjega odstavka poslati
po pošti, takoj ko je to mogoče. Če naslovnika ni mogoče ugotoviti, pisanje
pošlje varuhu človekovih pravic. Pri uveljavljanju pravice do komuniciranja
pridržane osebe z varuhom človekovih pravic po telefonu, telefonski klic
vzpostavi policist, nato pa ji omogoči pogovor.
35. člen
(medicinska oskrba pridržane osebe)
(1) Bolni ali poškodovani osebi ali
osebi, ki kaže znake zastrupitve z alkoholom ali drugo snovjo in je očitno, da
potrebuje nujno medicinsko pomoč, ali to oseba navede sama, mora policist
zagotoviti nujno medicinsko pomoč v skladu s predpisi, ki urejajo nujno
medicinsko pomoč.
(2) Po seznanitvi z mnenjem zdravnika
se policist odloči o nadaljnjem pridržanju osebe. Če oseba ostane na
zdravljenju v zdravstveni ustanovi, pridržanja pa se ne prekine, se pridržanje
izvaja na način, ki omogoča izvedbo zdravstvene oskrbe. Način izvajanja
pridržanja se uskladi s pristojnimi zdravstvenimi delavci.
(3) Če pridržana oseba zahteva, da jo
pregleda zdravnik, ki si ga sama izbere, policist o tem obvesti izbranega
zdravnika, pridržano osebo pa opozori, da mora vse stroške sama poravnati.
36. člen
(dokumenti o pridržanju)
Policist o pridržanju sestavi uradni
zaznamek, iz katerega morajo biti razvidni podatki o načinu zagotavljanja
pravic pridržani osebi ter drugih opravilih med pridržanjem.
37. člen
(nadzor pridržanih oseb)
Nadzor s tehničnimi sredstvi za video in avdio
nadzor ne izključuje neposrednega fizičnega nadzora pridržane osebe.
III. UPORABA PRISILNIH SREDSTEV
38. člen
(splošna določba)
(1) Policisti uporabljajo prisilna
sredstva na način, ki ga predpisujeta zakon, ki ureja naloge in pooblastila
policije, in ta pravilnik. Pri uporabi prisilnih sredstev morajo policisti
upoštevati tudi pravila stroke, ki so se kot posebna znanja in veščine
izoblikovala v policijski praksi in so kot taka opredeljena v internih aktih
policije oziroma jih policisti osvojijo na izobraževanjih, izpopolnjevanjih in
usposabljanjih policistov.
(2) Pri uporabi tehničnih prisilnih
sredstev morajo policisti upoštevati navodila proizvajalca ter biti ustrezno
usposobljeni za njihovo uporabo.
(3) Vrsta in intenziteta uporabljenega
prisilnega sredstva mora biti sorazmerna načinu, sredstvu in moči upiranja ali
napada osebe.
(4) Prisilno sredstvo je dopustno
uporabljati tako dolgo, dokler namen uporabe ni dosežen ali dokler se ne
izkaže, da namena ne bo mogoče doseči.
38.a člen
(uporaba vozil Slovenske vojske)
Ko policisti pri opravljanju policijskih
nalog uporabljajo balistično zaščitena vozila (kolesnike) Slovenske vojske, ki
omogočajo varen dostop ali vdor v objekt, morajo biti označena tako, da je
razvidno, da jih uporablja policija.
39. člen
(uporaba sredstev za vklepanje in vezanje)
(1) Sredstva za vklepanje in vezanje
so lisice, pasovi s sistemom za vklepanje oziroma vezanje rok in nog, plastična
zatega in vrvica.
(2) Za vklepanje in vezanje se šteje
tudi uporaba priročnih sredstev, kot so lepilni trak, pas, vezalke in druga
primerna sredstva. Priročna sredstva morajo policisti prenehati uporabljati
takoj, ko lahko uporabijo tipizirana sredstva.
(3) Sredstva za vklepanje in vezanje
policisti uporabijo tako, da z njimi vklenejo ali zvežejo roke, noge ali oboje
skupaj.
40. člen
(uporaba telesne sile)
Policisti smejo uporabiti oblike in načine
uporabe telesne sile, ki izhajajo iz različnih borilnih veščin in policijske
prakse in so kot pravila stroke opredeljeni v internih aktih policije oziroma jih
policisti osvojijo na izobraževanjih, izpopolnjevanjih in usposabljanjih
policistov.
41. člen
(uporaba plinskega razpršilca)
(1) Za uporabo plinskega razpršilca se
šteje uporaba pršila z dražilno substanco.
(2) Policist ga uporabi tako, da s
pritiskom na sprožilec dražilno substanco sprosti neposredno proti obrazu
oziroma zgornjemu delu telesa osebe.
42. člen
(uporaba palice)
Za udarjanje s palico se štejejo tudi
sunki, ki jih določajo pravila stroke.
43. člen
(uporaba službenega psa)
Pri opravljanju nalog policije se lahko
uporabljajo le ustrezno izurjeni in opremljeni službeni psi, ki jih vodijo
policisti vodniki.
43.a člen
(uporaba električnega paralizatorja)
(1) Preden policist uporabi
električni paralizator, mora, če okoliščine glede na varnost policista oziroma
drugih oseb to dopuščajo, osebo, zoper katero naj bi uporabil električni
paralizator, opozoriti s klicem: »Stoj, policija, uporabil bom električni
paralizator!«. 
(2) Policisti ne smejo sočasno
uporabiti dveh ali več električnih paralizatorjev. 
(3) Policisti električnega
paralizatorja ne smejo usmerjeno sprožiti ali ga uporabiti neposredno s
pritiskom v vitalne dele telesa, kot so glava, vrat ali genitalije oziroma ga
uporabiti v okoliščinah, zaradi katerih bi lahko nastala nevarnost za osebo
zaradi padca v vodo, po stopnicah, z velike višine ipd. 
(4) Šteje se, da so električni
paralizatorji opremljeni s kamero za video snemanje, če jih je proizvajalec
opremil z integrirano ali samostojno kamero z brezžično povezavo, s katero se
dokumentirajo okoliščine uporabe električnega paralizatorja. 
(5) Električni paralizator smejo
uporabljati policisti, ki opravljajo naloge v intervencijskih skupinah in
drugih podobnih oblikah dela, policisti Specialne enote in mobilnih
kriminalističnih oddelkov.
44. člen
(uporaba sredstev za prisilno ustavljanje
prevoznih in drugih sredstev)
(1) Bodičaste trakove in bodičasta
sredstva za prisilno ustavljanje prevoznih sredstev policist položi, potegne
ali vrže na vozišče oziroma drugo površino, po kateri vozi vozilo, ki ga je
treba prisilno ustaviti, tako, da predrejo in izpraznijo pnevmatike.
(2) Druga sredstva za prisilno
ustavljanje prevoznih sredstev se uporabijo kot ovira, ki otežuje ali
preprečuje nadaljnjo vožnjo s prevoznim sredstvom.
(3) Tehnična sredstva, ki se smejo
uporabiti za prisilno ustavitev ali prizemljitev daljinsko in avtonomno vodenih
vozil, plovil, zrakoplovov in drugih tehničnih sredstev, so tudi tehnična
sredstva za motenje radiofrekvenčnega spektra.
45. člen
(uporaba konjenice)
Pri opravljanju nalog policije se lahko
uporabljajo le ustrezno izurjeni in opremljeni konji, pod neposrednim vodstvom
policistov konjenikov.
46. člen
(uporaba posebnih motornih vozil)
Policisti, ki uporabljajo posebna motorna
vozila, morajo biti usposobljeni za strokovno ravnanje z vozili in s posebno
opremo (kot so ograje in mreže) za neposredno delovanje na ljudi, s katero so
opremljena ta vozila.
47. člen
(uporaba vodnega curka)
(1) Vodni curek iz posebnega vozila
smejo uporabljati le za to strokovno usposobljeni policisti.
(2) Če se vodni curek uporabi skupaj s
sredstvi za označevanje oseb oziroma plinskimi sredstvi, morajo biti izpolnjeni
tudi pogoji za uporabo teh sredstev.
48. člen
(uporaba plinskih ter drugih sredstev za
pasivizacijo)
(1) Plinska sredstva policist uporabi
tako, da plinski naboj ali snov s plinsko pištolo, puško ali drugo napravo
izstreli, plinsko ročno bombo odvrže ali druga sredstva razprši v smeri oseb,
zoper katere jih uporablja.
(2) Plinskih in drugih sredstev za
pasivizacijo policist ne sme usmerjeno odvreči ali izstreliti v vitalne dele
telesa, kot so glava, vrat in genitalije, razen če je to nujno, ker oseba
neposredno ogroža življenje policistov ali druge osebe.
49. člen
(uporaba strelnega orožja)
Za napad na policista ali drugo osebo se ne
šteje ravnanje osebe z orožjem, drugim nevarnim predmetom ali snovjo, ki je
izvedeno v skladu z ukazi policista.
IV. POSEBNOSTI PRI IZVAJANJU POSAMEZNIH POLICIJSKIH
POOBLASTIL
50. člen
(začasna omejitev gibanja zaradi varovanja
določenih oseb in objektov)
(1) Policisti smejo zaradi
zagotavljanja varnosti določenih oseb, prostorov, objektov in okolišev objektov, ki so posebnega državnega pomena,
omejiti dostop do prostora, kjer bodo potekali oziroma potekajo dogodki
državnega pomena. Dostop se sme omejiti s policisti, z ograjami ali na drug
primeren način (npr. trak policija).
(2) Nadzor nad dostopom na območje
oziroma v prostor iz prejšnjega odstavka izvajajo policisti neposredno. Pri tem
smejo uporabljati tehnična sredstva in službenega psa za iskanje eksplozivnih
in drugih nevarnih sredstev ali snovi.
(3) Zaradi varovanja določenih
varovanih oseb smejo policisti, če je to glede na okoliščine konkretnega
primera nujno, imetnikom stanovanj, stanovanjskih hiš in drugih objektov ter
prostorov, ki se nahajajo v neposredni bližini ali ob poti, kjer se bo
zadrževala varovana oseba, ukazati, da v določenem času zaprejo okna,
odstranijo vozila, smetnjake in druge predmete, ki bi lahko predstavljali oviro
ali nevarnost za varovano osebo. Vozila ali predmete, ki na ukaz policistov
niso bili odstranjeni, odstranijo policisti oziroma na njihovo zahtevo ustrezne
javne službe. Predmete, ki jih ni mogoče odstraniti, policisti po pregledu
zaplombirajo.
(4) Policisti smejo v primerih iz
prejšnjega odstavka tudi zahtevati, da se za nujno potreben čas prepove ali
omeji promet ter ustavijo dela na objektih, cestah in ob cestah, prepove lov,
minerska dela in strelske vaje.
51. člen
(varnostno preverjanje)
Zaradi varovanja določenih varovanih oseb,
ki so visoko ogrožene, se varnostno preverjanje sme izvajati le za osebe, ki se
nahajajo v objektih, njihovi neposredni bližini ali ob poti, kjer se bo
zadrževala varovana oseba.
52. člen
(pregled plovila)
(1) Za pregled plovila se šteje
pregled nadvodnega in podvodnega dela plovila, prostorov za vkrcavanje in izkrcavanje
oseb, prtljage in tovora, prostorov za upravljanje plovila ter prostorov za
zadrževanje potnikov in članov posadke. Pregled plovila zajema tudi pregled
naprav, opreme plovila, prtljage in tovora na plovilu, ne pa tudi bivalnih
kabin in skritih delov plovila.
(2) Pregled ali preiskavo naprav,
pomembnih za varnost plovila, sme opraviti za to usposobljen policist ali druga
strokovno usposobljena oseba, po dogovoru in pod nadzorom policista.
53. člen
(zasledovanje plovila)
(1) Če se plovilo na znake policistov
ne ustavi, sme vodja posadke na policijskem čolnu odrediti zasledovanje
plovila.
(2) Zasledovanje plovila na morju se
sme začeti le v teritorialnem morju Republike Slovenije, nadaljevati se sme
tudi na odprtem morju, vendar se mora končati, ko zasledovano plovilo vpluje v
tuje teritorialne vode, razen če je zasledovanje v tuje teritorialne vode
dovoljeno z mednarodno pogodbo.
54. člen
(zajetje plovila)
(1) Zajetje plovila pomeni ukrep, s
katerim policist prevzame nadzor nad plovilom.
(2) O zajetju plovila policist napiše
uradni zaznamek, ki vsebuje: podatke o plovilu, poveljniku, članih posadke in
drugih osebah na plovilu, navigacijske podatke o kraju in vzrokih ustavitve in
zajetja plovila, meteorološke podatke, ugotovitve ob pregledu listin in knjig
oziroma pregledu ali preiskavi plovila, čas trajanja ustavitve plovila, v
katero pristanišče je bilo odpeljano in kateremu organu je bilo izročeno.
55. člen
(obveščanje pri izvajanju policijskih
pooblastil zoper otroke in mladoletnike)
(1) Policisti obveščanje staršev,
skrbnikov ali pristojnega centra za socialno delo zabeležijo v poročilu o
opravljenem delu, v pisnem aktu o uporabi policijskega pooblastila, v uradnem
zaznamku ali na drug način.
(2) Policisti zabeležijo datum in čas
obveščanja, način obveščanja (ustno, osebno, po telefonu ali drugih
elektronskih komunikacijah), osebno ime obveščene osebe, sorodstveno razmerje,
pri obveščanju centra za socialno delo pa osebno ime uslužbenca centra ter
podatek o policistu, ki je obveščanje opravil. Policisti zabeležijo tudi
ugotovitve v zvezi z obveščanjem, ki so pomembne za nadaljnji postopek. Policisti
zabeležijo tudi, če obveščanje ni bilo uspešno.
55.a člen
(uporaba tehničnih sredstev za optično
prepoznavo registrskih tablic)
Policisti tehničnih sredstev za optično
prepoznavo registrskih tablic ne smejo uporabljati za vsesplošen preventivni
nadzor cestnega prometa, na primer tako, da bi se vozila z nameščeno opremo
istočasno postavilo na širšem območju vseh pomembnih prometnih povezav. 
55.b člen
(uporaba brezpilotnih zrakoplovov)
(1) Predpis, ki ureja sisteme
brezpilotnih zrakoplovov, se ne uporablja za usposabljanje in podporne
dejavnosti (pregled antenskih stolpov zaradi preverjanja delovanja zvez) za
izvajanje nalog in policijskih pooblastil, za katera smejo policisti v skladu z
zakonom, ki ureja naloge in pooblastila policije, uporabljati brezpilotne
zrakoplove. 
(2) Policisti pri uporabi brezpilotnih
zrakoplovov iz prejšnjega odstavka upoštevajo splošne pogoje, ki so predpisani
za njihovo letenje. Če je treba pregledati antenske stolpe zaradi preverjanja
delovanja zvez in če se usposabljanje izvaja v okoliših policijskih objektov,
na drugih območjih pa, če gre za neposeljena območja oziroma območja, kjer ni
objektov, namenjenih bivanju ljudi, so dopustna odstopanja od teh pogojev, če
se z uporabo brezpilotnega zrakoplova ne ogroža varnost življenja, zdravje ali
premoženje ljudi zaradi udarca ali izgube nadzora nad sistemom brezpilotnega
zrakoplova ali če se ne ogroža ali moti varnost v zračnem prometu.

Pravilnik o policijskih pooblastilih (Uradni
list RS, št. 16/14) vsebuje naslednji končni določbi:
»V. KONČNI DOLOČBI
56. člen
(prenehanje
uporabe)
Z dnem uveljavitve tega pravilnika se
preneha uporabljati Pravilnik o policijskih pooblastilih (Uradni list RS, št.
40/06, 56/08 in 15/13 – ZNPPol).
57. člen
(uveljavitev)
Ta pravilnik začne veljati trideseti dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o policijskih pooblastilih (Uradni list RS, št. 59/17) vsebuje naslednjo končno določbo:
»KONČNA DOLOČBA
16. člen
(uveljavitev)
Ta pravilnik začne veljati petnajsti dan po
objavi v Uradnem listu Republike Slovenije.«.