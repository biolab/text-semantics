Z ŽELJO razvijati prijateljske in dobrososedske odnose med
Republiko Slovenijo in Republiko Hrvaško; 
ZARADI ZASKRBLJENOSTI nad počasnim reševanjem odprtih
vprašanj med državama; 
SPRIČO objektivnih razlik med državama v notranjepolitičnem
življenju in njunem položaju v mednarodni skupnosti 
in 
ZAVEDAJOČ SE pomena poenotenja strankarskih politik za dosego
nacionalnih interesov,
DRŽAVNI ZBOR REPUBLIKE SLOVENIJE V ZVEZI Z UREJANJEM ODNOSOV
MED REPUBLIKO SLOVENIJO IN REPUBLIKO HRVAŠKO:
ugotavlja, da je proces urejanja meddržavnih odnosov zaradi
političnih, varnostnih in gospodarskih okoliščin v sosednji Hrvaški zapleten.
Ne glede na doseženo stanje pri tem, mora Republika Slovenija kot članica Sveta
Evrope uresničevati svoje zunanjepolitične interese v mednarodni skupnosti v
skladu z evropskimi normami; 
poudarja, da bo Republika Slovenija v procesu urejanja
odprtih vprašanj vztrajala pri uresničevanju svojih legitimnih interesov.
Hkrati opozarja, da izjave in dejanja hrvaške strani, ki jih je mogoče razumeti
kot izraze ozemeljskih zahtev do Slovenije, močno škodujejo iskanju sporazumnih
rešitev; 
opozarja na stališča in sklepe Odbora za mednarodne odnose o
meji med Republiko Slovenijo in Republiko Hrvaško, v katerih je rečeno, da je
vprašanje urejanja problemov v zvezi z ugotavljanjem meje med državama ključno
za medsebojne odnose. 
Glede na to, da Republika Slovenija v celoti izvaja svoje
ustavne in mednarodno prevzete obveznosti v zvezi z obravnavanim vprašanjem.
Državni zbor od Vlade Republike Slovenije 
zahteva, da v primerih nesprejemljivih enostranskih dejanj
hrvaške strani diplomatsko, politično in ekonomsko ukrepa ter zavaruje
nacionalne interese Republike Slovenije; 
poudarja interes Republike Slovenije, da se vsa odprta
vprašanja urejajo sporazumno. Pri tem posebej opozarja Vlado Republike
Slovenije na stališča in sklepe odborov Državnega zbora, ki predlagajo ukrepe v
procesu urejanja posameznih sklopov odnosov, od gospodarskega in bančnega,
preko energetskega in ekološkega do infrastrukturnega in kmetijskega; 
pričakuje od Sabora Republike Hrvaške politično voljo za
obravnavo predlogov sporazumov, ki urejajo meddržavne odnose. Državni zbor
Republike Slovenije meni, da bi prav nadaljnji koraki pri urejanju vprašanj
gospodarskega sodelovanja pomembno spodbudili siceršnje pogovore in pogajanja
med državama; 
poudarja, da tudi ob tej priložnosti Republika Slovenija želi
uveljaviti sprejeta načela v mednarodnih odnosih. S svojo politiko, tudi do
sosednje Hrvaške, želi Slovenija prispevati k stabilnosti in varnosti v tem
delu Evrope.
Št. 310-08/91-9/27-1
Ljubljana, dne 9. julija 1993.
Predsednik 
Državnega zbora 
Republike Slovenije 
mag. Herman Rigelnik l. r.