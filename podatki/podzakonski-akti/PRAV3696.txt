1. člen
S tem pravilnikom se predpisujejo
zdravstveni pogoji, ki jih mora izpolnjevati posameznik za posest ali nošenje
orožja, pogoji, ki jih morajo izpolnjevati zdravstveni zavodi oziroma zasebni
zdravniki za opravljanje zdravniških pregledov, s katerimi se ugotavlja
zdravstvena zmožnost za posest ali nošenje orožja, način in postopek izdajanja
zdravniških spričeval, sestava in način dela zdravniške komisije za
ugotavljanje zdravstvene zmožnosti za posest ali nošenje orožja ter vodenje evidence
pregledov in medicinske dokumentacije.
2. člen
Posameznik se oceni v skladu z določbami
tega pravilnika ali je zdravstveno zmožen za posest orožja, če nima bolezni,
poškodb ali stanj naštetih v Prilogi 1, ki je sestavni del tega pravilnika in
je objavljena skupaj z njim.
Posameznik se oceni v skladu z določbami
tega pravilnika, da je zdravstveno zmožen za posest in nošenje orožja, če nima
bolezni, poškodb ali stanj, ki vplivajo na varno rokovanje z orožjem, naštetih
v Prilogi 2, ki je sestavni del tega pravilnika in je objavljena skupaj z njim.
3. člen
Zdravstveni zavodi oziroma zasebni
zdravniki morajo imeti primerne prostore in tehnično opremljenost, ki omogočajo
strokovno ustrezno delo za opravljanje zdravniških pregledov, s katerimi se
ugotavlja zdravstvena zmožnost za posest ali nošenje orožja.
Zdravniške preglede lahko opravljajo
zdravstveni zavodi, ki imajo zaposlene zdravnike specialiste medicine dela oziroma
zasebni zdravniki specialisti medicine dela, ki imajo pooblastilo za
opravljanje zdravniških pregledov za ugotavljanje zdravstvene zmožnosti za
posest ali nošenje orožja (v nadaljnjem besedilu: pooblaščeni zdravnik).
4. člen
Zdravniški pregled za ugotavljanje
zdravstvene zmožnosti za posest ali nošenje orožja obsega:
1.     
identifikacijo posameznika na podlagi osebnega dokumenta;
2.     
anamnezo (razgovor): splošna, družinska, socialna, delovna, osebna in
specialna (podatki o prejšnjih pregledih);
3.     
pregled zdravstvene dokumentacije (zdravstveni karton izbranega osebnega
zdravnika, preventivni zdravstveni karton in tudi predhodna ocena zmožnosti
posesti ali nošenja orožja);
4.     
klinični pregled vseh organov in organskih sistemov s posebnim poudarkom
na usmerjenem pregledu psihičnega stanja, stanja centralnega in perifernega
živčevja in čutil.
5. člen
Pooblaščeni zdravnik izda posamezniku na
podlagi zdravniškega pregleda zdravniško spričevalo o telesni in duševni
zmožnosti za posest ali nošenje orožja. 
Obrazec zdravniškega spričevala
pooblaščenega zdravnika je v Prilogi 3, ki je sestavni del tega pravilnika in
je objavljena skupaj z njim.
6. člen
Posameznik, ki se ne strinja z zdravniškim
spričevalom, lahko zahteva ponovni zdravniški pregled pred zdravniško komisijo
za ugotavljanje zdravstvene zmožnosti za posest ali nošenje orožja (v
nadaljnjem besedilu: komisija).
Zahtevo za ponovni zdravniški pregled mora
posameznik vložiti v 15 dneh od vročitve zdravniškega spričevala. Zahteva se
vloži pri pooblaščenem zdravniku, ki je izdal zdravniško spričevalo. Ta mora
zahtevo z vso dokumentacijo takoj poslati komisiji.
Komisijo sestavljajo: zdravnik specialist
medicine dela, psiholog ter konziliarni specialist. V komisiji ne more
sodelovati tisti, ki je na prvi stopnji ocenil telesno in duševno zmožnost
posameznika za posest ali nošenje orožja. Komisijo imenuje minister, pristojen
za zdravstvo, v soglasju z ministrom, pristojnim za notranje zadeve. Komisija
dela po poslovniku.
Komisija mora izdati zdravniško spričevalo
v 30 dneh od vložitve zahteve za ponovni zdravniški pregled.
Obrazec zdravniškega spričevala komisije je
v Prilogi 4, ki je sestavni del tega pravilnika in je objavljen skupaj z njim.
7. člen
Zdravniško spričevalo pooblaščenega
zdravnika oziroma komisije velja eno leto. V primeru spremembe zdravstvenega
stanja, ki lahko vpliva na zdravstveno zmožnost za posest ali nošenje orožja,
se zdravniški pregled ponovi.
Zdravniško spričevalo pooblaščenega
zdravnika oziroma komisije se pošlje upravni enoti pri kateri je posameznik zaprosil
za orožno listino.
8. člen
Pooblaščeni zdravniki, ki opravljajo
zdravniške preglede v skladu z določili tega pravilnika, morajo voditi posebno evidenco
pregledov in ocen o zdravstveni zmožnosti posameznikov za posest ali nošenje
orožja in hraniti celotno medicinsko dokumentacijo vseh posameznikov,
pregledanih zaradi izdaje spričevala o zdravstveni zmožnosti za posest ali
nošenje orožja, skladno s posebnimi predpisi.
9. člen
Ta pravilnik začne veljati petnajsti dan po
objavi v Uradnem listu Republike Slovenije.
Št. 020-60/00
Ljubljana, dne 23. julija 2001.
prof. dr. Dušan Keber, dr. med.
l. r.
Minister
za zdravje
Soglašam!
dr. Rado Bohinc l. r.
Minister
za notranje zadeve

Priloga 1: Bolezni,
poškodbe ali stanja, ki predstavljajo nezmožnost za posest orožja
Priloga 2: Bolezni,
poškodbe ali stanja, ki vplivajo na varno rokovanje z orožjem in predstavljajo
nezmožnost za posest in nošenje orožja
Priloga 3: Zdravniško
spričevalo o telesni in duševni zmožnosti posameznika za posest ali nošenje
orožja
Priloga 4: Zdravniško
spričevalo zdravniške komisije za ugotavljanje zdravstvene zmožnosti za posest
ali nošenje orožja o telesni in duševni zmožnosti posameznika za posest ali
nošenje orožja