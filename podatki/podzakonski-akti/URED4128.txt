I. SPLOŠNE DOLOČBE
1. člen
Ta uredba določa vodovarstveno območje za
vodno telo vodonosnika Selniška dobrava (v nadaljnjem besedilu: vodovarstveno
območje) na območju Občine Selnica ob Dravi, ki se uporablja za oskrbo
prebivalstva s pitno vodo, ter vodovarstveni režim in roke, v katerih morajo
lastniki ali drugi posestniki nepremičnin na tem območju svoje delovanje
prilagoditi določbam te uredbe.
2. člen
(1) Vodovarstveno območje sestavljajo
območje zajetja in tri notranja območja, ki so prikazana v publikacijski karti
v prilogi 1, ki je sestavni del te uredbe.
(2) Območje zajetja, določeno okoli
črpalne vrtine GV-1, je v publikacijski karti iz prejšnjega odstavka označeno z
belo barvo in oznako »0«.
(3) Notranja območja so v
publikacijski karti iz prvega odstavka tega člena označena na naslednji način:
-      
najožje vodovarstveno območje z oranžno barvo
in oznako »VVO I«,
-      
ožje vodovarstveno območje z rumeno barvo in
oznako »VVOII« in
-      
širše vodovarstveno območje z zeleno barvo in
oznako »VVO III«.
(4) Notranja območja se delijo na najožja
vodovarstvena območja z najstrožjim vodovarstvenim režimom, na ožja
vodovarstvena območja s strožjim vodovarstvenim režimom in na širša
vodovarstvena območja z milejšim vodovarstvenim režimom.
(5) Vodovarstveno območje se evidentira v
vodnem katastru kot atributni del digitalne zbirke podatkov.
3. člen
(1) Meje vodovarstvenega območja,
območja zajetja in notranjih območij so poligoni, določeni v digitalni obliki
kot poseben sloj geografskega informacijskega sistema in prikazani na karti, ki
jo v izvirniku hrani ministrstvo, pristojno za vode (v nadaljnjem besedilu:
ministrstvo).
(2) Seznam parcel, ki ležijo na
vodovarstvenem območju, je naveden v prilogi 2, ki je sestavni del te uredbe.
Seznam parcel je povzet po digitalnem zemljiškem katastru iz marca 2005, ki ga
vodi Geodetska uprava Republike Slovenije.
(3) Če se parcele na
vodovarstvenem območju združujejo s parcelami, ki imajo drugačen vodovarstveni
režim, ali s parcelami zunaj vodovarstvenega območja, se za gradnje na
novonastalih parcelah določi vodovarstveni režim, ki je strožji.
II. UKREPI, PREPOVEDI IN OMEJITVE ZA RABO VODE
4. člen
(1) Na najožjem vodovarstvenem območju
je prepovedana raba podzemne vode, razen za javno oskrbo s pitno vodo.
(2) Na ožjem in širšem vodovarstvenem
območju se lahko podeli vodna pravica za rabo podzemne vode, če to ne vpliva na
količino in kakovost vode, ki se rabi ali je namenjena za oskrbo s pitno vodo.
5. člen
Ne glede na določbe prvega odstavka
prejšnjega člena je na najožjem vodovarstvenem območju dovoljena raba podzemne
vode za lastno oskrbo s pitno vodo za kmetijo z identifikacijsko številko
kmetijskega gospodarstva KMG-MID 100288246 in je za rabo pridobljena vodna pravica.
III. UKREPI, PREPOVEDI IN OMEJITVE ZA GRADNJO
6. člen
(1) Na območju zajetja je prepovedana
gradnja, razen gradnje, ki je namenjena za oskrbo s pitno vodo in je zanjo
pridobljeno vodno soglasje.
(2) Na območju zajetja je prepovedano
opravljanje dejavnosti, ki bi lahko vplivale na spremembo lastnosti ali
kakovost pitne vode.
7. člen
(1) Na notranjih območjih je
prepovedana gradnja, ki je v tabeli 1.1, 1.2 in 1.3 priloge 3, ki je sestavni del te uredbe, označena z oznako »-«.
(2) Ne glede na določbe prejšnjega
odstavka je na notranjih območjih dovoljena rekonstrukcija stanovanjskih ali
nestanovanjskih stavb iz tabele 1.1 priloge 3 te uredbe, če se ne spremeni
namembnost objekta oziroma sprememba rabe objekta ne pomeni povečanja tveganja
za onesnaženje vodnega telesa.
(3) Ne glede na določbe prvega
odstavka tega člena je na notranjih območjih dovoljena rekonstrukcija
obstoječih ali gradnja novih vojaških objektov, objektov za potrebe zaščite in
reševanja ob naravnih in drugih nesrečah in objektov za varnost, če se pri
rekonstrukciji ne spremenita velikost in namembnost objekta in če sprememba
rabe objekta ali gradnja novega objekta ne pomeni povečanja tveganja za
onesnaženje vodnega telesa in če je pri rekonstrukciji ali gradnji novega
objekta k projektnim rešitvam iz projekta za pridobitev gradbenega dovoljenja
po predpisih o graditvi objektov izdano vodno soglasje.
(4) Ne glede na določbe prvega
odstavka tega člena je na notranjih območjih dovoljena odstranitev objektov ob
hkratni ukinitvi internega kanalizacijskega omrežja.
8. člen
(1) Na notranjih območjih je dovoljena
gradnja, ki je v tabeli 1.1, 1.2 in 1.3 priloge 3 te uredbe označena z oznako
»+«.
(2) Za gradnjo na notranjih območjih,
ki je v tabelah 1.1, 1.2 in 1.3 priloge 3 te uredbe označena z oznako »pd«, je
treba pridobiti vodno soglasje.
(3) Na notranjih območjih je dovoljena
gradnja, ki je v tabelah 1.1, 1.2 in 1.3 priloge 3 te uredbe označena z oznako
»pp«, če so v projektnih rešitvah iz projekta za pridobitev gradbenega
dovoljenja načrtovani zaščitni ukrepi, za katere je iz rezultatov analize
tveganja za onesnaženje razvidno, da je tveganje za onesnaženje zaradi te
gradnje sprejemljivo, k projektnim rešitvam za gradnjo in izvedbo zaščitnih
ukrepov pa je izdano vodno soglasje.
(4) Na
notranjih območjih je dovoljena gradnja, ki je v tabelah 1.1 in 1.2 priloge 3
te uredbe označena z oznako »pip«, če gre za gradnjo infrastrukture v skladu z
državnim prostorskim načrtom ali občinskim podrobnim prostorskim načrtom, ki je
sprejet v skladu s predpisi, ki urejajo prostorsko načrtovanje, in za katerega
je izvedena celovita presoja vplivov na okolje ter pridobljeno soglasje v
skladu s predpisi, ki urejajo varstvo okolja. Sprejemljivost vplivov objekta
infrastrukture na vodni režim in stanje vodnega telesa ter vplive zaščitnih
ukrepov na zmanjšanje tveganja za onesnaženje preverja ministrstvo na podlagi
izsledkov analize tveganja za onesnaženje v postopku izdaje mnenja k državnemu
prostorskemu načrtu ali občinskemu podrobnemu prostorskemu načrtu.
(5) Ne glede
na določbe drugega odstavka tega člena za gradnjo na območju, ki se ureja z
državnim prostorskim načrtom ali občinskim podrobnim prostorskim načrtom,
ministrstvo preveri sprejemljivost vplivov objekta na vodni režim in stanje
vodnega telesa v postopku izdaje mnenja k državnemu prostorskemu načrtu ali
občinskemu podrobnemu prostorskemu načrtu v skladu s predpisi, ki urejajo
prostorsko načrtovanje.
(6) Ne glede
na določbe tretjega odstavka tega člena za gradnjo na območju, ki se ureja z
državnim prostorskim načrtom ali občinskim podrobnim prostorskim načrtom,
ministrstvo preveri sprejemljivost vplivov objekta na vodni režim in stanje
vodnega telesa ter vplive zaščitnih ukrepov na zmanjšanje tveganja za
onesnaženje v postopku izdaje mnenja k državnemu prostorskemu načrtu ali
občinskemu podrobnemu prostorskemu načrtu.
9. člen
(1) Vodno soglasje se lahko izda za
gradnjo na vodovarstvenem območju, če je zagotovljen priključek objekta na
javno kanalizacijo za odvajanje odpadnih voda in so vplivi objekta na vodni
režim in stanje vodnega telesa sprejemljivi.
(2) Za
gradnjo na območju, ki ni opremljeno z javno kanalizacijo in v skladu s
predpisi, ki urejajo emisijo snovi pri odvajanju odpadne vode iz komunalnih
čistilnih naprav in emisijo snovi pri odvajanju odpadne vode iz malih
komunalnih čistilnih naprav, ta ni zahtevana, se vodno soglasje lahko izda, če
se komunalna odpadna voda odvaja in čisti na način, kot je to določeno s
predpisi, ki urejajo emisijo snovi in toplote pri odvajanju odpadnih voda v
vode in javno kanalizacijo in emisijo snovi pri odvajanju odpadne vode iz malih
komunalnih čistilnih naprav.
10. člen
(1) Ne glede na določbe 7. člena te
uredbe je samo za potrebe kmetije iz 5. člena te uredbe gradnja na najožjem
vodovarstvenem območju na parcelah iz priloge 4, ki je sestavni del te uredbe,
dovoljena, če gre za:
-      
gradnjo stanovanjskega objekta,
-      
gradnjo pomožnih kmetijsko-gozdarskih objektov
iz tabele 1.3 priloge 3 te uredbe, navedenih pod zaporedno številko 3, razen
krmišča, molzišča, ribnika in zbiralnika gnojnice in gnojevke do 150 m3,
-      
gradnjo garaže za kmetijsko mehanizacijo,
-      
gradnjo nove žage,
-      
povečanje zmogljivosti silosov za spravilo pridelka,
-      
postavitev rastlinjakov,
-      
povečanje zmogljivosti zbiralnika gnojnice in
gnojevke, pri čemer mora biti dno zbiralnika gnojnice in gnojevke najmanj 2 m nad najvišjo gladino podzemne vode glede na povprečje nivoja gladin v zadnjih 10 letih in ne sme
presegati velikosti 150 m3. Objekt mora biti neprepusten za vodo.
(2) Za gradnjo objektov in izvedbo
gradbenih del iz prejšnjega odstavka se lahko izda vodno soglasje, če:
-      
je zagotovljeno zbiranje komunalne odpadne vode
v mali komunalni čistilni napravi ali nepretočni greznici v skladu s predpisom,
ki ureja odvajanje in čiščenje komunalne odpadne in padavinske vode, ali
-      
je zbiranje komunalne odpadne vode določeno kot
investicija v načrtu razvojnih programov Občine Selnica ob Dravi ter programu
opremljanja zemljišč za gradnjo, ki je izdelan v skladu s predpisi o urejanju
prostora, oziroma se v skladu s programom opremljanja zemljišč gradnja javne
kanalizacije zagotovi z ustrezno pogodbo med Občino Selnica ob Dravi in
investitorjem, in
-      
med gradnjo in rabo objekta to ne pomeni
povečanja tveganja za onesnaženje vodnega telesa; objekt mora biti izveden
tako, da je preprečeno ponikanje ali spiranje odpadnih voda ali drugih sredstev
v podzemne vode ali zajetje; skladiščenje snovi v objektu, ki pomenijo tveganje
za onesnaženje podzemne vode, ni dovoljeno, in
-      
gre za nujna vzdrževalna dela ali
rekonstrukcijo obstoječih stavb, s katero se preprečita ogrožanje zdravja in
življenja ljudi ter nastanek škode na premoženju v skladu s predpisi, ki
urejajo graditev objektov.
11. člen
(1) Ne glede na določbe 7. člena te
uredbe sta na ožjem vodovarstvenem območju gradnja in izvedba gradbenih del na
parcelah iz priloge 5, ki je sestavni del te uredbe, dovoljeni in se za gradnjo
lahko izda vodno soglasje, če gre:
-      
za širitev gramoznice;
-      
po prenehanju izkoriščanja gramoza v gramoznici
za gradnjo stanovanjskih in nestanovanjskih stavb, razen nestanovanjskih stavb
iz tabele 1.1 priloge 3 te uredbe, navedenih pod zaporednimi številkami 5, 8,
9, 10, 10 a, 14, 16, 17, 18, 19 in 21 ter 3 in 6, če je za gradnjo objektov potrebna presoja vplivov na okolje v skladu s predpisi, ki urejajo
varstvo okolja, in 13, če gre za znanstvenoraziskovalno delo. Gradnja novih
objektov je dovoljena šele takrat, ko so vsi obstoječi objekti na območju
priključeni na urejeno javno kanalizacijo v skladu s predpisom, ki ureja
odvajanje in čiščenje komunalne odpadne in padavinske vode.
(2) Ne glede na določbe 7. člena te
uredbe sta na ožjem vodovarstvenem območju na levem bregu Drave na območju, na
katerem je dostop do zaščitenega kulturnozgodovinskega spomenika sv. Janeza
Nepomuka, gradnja in izvedba gradbenih del dovoljeni in se lahko izda vodno
soglasje, če gre za ureditev parkirišča, ki mora biti izvedeno tako, da se
padavinska voda s parkirišča, očiščena v skladu s predpisom, ki ureja emisijo
snovi in toplote pri odvajanju odpadnih vod v vode in javno kanalizacijo,
odvaja v Dravo. Očiščena odpadna voda, ki se odvaja v vodotok, ne sme pred njim
ponikati v podzemno vodo.
11.a člen
(1) Lastniki ali drugi posestniki zemljišč na notranjih
vodovarstvenih območjih morajo upravljavcem vodovoda ali izvajalcu državnega
monitoringa stanja voda dopustiti dostop in redno vzdrževanje objektov za
izvajanje meritev količin in kakovosti vode, izvajanje meritev ter odvzem
vzorcev ali gradnjo novih objektov za izvajanje meritev količin in kakovosti
vode.
(2) Ukinitev ali odstranitev objektov za izvajanje meritev iz
prejšnjega odstavka lahko odobri samo upravljavec vodovoda ali izvajalec
državnega monitoringa stanja voda, izvede pa od njega pooblaščeni izvajalec.
IV. PREPOVEDI V ZVEZI Z RAVNANJEM Z ZEMLJIŠČI IN GOZDOM
12. člen
(1) Na notranjih območjih je
prepovedano gnojenje zemljišč na način, ki je v tabeli 1.4 priloge 3 te uredbe
označen z oznako »-«.
(2) Na notranjih območjih je prepovedano
ravnanje z gozdom na način, ki je v tabeli 1.4 priloge 3 te uredbe označen z
oznako »-«.
(3) (črtan)
(4) (črtan)
(5) (črtan)
(6) (črtan)
(7) (črtan)
12.a člen
(1) Na notranjih območjih so na kmetijskih
zemljiščih prepovedani: 
-      
gnojenje brez gnojilnega načrta; 
-      
gnojenje z ostanki greznic, malih komunalnih
čistilnih naprav, komunalnih ali skupnih čistilnih naprav; 
-      
gnojenje z blatom, ki nastaja na kmetijskem
gospodarstvu in je mešanica komunalne odpadne vode, gnojnice in gnojevke, ne
glede na čas njegovega skladiščenja; 
-      
shranjevanje organskih gnojil, razen uležanega
hlevskega gnoja, v skladu s predpisom, ki ureja varstvo voda pred
onesnaževanjem z nitrati iz kmetijskih virov; 
-      
shranjevanje komposta ali pregnitega blata 1.
ali 2. razreda okoljske kakovosti, določenega v skladu s predpisom, ki ureja
obdelavo biološko razgradljivih odpadkov; 
-      
shranjevanje blata, določenega v skladu s
predpisom, ki ureja uporabo blata iz komunalnih čistilnih naprav v kmetijstvu; 
-      
uporaba komposta in pregnitega blata 2. razreda
okoljske kakovosti, določenega v skladu s predpisom, ki ureja obdelavo biološko
razgradljivih odpadkov; 
-      
uporaba blata, določenega v skladu s predpisom,
ki ureja uporabo blata iz komunalnih čistilnih naprav v kmetijstvu.
(2) Gnojilni načrt iz prve alineje
prejšnjega odstavka mora biti izdelan v pisni obliki in mora biti ob
inšpekcijskem nadzoru na vpogled pristojnemu inšpektorju, če to zahteva.
Vsebovati mora najmanj podatke o vrsti in količini uporabljenega mineralnega
ali organskega gnojila za posamezno kmetijsko rastlino in okvirni čas gnojenja.
Gnojilni načrt se izdela v skladu s Smernicami za strokovno utemeljeno
gnojenje, ki so objavljene na spletnih straneh ministrstva, pristojnega za
kmetijstvo. Za analizo tal za gnojilni načrt se lahko odvzame en povprečni
vzorec tal za več parcel skupaj, če gre za enako rabo in enake talne lastnosti
na teh parcelah.
12.b člen
(1) Poleg prepovedi iz prvega odstavka
prejšnjega člena so na kmetijskih zemljiščih na najožjih vodovarstvenih
območjih prepovedani tudi: 
-      
gnojenje z gnojnico in gnojevko; 
-      
preoravanje trajnega travinja, razen travinja
(trave, detelje, deteljno-travne mešanice in travno-deteljne mešanice), ki je
vključeno v kolobar; 
-      
uporaba mineralnih gnojil, ki vsebujejo dušik,
od spravila pridelka do 1. marca; 
-      
uporaba komposta in pregnitega blata 1. razreda
okoljske kakovosti, določenega v skladu s predpisom, ki ureja obdelavo biološko
razgradljivih odpadkov; 
-      
namakanje z vodo, ki so ji dodana rastlinska
hranila, razen če gre za pridelavo rastlin pod zaščitno folijo; 
-      
shranjevanje uležanega hlevskega gnoja. 
(2) Pri gnojenju z uležanim hlevskim gnojem
na najožjih vodovarstvenih območjih letni vnos dušika iz uležanega hlevskega
gnoja na posamezno enoto rabe kmetijskih zemljišč na najožjih vodovarstvenih območjih
ne sme presegati 140 kg N/ha. 
(3) Mineralna gnojila, ki vsebujejo dušik,
se na najožjih vodovarstvenih območjih lahko uporabljajo zunaj časovnih
prepovedi iz prvega odstavka tega člena, če so pri izdelavi gnojilnega načrta
in pri gnojenju z mineralnimi gnojili upoštevane naslednje zahteve: 
-      
za okopavine največja dovoljena količina dušika
pri začetnem gnojenju pred setvijo ne sme presegati 30 kg N/ha; 
-      
največji enkratni odmerek dušika za
dognojevanje okopavin ne sme presegati 80 kg N/ha. Prvo dognojevanje okopavin
se izvede na podlagi hitrega talnega nitratnega testa, ki se opravi enkrat za
eno vrsto okopavine. Preizkus in vrednotenje rezultatov preizkusa se izvedeta v
skladu s Smernicami za strokovno utemeljeno gnojenje iz drugega odstavka
prejšnjega člena; 
-      
za ozimine enkratni vnos dušika z dognojevanjem
spomladi ne sme presegati 60 kg N/ha. Jeseni je pred setvijo ozimin vnos dušika
v tla z mineralnimi gnojili prepovedan; 
-      
za trajno travinje ter travinje v okviru
poljedelskega kolobarja na njivah (travno deteljne mešanice) največja dovoljena
količina dušika ne sme presegati 50 kg N/ha za vsako košnjo; 
-      
za trajne nasade enkratni vnos dušika z
dognojevanjem ne sme presegati 60 kg N/ha; 
-      
za zelenjadnice največja dovoljena količina
dušika pri začetnem gnojenju ne sme presegati 40 kg N/ha. Enkratni vnos dušika
za dognojevanje zelenjadnic ne sme presegati 60 kg N/ha. 
(4) Na najožjih vodovarstvenih območjih
morajo biti kmetijska zemljišča celo leto pokrita z zeleno odejo, določeno v
skladu s predpisom, ki ureja varstvo voda pred onesnaževanjem z nitrati iz
kmetijskih virov. 
(5) Če se na kmetijskih gospodarstvih
izvaja paša živine in so ograde s pašnimi površinami tudi na najožjih
vodovarstvenih območjih, se živali v teh ogradah lahko pasejo na naslednji
način: 
-      
dokrmljevanje živali ni dovoljeno, 
-      
napajanje živali in namestitev korita za
rudnine (solnika) morata biti urejena tako, da se korito lahko premešča po
pašni površini in s tem zagotovi enakomerna porazdelitev živalskih izločkov po
zemljišču, 
-      
pašo je treba prekiniti, če se na pašni
površini travna ruša uniči zaradi gaženja.
12.c člen
Gnojenje kmetijskih zemljišč z mineralnimi
gnojili, ki vsebujejo dušik, se mora na ožjih in širših vodovarstvenih območjih
izvajati tako, da enkratni vnos dušika z mineralnimi gnojili pri začetnem
gnojenju ne presega 60 kg N/ha, pri dognojevanju pa 80 kg N/ha.
13. člen
(1) Na najožjih vodovarstvenih območjih je
za zatiranje škodljivih organizmov na kmetijskih zemljiščih prepovedana raba
fitofarmacevtskih sredstev (v nadaljnjem besedilu: FFS), ki vsebujejo aktivne
snovi iz seznama aktivnih snovi.
(2) Seznam aktivnih snovi iz prejšnjega
odstavka izdela ministrstvo, pristojno za kmetijstvo, v sodelovanju z
ministrstvom, pristojnim za zdravje, vsako leto najpozneje do konca novembra za naslednje leto na podlagi preveritve vseh FFS, registriranih v
Republiki Sloveniji, in ob upoštevanju podatkov o potencialu za spiranje
aktivnih snovi v podzemno vodo, pridobljenih ob registraciji FFS, podatkov pri
ocenjevanju aktivnih snovi na ravni Evropske skupnosti ter na podlagi
upoštevanja rezultatov monitoringa pitne vode za obravnavano območje iz
predhodnega leta, ki ga vodi Ministrstvo za zdravje, in rezultatov monitoringa
stanja voda za obravnavano območje iz predhodnega leta, ki ga vodi Agencija
Republike Slovenije za okolje.
(3) Seznam iz prvega odstavka tega člena se
objavi na spletni strani ministrstva.
(4) V primeru, da seznam aktivnih snovi iz
prvega odstavka tega člena ni izdelan v roku iz drugega odstavka tega člena,
velja do njegove objave zadnji objavljen seznam.
13.a člen
(1) Za zatiranje škodljivih organizmov na
najožjih vodovarstvenih območjih se lahko uporabljajo FFS, ki ne vsebujejo
aktivnih snovi s seznama aktivnih snovi iz prejšnjega člena in katerih uporaba
je dovoljena v skladu s predpisi, ki urejajo FFS, pod naslednjimi pogoji:
-      
raven intenzivnosti kmetijske pridelave na
najožjih vodovarstvenih območjih se ne poveča oziroma lahko ostane največ na
ravni, kakršna je ob uveljavitvi te uredbe;
-      
uporaba FFS mora biti dopolnilni ukrep ostalim
nekemijskim ukrepom varstva rastlin (mehanski, biološki in biotehnični ukrepi);
-      
prednost ima uporaba tistih kemičnih ukrepov in
tistih FFS, ki jih je dovoljeno uporabljati v skladu s predpisi, ki urejajo
ekološko pridelavo kmetijskih pridelkov;
-      
med sezonami oziroma v sezoni je treba
menjavati FFS (aktivne snovi), ko je za posamezne škodljive organizme na voljo
več razpoložljivih in po učinkovitosti primerljivih FFS.
(2) Uporaba FFS na neporaslih golih
kmetijskih zemljiščih v času po setvi pred vznikom kmetijskih rastlin ali pred
presajanjem kmetijskih rastlin ni dovoljena. Izjemoma je uporaba FFS na
neporaslih golih kmetijskih zemljiščih v času po setvi pred vznikom ali pred
presajanjem kmetijskih rastlin dopustna, če ni na razpolago primernejših
pripravkov za uporabo po vzniku in če ti pripravki ne pomenijo tveganja za
onesnaženje pitne vode. Vsako tako izjemno uporabo FFS je treba posebej
zapisati v evidenci o uporabljenih FFS iz tretjega odstavka tega člena.
(3) Vsak uporabnik FFS mora voditi evidenco
o uporabljenih FFS v skladu s predpisom, ki ureja dolžnost uporabnikov FFS.
13.b člen
Na ožjih in širših vodovarstvenih območjih
je na kmetijskih zemljiščih dovoljeno uporabljati FFS iz seznama dovoljenih FFS
iz tehnoloških navodil za integrirano pridelavo, ki so objavljena na spletnih
straneh ministrstva, pristojnega za kmetijstvo.
Uporaba mora biti skladna s predpisi o fitofarmacevtskih sredstvih.
V. NADZOR
14. člen
(1) Nadzor nad izvajanjem te uredbe opravljajo inšpektorji,
pristojni za vode. (2) Ne glede na prejšnji odstavek nadzor nad izvajanjem te
uredbe v zvezi z:
-      
ravnanjem na kmetijskih zemljiščih in v gozdu
opravljajo inšpektorji, pristojni za kmetijstvo in gozdarstvo,
-      
prepovedmi in omejitvami uporabe FFS in
sredstev za zaščito lesa opravljajo inšpektorji, pristojni za kmetijstvo,
-      
prepovedmi in omejitvami za gradnjo objektov
ter s prepovedmi in omejitvami za gradnjo nezahtevnih in enostavnih objektov opravljajo
gradbeni inšpektorji,
-      
prepovedmi in omejitvami neposredno ob zajetju
opravljajo zdravstveni inšpektorji.
VI. KAZENSKE DOLOČBE
15. člen
(1) Z globo
od 4.100 eurov do 41.700 eurov se za prekršek kaznuje pravna oseba ali
samostojni podjetnik posameznik, če:
1.    
rabi vodo v nasprotju z določbami prvega odstavka 4. in 5. člena te
uredbe,
2.    
gradi objekt ali opravlja dejavnost v nasprotju s prepovedmi iz 6. in 7.
člena te uredbe, ali gradi brez vodnega soglasja ali v nasprotju z vodnim
soglasjem iz drugega in tretjega odstavka 8., 10. 11. in 19. člena te uredbe,
3.    
ne dopusti dostopa in rednega vzdrževanja objektov za izvajanje meritev
količin in kakovosti vode ter za izvajanje meritev in odvzem vzorcev, gradnje
novih objektov oziroma ukinitve in odstranitve objektov za izvajanje meritev iz
11.a člena te uredbe na notranjih vodovarstvenih območjih,
4.    
na notranjih vodovarstvenih območjih uporablja zemljišča ali gozd ali
dopusti ravnanje z zemljišči ali gozdom v nasprotju z določbami 12. člena te
uredbe,
5.    
uporablja kmetijska zemljišča ali ravna s kmetijskimi zemljišči v
nasprotju z 12.a, 12.b in 12.c členom te uredbe,
6.    
na notranjih vodovarstvenih območjih uporablja fitofarmacevtska sredstva
ali vnaša rastlinska hranila v nasprotju z določbami 12., 13.a in 13.b člena te
uredbe,
7.    
ne zagotovi za obstoječo stanovanjsko ali nestanovanjsko stavbo
odvajanja industrijske odpadne vode v rokih in na način iz 17. člena te uredbe,
8.    
ne zagotovi za obstoječo stanovanjsko ali nestanovanjsko stavbo
odvajanja oziroma zbiranja komunalne odpadne vode v rokih in na način iz 18.
člena te uredbe,
9.    
ne prilagodi ravnanja na kmetijskih zemljiščih na način in v rokih iz
drugega in tretjega odstavka 22. člena te uredbe in
10.  lastnik
odlagališča ne odstrani obstoječega odlagališča avtomobilov v roku iz prvega
odstavka 22. člena te uredbe.
(2) Z globo od 125 eurov do 625
eurov se kaznuje za prekršek iz prejšnjega odstavka tudi odgovorna oseba pravne
osebe ali odgovorna oseba samostojnega podjetnika posameznika ali odgovorna
oseba posameznika, ki samostojno opravlja dejavnost, in odgovorna oseba v
državnem organu ali v samoupravni lokalni skupnosti.
(3) Z globo od 200 eurov do
1.200 eurov se kaznuje za prekršek iz prvega odstavka tega člena tudi posameznik.

Priloga 1: Meje vodovarstvenega območja
Priloga 2: Seznam parcel, ki ležijo na vodovarstvenem
območju
Priloga
3: Gradnja objektov na vodovarstvenem območju
Priloga 4: Parcele na najožjem vodovarstvenem območju
Priloga 5: Parcele na ožjem vodovarstvenem območju

Uredba o vodovarstvenem območju za vodno telo
vodonosnika Selniška dobrava (Uradni list RS, št. 72/06) vsebuje naslednje prehodne in končne
določbe:
»VII. PREHODNE IN KONČNE DOLOČBE
16. člen
Določbe te uredbe se ne uporabljajo za
gradnjo objektov in izvedbo gradbenih del, za katera je bilo pred uveljavitvijo
te uredbe:
-      
pridobljeno pravnomočno oziroma dokončno
gradbeno dovoljenje,
-      
pridobljeno lokacijsko dovoljenje,
-      
izdana informacija o pogojih gradnje, ki lahko
vpliva na vodni režim ali stanje voda v postopku za pridobitev vodnega
soglasja,
-      
izdano vodno soglasje ali
-      
sprejet lokacijski načrt v skladu s predpisi o
urejanju prostora.
17. člen
(1) Lastnik obstoječe stanovanjske ali
nestanovanjske stavbe na vodovarstvenem območju, v kateri nastaja industrijska
odpadna voda, mora najpozneje do 31. decembra 2007 zagotoviti, da se
industrijska odpadna voda odvaja v javno kanalizacijo, če je ta zgrajena, sicer
pa se mora na novozgrajeno javno kanalizacijo priključiti najpozneje v šestih
mesecih od dneva, ko je javna kanalizacija dana v uporabo. O gradnji javne
kanalizacije Občina Selnica ob Dravi obvesti občane z javnim naznanilom, ki ga
objavi na krajevno običajen način z navedbo datuma izteka roka za priključitev
na javno kanalizacijo.
(2) Lastnik obstoječe stanovanjske ali
nestanovanjske stavbe na vodovarstvenem območju, v kateri nastaja industrijska
odpadna voda in je na območju poselitve, ki ni opremljeno z javno kanalizacijo,
mora najpozneje do 31. avgusta 2010 zagotoviti, da se industrijska odpadna
voda zbira v mali komunalni čistilni napravi ali nepretočni greznici, ki mora
biti zgrajena v skladu s predpisom, ki ureja emisijo snovi in toplote pri
odvajanju odpadnih vod v vode in javno kanalizacijo.
18. člen
(1) Lastnik obstoječe stanovanjske ali
nestanovanjske stavbe na najožjem vodovarstvenem območju, v kateri nastaja
komunalna odpadna voda in je na območju poselitve, ki ni opremljeno z javno
kanalizacijo, mora najpozneje do 31. decembra 2010 zagotoviti, da se
komunalna odpadna voda zbira v mali komunalni čistilni napravi ali nepretočni
greznici, ki mora biti zgrajena v skladu s predpisom, ki ureja emisijo snovi in
toplote pri odvajanju odpadnih vod v vode in javno kanalizacijo.
(2) Lastnik obstoječe stanovanjske ali
nestanovanjske stavbe na ožjem ali širšem vodovarstvenem območju, v kateri
nastaja komunalna odpadna voda in je na območju poselitve, ki ni opremljeno z
javno kanalizacijo, mora najpozneje do 31. decembra 2010 zagotoviti, da se
komunalna odpadna voda zbira v mali komunalni čistilni napravi ali nepretočni
greznici, ki mora biti zgrajena v skladu s predpisom, ki ureja emisijo snovi in
toplote pri odvajanju odpadnih vod v vode in javno kanalizacijo.
19. člen
Ne glede na določbe prvega odstavka 9.
člena te uredbe se za gradnjo na območju poselitve, ki ni opremljeno z javno
kanalizacijo, ter je ta zahtevana v skladu s predpisom, ki ureja odvajanje in
čiščenje komunalne in padavinske odpadne vode, vodno soglasje lahko izda,
vendar najpozneje do 31. decembra 2010, če je do izgradnje javne
kanalizacije zagotovljeno zbiranje komunalne odpadne vode v mali komunalni
čistilni napravi ali nepretočni greznici, ki mora biti zgrajena v skladu s
predpisom, ki ureja emisijo snovi in toplote pri odvajanju odpadnih vod v vode
in javno kanalizacijo.
20. člen
Direkcija Republike Slovenije za ceste mora
najpozneje do 1. januarja 2015 zagotoviti rekonstrukcijo državne ceste
G1-1 v skladu s predpisom, ki ureja emisijo snovi pri odvajanju padavinske vode
z javnih cest.
21. člen
Ne glede na določbo prvega odstavka 7.
člena te uredbe je na notranjih območjih dovoljena gradnja lokalnih cest in
javnih poti, distribucijskih elektroenergetskih vodov in plinovodov za
zemeljski plin ter cevovodov za pitno in odpadno vodo iz tabele 1.1 priloge 3
te uredbe, če gre za komunalno opremljanje zemljišč za obstoječe objekte na teh
območjih.
22. člen
(1) Lastnik odlagališča izrabljenih
motornih vozil na ožjem vodovarstvenem območju mora najpozneje do
31. decembra 2007 odstraniti obstoječe odlagališče izrabljenih motornih
vozil.
(2) Občina Selnica ob Dravi in javno
podjetje, ki na območju Občine Selnica ob Dravi opravlja javno službo oskrbe
prebivalcev s pitno vodo, morata najpozneje do 31. decembra 2007
zagotoviti režim dostopa in vzdrževanje dovozne ceste do območja zajetja.
(3) Občina Selnica ob Dravi mora najpozneje
do 31. decembra 2007 zagotoviti odstranitev nepravilno odloženih odpadkov
z najožjega in ožjega vodovarstvenega območja.
23. člen
(1) Upravljavec vodovodnega omrežja
mora izdelati načrt postavitve tabel za označevanje vodovarstvenega območja v
skladu s predpisom, ki ureja označevanje vodovarstvenega območja najpozneje do
31. decembra 2007.
(2) Upravljavec vodovodnega omrežja
mora na podlagi načrta iz prejšnjega odstavka zagotoviti, da so območja zajetja
in notranja območja označena s tablami za označevanje vodovarstvenega območja
najpozneje do 31. avgusta 2008.
24. člen
Vodovarstveno območje se evidentira v
zemljiškem katastru kot atributni del digitalne zbirke podatkov najpozneje do
31. decembra 2007.
25. člen
Prepoved združevanja parcel iz tretjega odstavka
3. člena te uredbe ne velja za postopke, začete pred uveljavitvijo te uredbe.
26. člen
Določbe prvega, četrtega in petega odstavka
12. člena te uredbe se začnejo uporabljati 1. januarja 2012.
27. člen
Ta uredba začne veljati osmi dan po objavi
v Uradnem listu Republike Slovenije.«.

Uredba o spremembah in dopolnitvah Uredbe o
vodovarstvenem območju za vodno telo vodonosnika Selniška dobrava (Uradni list
RS, št. 32/11) vsebuje naslednje prehodne in
končno določbo:
»PREHODNE IN KONČNA DOLOČBA
9. člen
Določbe prvega, četrtega in petega odstavka 12. člena Uredbe
o vodovarstvenem območju za vodno telo vodonosnika Selniška dobrava se začnejo
uporabljati 1. januarja 2013.
10. člen
(1) Postopki za izdajo gradbenega dovoljenja in izdajo
vodnega soglasja, začeti pred uveljavitvijo te uredbe, se končajo po dosedanjih
predpisih.
(2) Že uvedeni inšpekcijski postopki z vzorčenjem tal na
kmetijskih zemljiščih na vodovarstvenih območjih v rastni sezoni 2011 se
zaključijo po določbah te uredbe.
11. člen
Seznam aktivnih snovi iz prvega odstavka 13. člena uredbe se
za rastno sezono kmetijskih rastlin za leti 2011 in 2012 objavi na spletni
strani Ministrstva za okolje in prostor z dnem uveljavitve te uredbe.
12. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
vodovarstvenem območju za vodno telo vodonosnika Selniška dobrava (Uradni list
RS, št. 22/13) vsebuje naslednjo prehodno in
končno določbo:
»PREHODNA IN KONČNA DOLOČBA
11. člen
(1) Postopki za izdajo gradbenega
dovoljenja in izdajo vodnega soglasja, začeti pred uveljavitvijo te uredbe, se
končajo po dosedanjih predpisih. 
(2) Inšpekcijski postopki z vzorčenjem tal
na kmetijskih zemljiščih na vodovarstvenih območjih v rastni sezoni 2013,
uvedeni pred uveljavitvijo te uredbe, se končajo v skladu s to uredbo.
12. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o vodovarstvenem
območju za vodno telo vodonosnika Selniška dobrava (Uradni list RS, št. 79/15)
vsebuje naslednjo končno določbo:
»KONČNA DOLOČBA
3. člen
Ta uredba začne veljati naslednji dan po
objavi v Uradnem listu Republike Slovenije.«.