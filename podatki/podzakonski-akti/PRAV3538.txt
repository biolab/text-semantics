SESTAVA KOMISIJE ZA MEDICINSKO ETIKO
1. člen
Komisijo Republike Slovenije za medicinsko
etiko (v nadaljnjem besedilu: komisija) sestavljajo predsednik in
16 članov. 
Predsednika in člane komisije imenuje
minister za zdravje (v nadaljnjem besedilu: minister) med izkušenimi in
uglednimi strokovnjaki s področja medicinskih, farmacevtskih in psiholoških
ved, pa tudi s področja pravnih, socioloških in humanističnih strok ter s
področja deontologije.
2. člen
Komisija se imenuje za štiri leta in je
lahko ponovno imenovana. Komisija ima sedež pri Ministrstvu za zdravstvo,
Ljubljana, Štefanova 5.
NALOGE IN PRISTOJNOSTI KOMISIJE
3. člen
Naloga komisije je proučevanje in obravnava
vprašanj s področja medicinske etike in deontologije ter dajanje mnenj in
pojasnil o posamičnih vprašanjih s tega področja. 
Komisija na predlog ministra, Zdravstvenega
sveta, zbornic, zdravstvenih zavodov in posameznikov preučuje in daje mnenja o
etičnih in deontoloških vprašanjih izvajanja zdravstvene dejavnosti, zlasti v
zvezi s pravicami posameznika in njegovo varnostjo med zdravljenjem ali v
raziskavi na ljudeh, varovanjem poklicne skrivnosti in osebnih podatkov
bolnikov ter zdravstvenih delavcev in zdravstvenih sodelavcev. 
Po pooblastilu ministra lahko komisija
opravlja tudi druge svetovalne naloge s širšega področja medicinsko etičnih
vprašanj.
4. člen
Komisija v skladu z zakonom daje soglasja: 
-       
k predlogom znanstvenoraziskovalnih projektov s področja zdravstva, 
-       
za preizkušanje še nepreverjenih metod preprečevanja in odkrivanja
bolezni in poškodb, zdravljenja in rehabilitacije, 
-       
za preizkušanje zdravil, 
-       
za opravljanje drugih biomedicinskih raziskav.
5. člen
Komisija na predlog ministra proučuje tudi
pobude za še ne priznane oblike in metode diagnostike, zdravljenja in
rehabilitacije, še zlasti tiste, ki niso v skladu s sprejetimi načeli
medicinske znanosti, z vidika možne škodljivosti za zdravje ljudi in daje
ministru mnenje o njihovi uporabi.
6. člen
Komisija lahko od predlagateljev za izdajo
mnenj iz drugega odstavka 3. člena tega pravilnika, za izdajo soglasij iz 4.
člena tega pravilnika in od pobudnikov za proučitev in dajanje mnenj iz
prejšnjega člena zahteva, da vlogi priložijo tudi ustrezne ekspertize priznanih
strokovnjakov, ki jih izbere komisija.
7. člen
Komisija lahko daje mnenje in opredelitve
do posameznih medicinsko etičnih vprašanj ministru, Zdravstvenemu svetu,
zbornicam ali drugim organom tudi na lastno pobudo. 
Komisija lahko glede določenih vlog za
mnenja o etični neoporečnosti raziskav iz svoje pristojnosti zaprosi za mnenje
področne komisije za medicinsko etiko, ki jih lahko ustanovijo posamezni večji
zdravstveni zavodi. Področne komisije o svojem delu in odločitvah poročajo
komisiji. 
Komisija sodeluje s pravno-etično komisijo
pri Zdravniški zbornici Slovenije in z drugimi sorodnimi organi.
8. člen
Zoper odločitve komisije ni pritožbe. 
Če o posameznem medicinsko etičnem
vprašanju Odbor za bioetiko Sveta Evrope ali pristojni organ Svetovne
zdravstvene organizacije odloči ali zavzame drugačno stališče, je komisija
dolžna to vprašanje ponovno obravnavati.
NAČIN DELA KOMISIJE
9. člen
Delo komisije vodi njen predsednik z dvema
podpredsednikoma. Komisija ima za vodenje administrativnih nalog sekretarja. 
Komisija podrobneje določi način svojega
dela s poslovnikom.
10. člen
Predsednik komisije lahko pooblasti
posamezne člane komisije ali manjšo skupino članov za podrobnejše proučevanje
in obravnavo določenega ožjega strokovnega področja ali vprašanja, za kar
morajo imeti na voljo vsa razpoložljiva gradiva. 
V skupino iz prejšnjega odstavka lahko
predsednik komisije povabi tudi druge strokovnjake, ki niso člani komisije, če
je to potrebno za preučevanje in obravnavo vprašanj, ki sodijo v njeno delovno
področje. 
V skladu s pooblastilom predsednika član
komisije ali skupina: 
-       
prouči predloženo pobudo ali vprašanje, 
-       
zahteva dodatno gradivo ali ga pridobi, 
-       
izdela predlog mnenja ali stališča in ga predloži komisiji v obravnavo
in sprejem.
11. člen
Komisija na seji obravnava vprašanja v
skladu s tem pravilnikom in sprejema sklepe, stališča in mnenja, ki jih pošlje
neposredno pobudniku oziroma predlagatelju. 
Sklepi, stališča in mnenja v zvezi z
obravnavanimi vprašanji so sestavni del zapisnika seje komisije, ki se po seji
pošlje ministru, po presoji komisije pa tudi drugim organom in posameznikom, ki
jih zadeva obravnavano vprašanje. 
Vsa dokumentacija komisije se hrani 10 let.
12. člen
Predsednik komisije opravlja svoje naloge
na podlagi pogodbe o delu ali delne zaposlitve na Ministrstvu za zdravstvo. 
Člani komisije prejmejo za svoje
sodelovanje na sejah sejnino, ki jo določi minister, člani, ki imajo svoje
stalno prebivališče zunaj kraja seje, pa tudi dnevnico in povrnjene potne
stroške. 
Materialne obveznosti v zvezi s posebnimi
strokovnimi nalogami se na predlog predsednika komisije uredijo s pogodbo med
članom komisije in Ministrstvom za zdravstvo.
13. člen
Administrativne naloge za komisijo
zagotavlja Ministrstvo za zdravstvo.

Pravilnik o sestavi, nalogah, pristojnostih in
načinu dela komisije za medicinsko etiko (Uradni list RS, št. 30/95) vsebuje naslednjo končno določbo:
»14. člen
Ta pravilnik se objavi v Uradnem listu
Republike Slovenije in začne veljati naslednji dan po objavi.«.

Pravilnik o spremembah Pravilnika o sestavi,
nalogah, pristojnostih in načinu dela komisije za medicinsko etiko (Uradni list
RS, št. 69/09) vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije«.

Pravilnik o spremembah Pravilnika o sestavi,
nalogah, pristojnostih in načinu dela Komisije Republike Slovenije za
medicinsko etiko (Uradni list RS, št. 47/17) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.