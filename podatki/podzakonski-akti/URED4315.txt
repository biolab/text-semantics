1. člen
(vsebina)
Ta uredba določa način sofinanciranja zavarovalnih premij za
zavarovanje kmetijske proizvodnje, zato da se zmanjša tveganje za zavarovanja,
sklenjena v letu 2007, in sicer za zavarovanje posevkov in plodov pred
nevarnostjo toče, požara, udara strele, spomladanske pozebe, viharja in poplave
ter živali za primer bolezni, v skladu z 12. členom Uredbe Komisije (ES) št.
1857/2006 z dne 15. decembra 2006 o uporabi členov 87 in 88 Pogodbe pri državni
pomoči za majhna in srednje velika podjetja, ki se ukvarjajo s proizvodnjo kmetijskih
proizvodov, in o spremembi Uredbe (ES) št. 70/2001 (UL L št. 358 z dne 16. 12.
2006, str. 3).
2. člen
(upravičenci)
(1) Upravičenci do sofinanciranja zavarovalne premije za
zavarovanje kmetijske proizvodnje so nosilci kmetijskega gospodarstva,
vpisanega v register kmetijskih gospodarstev, uvrščenih med mala in srednje
velika podjetja, kakor je opredeljeno v prilogi I. Uredbe Komisije (ES) št.
70/2001 z dne 12. januarja 2001 o uporabi členov 87 in 88 Pogodbe Evropske
skupnosti pri pomoči za majhna in srednje velika podjetja (UL L št. 10 z dne
13. 1. 2001, str. 33, z vsemi spremembami), ki sklenejo zavarovalno pogodbo z
zavarovalnico iz 6. člena te uredbe.
(2) Do sofinanciranja zavarovalnih premij so upravičene gospodarske
družbe, ki zavarovalnici ob podpisu zavarovalne pogodbe predložijo izjavo, da
so malo ali srednje veliko podjetje iz priloge 2A, ki je sestavni del te uredbe
in izjavo, da ne prejemajo pomoči za reševanje in prestrukturiranje podjetij v
težavah iz priloge 2B, ki je sestavni del te uredbe.
(3) Sofinancira se zavarovalna premija:
-       
za zavarovanje posevkov in plodov upravičencem, ki od 1. 1. 2007 do 31.
8. 2007 sklenejo zavarovalno pogodbo pri izvajalcih zavarovanja, izpolnjujočih
pogoje iz 6. člena te uredbe. Zavarovalne pogodbe, sklenjene po tem datumu, niso
upravičene do sofinanciranja po tej uredbi,
-       
za zavarovanje bolezni živali upravičencem, ki od 1. 1. 2007 do 31. 12.
2007 sklenejo zavarovalno pogodbo pri izvajalcih zavarovanj, izpolnjujočih
pogoje 6. člena uredbe. Zavarovalne pogodbe, sklenjene po tem datumu, niso
upravičene do sofinanciranja po tej uredbi.
3. člen
(sredstva)
Sredstva za sofinanciranje zavarovalne premije za zavarovanje
kmetijske proizvodnje po tej uredbi so zagotovljena v proračunu Republike
Slovenije za leti 2007 in 2008 v višini do 5.633.450 eurov.
4. člen
(sofinanciranje zavarovalne premije za posevke in plodove)
(1) Sofinancira se zavarovalna premija za zavarovanje posevkov
in plodov pred nevarnostjo toče, požara, udara strele, spomladanske pozebe,
viharja in poplave. Seznam teh posevkov in plodov je naveden v I. točki priloge
1, ki je sestavni del te uredbe.
(2) Višina sofinanciranja zavarovalne premije za zavarovanje posevkov
in plodov, vključno s pripadajočim davkom od prometa zavarovalnih poslov, znaša
40 odstotkov obračunane zavarovalne premije.
(3) Če zavarovalno premijo sofinancira tudi občina, lahko občinski
sofinancirani delež znaša le razliko do 50 odstotkov obračunane zavarovalne
premije s pripadajočim davkom od prometa zavarovalnih poslov.
(4) Sofinancirajo se zavarovalne premije, ki niso obračunane po
višjih premijskih stopnjah, kot jih po svojih merilih v ta namen oblikuje
Agencija za zavarovalni nadzor.
5. člen
(sofinanciranje zavarovalne premije za bolezni živali)
(1) Sofinancira se zavarovalna premija za zavarovanje živali
pred nevarnostjo pogina zaradi bolezni, zakola z veterinarsko napotnico oziroma
usmrtitve zaradi bolezni in ekonomskega zakola zaradi bolezni.
(2) Višina sofinanciranja zavarovalne premije za zavarovanje bolezni
živali, vključno s pripadajočim davkom od prometa zavarovalnih poslov, je
opredeljena v znesku, navedenem v II. točki priloge 1 te uredbe ter se nanaša
na stalež posamezne vrste in kategorije živali na kmetijskem gospodarstvu, na
dan sklenitve zavarovanja ter ne sme presegati 50 odstotkov upravičenih
stroškov obračunane zavarovalne premije.
(3) Če zavarovalno premijo sofinancira tudi občina, lahko občinski
sofinancirani delež znaša le razliko do 50 odstotkov upravičenih stroškov
obračunane zavarovalne premije s pripadajočim davkom od prometa zavarovalnih
poslov.
(4) Sofinancirajo se zavarovalne premije, ki niso obračunane po
višjih premijskih stopnjah, kot jih po svojih merilih v ta namen oblikuje
Agencija za zavarovalni nadzor.
6. člen
(izvajalci zavarovanj)
(1) Izvajalci zavarovanj po tej uredbi so zavarovalnice, ki
opravljajo zavarovalne posle v skladu s prvim odstavkom 3. člena Zakona o
zavarovalništvu (Uradni list RS, št. 109/06 – uradno prečiščeno besedilo, v
nadaljnjem besedilu: ZZavar) in so pridobile dovoljenje za opravljanje
zavarovalnih poslov v zavarovalni vrsti zavarovanje požara in elementarnih nesreč
v skladu z 8. točko drugega odstavka 2. člena ZZavar oziroma dovoljenje za
opravljanje zavarovalnih poslov v zavarovalni vrsti drugo škodno zavarovanje v
skladu z 9. točko drugega odstavka 2. člena ZZavar. Agencija Republike
Slovenije za kmetijske trge in razvoj podeželja (v nadaljnjem besedilu:
agencija) z zavarovalnicami sklene pogodbe, s katerimi podrobneje opredeli
posamezne naloge zavarovalnice, časovne roke za izvedbo le-teh, način izvedbe plačil
ter delež upravičenih stroškov za zavarovanja, predvidena s to uredbo.
(2) Zavarovalnicam je za izvajanje zavarovanja omogočen dostop
do registrov kmetijskih gospodarstev, registrov živali in drugih potrebnih
registrov.
(3) V imenu upravičencev sofinancirani del premije
uveljavljajo zavarovalnice.
(4) Zavarovalnice vlagajo zahtevke za plačilo sofinanciranega
dela zavarovalne premije (v nadaljnjem besedilu: zahtevki) posebej:
-       
za posevke in plodove v pogodbeno določenih terminih, in sicer
najpozneje do 30. septembra 2007,
-       
za živali v pogodbeno določenih terminih, in sicer najpozneje do 31.
marca 2008.
7. člen
(trajanje zavarovanja)
Zavarovalnice in upravičenci sklepajo zavarovanje po tej uredbi:
-       
za eno rastno dobo pri zavarovanju posevkov in plodov,
-       
za eno zavarovalno leto pri zavarovanju živali.
8. člen
(uveljavljanje zahtevkov)
Zavarovalnice vložijo zahtevke na agencijo na obrazcu iz
priloge 3, ki je sestavni del te uredbe. Zahtevku je treba priložiti seznam
upravičencev na obrazcu iz priloge 4, ki je sestavni del te uredbe.
9. člen
(vračilo sredstev)
(1) Upravičenec je odgovoren za verodostojnost podatkov, ki
jih predloži zavarovalnici pri sklepanju zavarovanja. Če se ugotovi, da je
navajal napačne podatke, se mu sredstva ne odobrijo.
(2) Če se sofinanciranje zavarovalne premije na podlagi prejetega
zahtevka in ugotovljenih nepravilnosti ne odobri, mora zavarovanec plačati
višino celotne premije zavarovalnici.
(3) Če se ugotovijo nepravilnosti predloženih podatkov po
prejetem izplačilu, mora upravičenec, ki je navajal napačne podatke, plačati
celotno premijo zavarovalnici, ta pa mora agenciji vrniti že prejeti
sofinancirani del premije.
10. člen
(vrednotenje škode)
Pri vrednotenju škode se upoštevajo zavarovalne vsote in
cene, dogovorjene v zavarovalni pogodbi.
11. člen
(poročanje)
(1) Zavarovalnice so dolžne vsake tri mesece poročati Ministrstvu
za kmetijstvo, gozdarstvo in prehrano (v nadaljnjem besedilu: ministrstvo) o
višini sklenjenih zavarovalnih pogodb po tej uredbi.
(2) Zavarovalnice vsako poslovno leto poročajo ministrstvu o
zavarovalno-tehničnem izidu zavarovanja za posevke in plodove ter živali (v
nadaljnjem besedilu: poročilo). Ministrstvo pošlje poročilo ministrstvu,
pristojnemu za finance.
(3) Agencija pripravi poročilo o porabi sredstev za
sofinanciranje zavarovalnih premij in ga pošlje ministrstvu.
12. člen
(kontrola)
Agencija opravlja potrebne kontrole na vzorcu do 10 odstotkov
skupnega števila zavarovalnih pogodb, ki so bile sklenjene v letu 2007.
13. člen
(nadzor)
Nadzor nad izvajanjem določb te uredbe opravljajo kmetijski
inšpektorji. Nadzor nad zavarovalnicami izvaja Agencija za zavarovalni nadzor,
v skladu z zakonom, ki ureja zavarovalništvo.
14. člen
(prekrški)
(1) Z globo od 400 eurov do 4000 eurov se za prekršek kaznuje
pravna oseba ali samostojni podjetnik posameznik, če je navedel napačne podatke
iz 9. člena te uredbe.
(2) Z globo od 200 eurov do 400 eurov se za prekršek iz prejšnjega
odstavka kaznuje odgovorna oseba pravne osebe ali samostojnega podjetnika
posameznika.
(3) Z globo od 200 eurov do 400 eurov se za prekršek iz prvega
odstavka tega člena kaznuje posameznik.
15. člen
(začetek veljavnosti)
Ta uredba začne veljati 1. januarja 2007.
Št. 00715-43/2006/9
Ljubljana, dne 20. decembra 2006
EVA 2006-2311-0191
Vlada Republike Slovenije
dr. Milan Zver l.r.
Minister

Priloga
1: Seznam kmetijske proizvodnje, za katero se sofinancira zavarovalna
premija v letu 2007
Priloga
2A: Izjava gospodarske družbe v skladu s 5. točko 3. člena priloge 1 Uredbe
Komisije 364/2004/ES
Priloga
2B: Izjava gospodarske družbe v skladu z Zakonom o pomoči za reševanje in
prestrukturiranje gospodarskih družb v težavah
Priloga
3: Zahtevek za plačilo dela zavarovalne premije za kmetijsko proizvodnjo
Priloga
4: Seznam upravičencev za katere se vlaga zahtevek