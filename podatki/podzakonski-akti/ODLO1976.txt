I
S tem odlokom se ustanovi Svet za elektronske komunikacije Republike
Slovenije (v nadaljnjem besedilu: Svet), določijo njegova sestava in mandatna
doba ter višina povračila stroškov in nagrad članom Sveta za opravljeno delo.
II
Svet je organ za svetovanje pri usmerjanju razvoja
elektronskihkomunikacij in pri varstvu interesov potrošnikov na področju elektronskih
komunikacij v Republiki Sloveniji.
III
Svet ima 11 članov, ki jih za dobo pet let imenuje Državni
zbor. Pri tem štiri člane imenuje izmed predstavnikov potrošniških, reprezentativnih
invalidskih organizacij na predlog nacionalnega sveta invalidskih organizacij
in izobraževalnih institucij, tako da je imenovan najmanj po en predstavnik iz
omenjenih organizacij, preostalih sedem članov pa imenuje izmed
različnihstrokovnjakov s področja elektronskih komunikacij.
Predsednika ali predsednico in namestnika ali namestnico
predsednika Sveta imenujejo člani Sveta izmed sebe.
IV
Člane Sveta imenuje Državni zbor s sklepom.
Postopke v zvezi z imenovanjem vodi Mandatno-volilna komisija
na podlagi Poslovnika Državnega zbora.
V
Način dela določi Svet s poslovnikom.
VI
Člani Sveta imajo pravico do povračila stroškov in nagrade za
svoje delo.
Za povračilo stroškov se uporabljajo predpisi, ki urejajo te
pravice za zaposlene v državnih organih, v višini, ki jo določa Zakon o višini
povračil stroškov v zvezi z delom in nekaterih drugih prejemkov (Uradni list
RS, št. 87/97, 9/98, 48/01 in 40/12 – ZUJF).
Mesečna nagrada, ki je sorazmerna obsegu opravljenega dela,
znaša za člane največ 235,82 EUR in se usklajuje z letno stopnjo inflacije.
Za predsednika znaša mesečna nagrada največ trikratno, za
namestnika predsednika pa največ dvakratno višino zneska iz prejšnjega
odstavka. Sredstva, pogoje za delo in informiranje sveta zagotovi Agencija za
komunikacijska omrežja in storitve Republike Slovenije.
VII
Sedanji člani Sveta nadaljujejo z delom do izteka mandatne dobe.
VIII
Ta odlok začne veljati petnajsti dan po objavi v Uradnem
listu Republike Slovenije.
Št. 326-09/19-1/4
Ljubljana, dne 8. marca 2019
EPA 412-VIII
Državni zbor
Republike Slovenije
mag. Dejan Židan l.r.
predsednik