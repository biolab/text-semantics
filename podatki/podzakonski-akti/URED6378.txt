1. člen
(vsebina)
Ta uredba določa način delovanja razvojnega
sveta kohezijske regije (v nadaljnjem besedilu: svet).
1.a člen
(sedež in spletni naslov)
(1) Svet ima sedež v kohezijski regiji na naslovu državnega
organa, pristojnega za regionalni razvoj.
(2) Pri svojem delovanju lahko svet uporablja svoj spletni
naslov in celostno grafično podobo.
2. člen
(sestava in mandat sveta)
(1) Svet sestavljajo predstavniki
razvojnih regij (v nadaljnjem besedilu: regija), povezanih v kohezijsko regijo.
Vsaka regija ima v svetu pet predstavnikov.
(2) Mandat sveta je enak programskemu
obdobju.
3. člen
(vodenje sveta in nadomeščanje članov
sveta)
(1) Izmed članov sveta izvoli svet z
večino glasov vseh članov predsednika in podpredsednika sveta. Za predsednika
in podpredsednika sveta ne moreta biti izvoljena predstavnika iste regije.
(2) Mandat predsednika in
podpredsednika sveta je enak programskemu obdobju. Predsednik in podpredsednik
sveta sta lahko predčasno razrešena z večino glasov vseh članov sveta.
(3) Svet ima sekretarja, ki ga imenuje
minister, pristojen za regionalni razvoj, izmed javnih uslužbencev ministrstva,
pristojnega za regionalni razvoj (v nadaljnjem besedilu: ministrstvo). Sekretar opravlja
administrativno-tehnične naloge za svet.
(4) Na seji sveta lahko člana sveta
nadomešča nadomestni član, ki ga imenuje svet regije.
4. člen
(načrtovanje dela in sodelovanje)
(1) Svet sprejme letni program dela in
letno poročilo o svojem delu.
(2) Program dela sveta mora biti
usklajen z roki za sprejem programskih in izvedbenih dokumentov kohezijske
politike in politike razvoja podeželja Evropske unije (v nadaljnjem besedilu:
EU) v programskem obdobju.
(3) Pri opravljanju svojih nalog svet
sodeluje z ministrstvi, regijami, občinami, združenji gospodarskih dejavnosti,
samoupravnima narodnima skupnostma ter javnimi in nevladnimi organizacijami. Z
regijami drugih držav svet sodeluje na področju regionalnega razvoja ter
evropske kohezijske politike in politike razvoja podeželja.
5. člen
(soglasje sveta k vsebini programov EU)
(1) Državni organ, pristojen za evropsko
kohezijsko politiko, seznanja svet s poročili o izvajanju evropske kohezijske
politike. Svet obravnava poročila in dokumente s področja izvajanja evropske
kohezijske politike skladno s svojim letnim programom dela.
(2) Pred odločitvijo Vlade Republike
Slovenije mora državni organ, pristojen za evropsko kohezijsko politiko, pridobiti predhodno soglasje sveta k vsebini:
-       
partnerskega sporazuma z EU in
-       
operativnih programov s področja politik Evropskega sklada za regionalni
razvoj in Evropskega socialnega sklada.
6. člen
(sklicevanje sej)
(1) Svet se sestaja glede na letni
program dela. Seje sveta sklicuje in vodi predsednik sveta, v njegovi
odsotnosti pa podpredsednik sveta.
(2) Predsednik, v njegovi odsotnosti
pa podpredsednik sveta, mora sejo sveta sklicati na pisno zahtevo najmanj ene
tretjine članov sveta. V tem primeru mora biti seja sklicana v sedmih dneh po
prejemu zahteve, izvedena pa v 21 dneh po prejemu zahteve.
(3) Vabilo in gradivo za sejo se
pošljejo članom sveta najmanj sedem dni pred sejo. Neodložljiva in nujna
vprašanja se lahko uvrstijo na dnevni red na sami seji, če tako odloči svet.
(4) V nujnih primerih se lahko skliče
izredna seja. Člane sveta se o sklicu izredne seje obvesti pisno ali po
telefonu najmanj dva dni pred sejo, gradivo za sejo pa se članom sveta lahko
predloži na sami seji.
(5) V izjemnih primerih se lahko
skliče dopisna seja. Člane sveta se o sklicu dopisne seje obvesti pisno.
Gradivo in predloge sklepov se pošlje članom sveta po faksu ali po e-pošti
najmanj dva dni pred sejo. Sklep o posamezni točki dnevnega reda je sprejet, če
do poteka roka glasovanja noben član sveta pisno ne sporoči svojega glasu
proti.
7. člen
(sklepčnost, način odločanja in dela)
(1) Svet je sklepčen, če je na seji
navzoča najmanj polovica njegovih članov.
(2) Svet sprejema sklepe z večino
glasov navzočih članov. Če niso navzoči vsi člani sveta, lahko pred glasovanjem
o posameznem sklepu pet članov sveta iz iste regije zahteva, da se sklep
sprejme s kvalificirano večino. Glasovanje se v tem primeru izvede na dopisni
seji, ki mora biti sklicana najpozneje v sedmih dneh po seji, na kateri je bila
dana zahteva za kvalificirano odločanje. Sklep je sprejet, če zanj glasuje
večina vseh članov sveta.
(3) O svojih sklepih svet obvesti
razvojne svete regij in svete regij, povezanih v kohezijski regiji, ter
ministrstvo.
(4) Seje sveta so javne. Svet pri
obravnavi posameznih točk dnevnega reda lahko izključi javnost.
(5) Na seje sveta se vabijo javni
uslužbenci ministrstva, ki so zadolženi za regije, povezane v kohezijski regiji
(v nadaljnjem besedilu: skrbnik regije), in predstavniki regionalnih
razvojnih agencij, ki delujejo v kohezijski regiji. K
posameznim točkam dnevnega reda se lahko na sejo vabijo tudi drugi udeleženci,
ki se določijo s sklicem seje. Skrbniki regij, predstavniki regionalnih
razvojnih agencij in drugi udeleženci nimajo pravice
glasovanja.
(6) Svet lahko podrobneje uredi način
svojega dela s poslovnikom, ki ga sprejme z večino glasov vseh članov.
8. člen
(stroški delovanja sveta in strokovna
podpora)
(1) Predsednik, podpredsednik in člani
sveta delujejo nepoklicno ter niso upravičeni do sejnin.
(2) Za udeležbo na seji imajo člani
sveta, ob predložitvi dokazil, pravico do povrnitve stroškov javnega prevoza
ali do kilometrine in parkirnine, če uporabijo lastni avtomobil. Stroški
kilometrine se obračunajo po pravilih, ki veljajo za javne uslužbence.
(3) Materialne in finančne možnosti za
delo sveta ter strokovno podporo svetu zagotavlja ministrstvo v svojem
finančnem načrtu na podlagi letnega programa dela sveta, ki se finančno
ovrednoti. Pred sprejetjem letnega programa dela sveta pridobi svet mnenje
ministrstva o tem programu. Za udeležbo v delegacijah sveta v tujini ima član
sveta, ob predložitvi dokazil, pravico do dnevnic in povračil potnih stroškov
po pravilih, ki veljajo za javne uslužbence. Član sveta ima, ob predložitvi
dokazil, tudi pravico do povrnitve potnih stroškov za druge aktivnosti iz
letnega programa dela sveta.

Uredba o razvojnem svetu kohezijske regije
(Uradni list RS, št. 33/13) vsebuje naslednji prehodni in
končno določbo:
»PREHODNI IN KONČNA DOLOČBA
9. člen
(začetek
delovanja sveta)
(1) Svet je ustanovljen in lahko začne
delovati, ko je imenovanih najmanj tri četrtine članov sveta.
(2) Konstitutivno sejo sveta skliče
ministrstvo po izpolnitvi pogoja iz prejšnjega odstavka. Do izvolitve
predsednika ali podpredsednika sveta konstitutivno sejo sveta vodi najstarejši
navzoči član sveta.
10. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
razvojnem svetu kohezijske regije (Uradni list RS, št. 61/16) vsebuje naslednjo končno določbo:
»KONČNA DOLOČBA
7. člen
Ta uredba začne veljati naslednji dan po
objavi v Uradnem listu Republike Slovenije.«.