1. člen
(Namen in področje uporabe smernic)
(1) Evropski bančni organ je na podlagi prvega odstavka 16.
člena Uredbe (EU) št. 1093/2010 Evropskega parlamenta in Sveta z dne 24.
novembra 2010 o ustanovitvi Evropskega nadzornega organa (Evropski bančni
organ) in o spremembi Sklepa št. 716/2009/ES ter razveljavitvi Sklepa Komisije
2009/78/ES (UL L št. 331 z dne 15. decembra 2010, str. 12; v nadaljevanju:
Uredba (EU) št. 1093/2010) dne 2. julija 2021 na svoji spletni strani objavil
Smernice o preudarnih politikah prejemkov v skladu z Direktivo 2013/36/EU
(EBA/GL/2021/04; v nadaljevanju: smernice).
(2) Smernice na podlagi člena 74(3) in člena 75(2) Direktive
2013/36/EU opredeljujejo preudarne politike prejemkov, nevtralne glede na spol,
ki bi jih morale imeti institucije in investicijska podjetja, za katera na
podlagi člena 1(2) in (5) Uredbe 2019/2033/EU velja naslov VII Direktive
2013/36/EU, vzpostavljene za vse svoje zaposlene in za zaposlene, katerih
poklicne dejavnosti pomembno vplivajo na profil tveganosti institucij v skladu
s členi 92 do 95 navedene direktive, vključno z zaposlenimi in zaposlenimi,
katerih poklicne dejavnosti pomembno vplivajo na profil tveganosti institucij,
na posamični in konsolidirani ali subkonsolidirani podlagi, kot je določeno v
odstavku 9.
(3) Smernice so naslovljene na:
1.     
finančne institucije iz prve točke 4. člena Uredbe (EU) št. 1093/2010,
ki so ali institucije, kakor so opredeljene v točki 3 prvega odstavka 3. člena
Direktive 2013/36/EU, ali investicijska podjetja, za katera na podlagi drugega
in petega odstavka 1. člena Uredbe 2019/2033/EU velja naslov VII Direktive
2013/36/EU in
2.     
pristojne organe iz podtočke (i) druge točke 4. člena Uredbe (EU) št.
1093/2010.
2. člen
(Vsebina sklepa in obseg uporabe smernic)
(1) Banka Slovenije s tem sklepom določa uporabo smernic in
vseh njenih bodočih sprememb, če ne bo Banka Slovenije za posamezno spremembo
smernic odločila drugače, za:
1.     
banke in hranilnice, za nadzor nad katerimi je v skladu z ZBan-3 in
Uredbo Sveta (EU) št. 1024/2013 z dne 15. oktobra 2013 o prenosu posebnih
nalog, ki se nanašajo na politike bonitetnega nadzora kreditnih institucij, na
Evropsko centralno banko (UL L št. 287 z dne 29. oktober 2013, str. 63)
pristojna Banka Slovenije (v nadaljevanju: banke), in
2.     
Banko Slovenije, kadar v skladu z ZBan-3 v vlogi pristojnega organa
izvaja pristojnosti in naloge nadzora nad bankami iz 1. točke tega odstavka.
(2) Banke iz 1. točke prvega odstavka tega člena v celoti
upoštevajo določbe smernic v delu, v katerem so naslovljene na banke.
(3) Banka Slovenije pri opravljanju nalog in pristojnosti
nadzora v skladu z ZBan-3 in Uredbo (EU) št. 575/2013 Evropskega parlamenta in
Sveta z dne 26. junija 2013 o bonitetnih zahtevah za kreditne institucije in
investicijska podjetja ter o spremembi Uredbe (EU) št. 648/2012 (UL L št. 176 z
dne 27. junija 2013, str. 1) v celoti upošteva določbe smernic v delu, v
katerem se nanašajo na izvajanje nalog in pooblastil pristojnega organa.
3. člen
(Razveljavitev Sklepa o uporabi Smernic o preudarnih
politikah prejemkov)
Z dnem začetka uporabe tega sklepa preneha veljati Sklep o
uporabi Smernic o preudarnih politikah prejemkov v skladu s členoma 74(3) in
75(2) Direktive 2013/36/EU ter razkritjih v skladu s členom 450 Uredbe (EU) št.
575/2013 (Uradni list RS, št. 53/16).
4. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije, uporabljati pa se začne 31. decembra 2021.
Ljubljana, dne 7. decembra
2022
Boštjan Vasle
predsednik
Sveta Banke Slovenije