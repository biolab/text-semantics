I. SPLOŠNE DOLOČBE
1. člen
(vsebina)
Ta uredba določa podrobnejšo opredelitev meril, pogojev in
postopka za pridobitev jamstev, ki jih določa Zakon o stanovanjski jamstveni
shemi za mlade (Uradni list RS, št. 54/22; v nadaljnjem besedilu: zakon),
zastavno pravico na nepremičnini, določitev navodil za poročanje in postopkov
za vodenje jamstev, roke, način in roke plačila nadomestila za pripravo in
vodenje jamstva, obseg in način izvajanja pooblastila SID – Slovenske izvozne
in razvojne banke, d. d., Ljubljana (v nadaljnjem besedilu: SID banka), način
poročanja SID banke ministrstvu, pristojnemu za finance (v nadaljnjem besedilu:
ministrstvo), izvajanje pooblastil Finančne uprave Republike Slovenije (v
nadaljnjem besedilu: FURS), nadomestilo SID banki in nadzor nad izvajanjem
zakona.
2. člen
(novi krediti in pojmi)
(1) Jamstva po zakonu se lahko izdajajo za kredite, za katere
do sklenitve pogodbe o dodelitvi jamstvene kvote iz 11. člena te uredbe še ni
bila sklenjena potrošniška kreditna pogodba za nepremičnino (v nadaljnjem
besedilu: kreditna pogodba), kot to določa Zakon o potrošniških kreditih
(Uradni list RS, št. 77/16 in 92/21 – ZBan-3; v nadaljnjem besedilu: ZPotK-2).
(2) Pojmi gradnja, prenova ali dograditev stanovanjske
nepremičnine, rekonstrukcija ali sprememba namembnosti imajo pomen, kot je
določen v Gradbenem zakonu (Uradni list RS, št. 199/21; v nadaljnjem besedilu:
GZ-1).
3. člen
(ugotavljanje pogojev za pridobitev jamstva)
(1) Kreditojemalec, ki želi najeti stanovanjski kredit z
jamstvom Republike Slovenije (v nadaljnjem besedilu: država) skladno z zakonom,
mora poleg vloge za kredit in dokumentacije, ki jo zahteva banka, banki
predložiti tudi potrebna dokazila, s katerimi dokazuje, da na dan vložitve
vloge za kredit izpolnjuje pogoje za pridobitev stanovanjskega kredita, za
katerega se izdaja jamstvo po zakonu.
(2) Dokumentacija, s katero kreditojemalec dokazuje
izpolnjevanje pogojev po zakonu, je naslednja:
-       
državljanstvo Republike Slovenije, stalno prebivališče in starost se
dokazuje z veljavnim osebnim dokumentom;
-       
potrdilo iz zbirk geodetskih podatkov, iz katerega izhaja, da
kreditojemalec in člani njegove družine, navedeni na izjavi iz pete alineje
tega odstavka, niso lastniki primerne nepremičnine oziroma, da je/so lastnik/i
nepremičnine, ki je po uporabni površini manjša od spodnje meje razpona
površine stanovanja s plačilom lastne udeležbe in varščine iz 14. člena
Pravilnika o dodeljevanju neprofitnih stanovanj v najem (Uradni list RS, št.
14/04, 34/04, 62/06, 11/09, 81/11, 47/14 in 153/21; v nadaljnjem besedilu:
pravilnik);
-       
izjava kreditojemalca, da vsaj eden izmed otrok še ni šoloobvezen v
koledarskem letu vložitve vloge za kredit;
-       
izjava kreditojemalca, da gre za prvo reševanje stanovanjskega
vprašanja;
-       
izjava kreditojemalca, kateri člani njegove družine bodo imeli stalno
prebivališče na naslovu nepremičnine, ki je predmet financiranja s kreditom z
jamstvom po zakonu;
-       
potrdilo iz zbirke geodetskih podatkov, iz katerega je razvidno, da je
nepremična, ki je predmet financiranja s kreditom z jamstvom po Zakonu, po
uporabni površini večja od spodnje meje razpona površine stanovanja s plačilom
lastne udeležbe in varščine iz 14. člena pravilnika;
-       
v primeru gradnje s pravnomočnim gradbenim dovoljenjem in njegovimi
prilogami izkaže, da je nepremičnina, ki je predmet financiranja s kreditom z
jamstvom po zakonu, po uporabni površini večja od spodnje meje razpona površine
stanovanja s plačilom lastne udeležbe in varščine iz 14. člena pravilnika;
-       
izjava kreditojemalca, da za nepremičnino, ki je predmet financiranja s
kreditom z jamstvom po zakonu, še nima sklenjene kreditne pogodbe, za katero bi
bilo izdano jamstvo po zakonu;
-       
za izpolnjevanje pogoja iz točke a) 6. člena zakona:
- 
potrdilo delodajalca o zaposlitvi za določen ali nedoločen čas; 
- 
plačilne liste za zaporedne zadnje tri mesece zaposlitve pred vložitvijo
vloge za kredit; 
- 
potrdilo FURS o višini skupnih obdavčljivih dohodkov, ki niso oproščeni
plačila dohodnine, v letu pred najemom kredita, po zakonu, ki ureja dohodnino. 
(3) Šteje se, da je jamstvo države izdano, ko je kreditna
pogodba sklenjena v obliki notarskega zapisa ter so izpolnjeni pogoji iz zakona
in te uredbe.
4. člen
(zastavna pravica na nepremičnini in subrogacija)
(1) Kredit z jamstvom po zakonu se zavaruje z vpisom zastavne
pravice na nepremičnini, ki je predmet financiranja.
(2) V primeru izplačila jamstva, v skladu z 17. členom te
uredbe zastavna pravica na nepremičnini preide na državo.
(3) Na državo preidejo tudi morebitne druge stranske pravice,
razen v delu, ki se nanaša na neplačane zakonske zamudne obresti in neplačane
stroške.
5. člen
(znesek kredita)
Banka v skladu s svojimi internimi pravili v okviru omejitev
iz zakona določi višino posameznega kredita iz prvega odstavka 7. člena zakona.
6. člen
(namen porabe kredita)
Iz kreditne pogodbe, ki jo skleneta banka in kreditojemalec,
mora biti jasno in natančno razvidno, za katere namene je bil dan kredit, za
katerega po zakonu jamči država. Iz kreditne pogodbe mora tudi izhajati, da se
sredstva kredita nakazujejo namensko na podlagi izdanih računov izrecno na
transakcijske račune prodajalcev, izvajalcev, podizvajalcev in/ali
dobaviteljev.
II. POVABILO
7. člen
(pridobitev jamstvene kvote)
Banke lahko pridobijo jamstvene kvote na podlagi
konkurenčnosti njihove ponudbe na avkciji in pod pogoji, določenimi v zakonu in
tej uredbi.
8. člen
(povabilo)
(1) Povabilo, ki ga SID banka objavi na svojih spletnih
straneh, je namenjeno bankam za sodelovanje s ponudbo. Povabilo mora med drugim
vsebovati:
-       
razpisano jamstveno kvoto;
-       
rok za dajanje ponudb;
-       
način pošiljanja ponudb;
-       
prejemnika ponudbe oziroma sklic;
-       
vsebino ponudbe;
-       
rok za sklenitev pogodb o dodelitvi jamstvene kvote;
-       
pogoje za možno spremembo pogojev povabila ali preklic povabila ter
-       
kontaktne osebe in način komunikacije.
(2) O objavi povabila SID banka obvesti Združenje bank
Slovenije.
9. člen
(zahteve in pogoji za sodelovanje v povabilu)
(1) Banka lahko sodeluje v povabilu, če:
-       
odda eno zavezujočo ponudbo v roku, ki je določen v povabilu;
-       
ponudba vsebuje predlog višine jamstvene kvote;
-       
ponudba vsebuje najvišjo efektivno obrestno mero, ne glede na ročnost
posamične kreditne pogodbe in ne glede na vrsto obrestne mere pri kreditni
pogodbi, ki jo lahko doseže kredit iz posamezno dodeljene jamstvene kvote pod
pogoji iz četrte alineje 7. člena zakona;
-       
ponudba izpolnjuje druge pogoje iz povabila bankam k oddaji ponudb za
dodelitev jamstvenih kvot;
-       
banka, ki je sodelovala v predhodnih povabilih, izpolnjuje pogoj iz
šestega odstavka 10. člena te uredbe.
(2) Banka lahko v posameznem povabilu sodeluje le z eno
ponudbo, ki se glasi na mnogokratnik zneska 100.000 eurov, pri čemer znesek ne
sme presegati tretjine zneska razpisane kvote.
10. člen
(dodelitev jamstvene kvote)
(1) SID banka najpozneje v sedmih delovnih dneh po poteku
roka za oddajo ponudb obvesti banke o dodelitvi jamstvenih kvot in uspešnim
bankam predloži v sklenitev pogodbo o dodelitvi jamstvene kvote.
(2) Znesek razpisane jamstvene kvote v posameznem povabilu k
oddaji ponudb je za obe skupini kreditojemalcev iz 6. člena zakona skupen.
(3) Razpisana jamstvena kvota se dodeljuje bankam po vrsti od
ponudbe bank z najnižjo skupno efektivno obrestno mero navzgor do porabljene
celotne razpisane kvote.
(4) Če razpisana jamstvena kvota pri posamezni skupni
efektivni obrestni meri ne zadostuje za sprejem ponudb bank v celoti, se
razpisana jamstvena kvota sorazmerno razdeli med banke glede na znesek ponudb
bank z enako (mejno) skupno efektivno obrestno mero.
(5) Ne glede na skupno efektivno obrestno mero, po kateri je
banka pripravljena odobriti kredite v skladu s predloženo ponudbo, lahko banka
pri posameznem ali vseh kreditih določi efektivno obrestno mero, ki je nižja od
skupne efektivne obrestne mere, ponujene v ponudbi in določene v pogodbi o
dodelitvi jamstvene kvote.
(6) Banka lahko sodeluje s ponudbo pri naslednjem povabilu,
ki je objavljeno znotraj istega koledarskega leta, le v primeru, če je že
dodeljeno jamstveno kvoto predhodnega povabila znotraj istega koledarskega leta
porabila v deležu vsaj 70 %.
(7) Banka jamstvene kvote v primeru odstopa od sklenjene
kreditne pogodbe ali v primeru predčasnega poplačila kredita, prijavljenega v
jamstveno shemo, ne more uporabiti za nove kredite po zakonu.
III. POSTOPEK IZDAJE JAMSTEV
11. člen
(pogodba o dodelitvi jamstvene kvote)
Na svojih spletnih straneh SID banka objavi tudi osnutek
pogodbe o dodelitvi jamstvene kvote, ki jo skladno s tretjim odstavkom 15.
člena zakona v imenu in za račun Republike Slovenije skleneta SID banka in
banka ter mora vsebovati predvsem:
-       
znesek dodeljene jamstvene kvote;
-       
najvišjo skupno efektivno obrestno mero;
-       
rok za začetek sklepanja kreditnih pogodb;
-       
končni rok za sklenitev kreditnih pogodb;
-       
določbo, da banka ne sme pogojevati odobritve kredita z jamstvom države
s spremembo pogojev ostalih kreditov pri tej banki, in
-       
druge določbe, ki urejajo posle pridobitve in unovčevanja jamstev.
IV. KREDITNA POGODBA
12. člen
(bistvene določbe kreditne pogodbe)
(1) Kreditna pogodba, ki se sklepa za kredit, ki bo zavarovan
z jamstvom po zakonu, mora poleg določb iz 12. člena ZPotK-2 vsebovati še
naslednje določbe:
-       
evro kot valuta kredita;
-       
zavarovanje terjatve banke iz kreditne pogodbe po zakonu iz naslova
glavnice in pogodbenih obresti z jamstvom RS;
-       
da ročnost pomeni dobo odplačevanja kredita od datuma zapadlosti prve
anuitete do zapadlosti zadnje anuitete;
-       
rok črpanja kredita, ki ne sme biti daljši od šestih mesecev, razen v
primeru gradnje, prenove, dograditve ali rekonstrukcije stanovanjske
nepremičnine;
-       
prepoved ponovnega črpanja kredita v primeru predčasnega odplačila;
-       
zaveza ustanoviti zastavno pravico na nepremičnini, ki se financira s
kreditom po zakonu, v korist banke;
-       
navedbo namena, za katerega je bil dan kredit po zakonu;
-       
da se sredstva kredita nakazujejo namensko na podlagi izdanih računov
izrecno na transakcijske račune prodajalcev, izvajalcev, podizvajalcev in/ali
dobaviteljev;
-       
prepoved odtujitve nepremičnine, ki je predmet financiranja s kreditom
po zakonu, do poplačila celotnega kredita;
-       
soglasje za obdelavo in dostop banke in SID banke do osebnih podatkov iz
dokumentacije iz prvega odstavka 19. člena te uredbe, ob upoštevanju zakona, ki
ureja varstvo osebnih podatkov.
(2) Jamstvo države velja tudi za morebitne spremembe
kreditnih pogodb, če so te izvedene v okviru določb, ki jih opredeljujeta zakon
in ta uredba. Dodatno soglasje države ali SID banke k takim spremembam ni
potrebno.
V. VSEBINA IN OBSEG POOBLASTILA SID BANKE
13. člen
(zakonsko pooblastilo)
(1) SID banka je po zakonu pooblaščena za izvedbo vseh poslov
v zvezi z izdajo, spremljanjem, unovčevanjem in izterjavo jamstev ter za nadzor
nad namensko porabo kreditov, zavarovanih z jamstvom po tem zakonu, na podlagi
poročil bank.
(2) SID banka je pri izvajanju storitev samostojna, v
razmerju s tretjimi osebami pa mora varovati interese Republike Slovenije kot
stranke, v imenu in za račun katere izvaja storitve.
14. člen
(posli pridobitve jamstev)
SID banka izvaja posle pridobitve jamstev, ki zajemajo
predvsem naslednje aktivnosti:
-       
objava povabil k oddaji ponudb bank za pridobitev jamstvene kvote na
spletni strani SID banke;
-       
zbiranje ponudb bank in razdelitev jamstvene kvote;
-       
sklepanje pogodb o dodelitvi jamstvene kvote z bankami;
-       
prejem mesečnih poročil bank o sklenjenih kreditnih pogodbah po zakonu;
-       
poročanje o izdanih, unovčenih in izterjanih jamstvih in o predčasno
poplačanih kreditih.
15. člen
(spremljanje jamstev)
(1) SID banka izvaja posle spremljanja jamstev, ki
predstavljajo zlasti spremljanje stanja kreditov, zavarovanih z jamstvom po
zakonu, evidentiranje unovčenih in izterjanih jamstev ter poročanje v skladu s
to uredbo.
(2) Banka mora SID banki na njeno zahtevo posredovati
dokumentacijo, potrebno za posredovanje podatkov ministrstvu za namen poročanja
zunanjim deležnikom. Seznam mesečnih, trimesečnih in letnih poročil je določen
v Prilogi I, vsebina poročil v Prilogi II, vsebina poročil za poročanje
poslovnih bank pa v Prilogi III, ki so sestavni del te uredbe.
16. člen
(poročanje bank)
(1) Banke SID banki mesečno poročajo do desetega delovnega
dne v mesecu po stanju na zadnji dan preteklega meseca o kreditnih pogodbah, ki
so jih s kreditojemalci sklenile v skladu s pogoji zakona.
(2) Banke poročajo SID banki po stanju na dan 31. marec, 30.
junij, 30. september in 31. december o neodplačani glavnici kreditov in stanju
pogodbenih obresti po kreditnih pogodbah, ki so jih s kreditojemalci sklenile v
skladu s pogoji zakona in prijavile v jamstveno shemo, do desetega delovnega dne
v mesecu, ki sledi navedenim datumom.
(3) Poročilo XML iz prvega in drugega odstavka tega člena
vsebuje podatke, ki jih SID banka objavi na svoji spletni strani in objavi
XSD-shemo. Prav tako objavi navodilo za poročanje bank in sporočanje sprememb
podatkov.
(4) Pošiljanje podatkov bank SID banki poteka v elektronski
obliki v XML-formatu poročila in po komunikacijskem kanalu za poročanje,
običajnem pri poslovanju bank.
(5) Če ob pregledu mesečnih poročil bank SID banka ugotovi,
da ni izpolnjen pogoj iz 1. ali 2. odstavka 8. člena zakona, pisno obvesti
banke, ki so v jamstveno shemo prijavile kredit za istega kreditojemalca in
jamstvo prizna za kredit, kjer je bila kreditna pogodba sklenjena prej.
(6) V primeru insolvenčnih postopkov nad kreditojemalci ali
njihovimi poroki ali zastavitelji v obdobju do unovčitve jamstva, morajo banke
posredovati SID banki vso dokumentacijo, ki jo SID banka potrebuje za prijavo
terjatev po kreditni pogodbi, prijavljeni v jamstveno shemo, v insolventni
postopek, in sicer najpozneje 30 dni pred iztekom roka za prijavo terjatev iz
oklica o začetku postopka. SID banka pošlje Državnemu odvetništvu Republike
Slovenije, najpozneje deset dni pred iztekom roka za prijavo terjatev oziroma
potencialnih terjatev, popolno dokumentacijo, ki izkazuje obstoj in višino
terjatve oziroma potencialne terjatve države.
(7) Banka mora SID banko obvestiti o predčasnem dokončnem
odplačilu vsakega, z jamstvom države zavarovanega kredita, v roku enega meseca
od odplačila.
17. člen
(unovčevanje jamstev)
(1) SID banka izvaja posle unovčevanja jamstev, ki po tej
uredbi predstavljajo zlasti prejem in pregled pozivov bank za unovčitev jamstva
za kreditno obveznost kreditojemalca, formalni pregled poziva pred izplačilom
jamstva in preveritev izračuna poziva, končno potrditev zneska za izplačilo in
posredovanje poziva ministrstvu na unovčenje ter vsebinski pregled
upravičenosti poziva po izplačilu jamstva.
(2) Jamstvo za kredit po zakonu se lahko unovči ob odstopu od
kreditne pogodbe. Banka mora poziv za unovčitev jamstva države predložiti SID
banki v roku šestih mesecev od odstopa od kreditne pogodbe ali redne končne
zapadlosti, če ni odstopa od kreditne pogodbe.
(3) Poziv banke mora vsebovati vse identifikacijske podatke
za izvedbo plačila. Sestavni del poziva je izjava banke, da s kreditojemalcem,
ob upoštevanju posamezne okoliščine kreditojemalca in njegove zmožnosti
plačevanja, ni uspela skleniti dogovora, ki bi kreditojemalcu omogočil lažje
odplačevanje zapadlih obveznosti v skladu z njeno politiko ravnanja za primer,
ko kreditojemalec zamuja s plačili zapadlih obveznosti, ki jo predpisuje
zakonodaja, ki ureja kreditiranje potrošnikov.
(4) SID banka opravi formalni pregled poziva banke za plačilo
jamstva v roku deset delovnih dni od prejema popolnega poziva na podlagi:
1)    notarskih zapisov kreditne pogodbe in morebitnih
aneksov h kreditni pogodbi, sklenjenih skladno z zakonom;
2)    dokazila o odstopu banke od kreditne pogodbe;
3)    izjave in dokazila banke, da kreditojemalec ni
poravnal dospele obveznosti iz kreditne pogodbe, zavarovane z jamstvom države.
(5) Skupaj s pozivom za unovčitev jamstva banka SID banki
posreduje dokazila, določena v drugem odstavku 3. člena te uredbe.
18. člen
(evidenca in poziv SID banke)
(1) SID banka vodi evidenco vseh prejetih pozivov bank. O
vsakem prejetem pozivu banke naslednji delovni dan z elektronskim sporočilom
obvesti ministrstvo. Po prejemu formalno popolnega poziva banke ga SID banka
skupaj s svojim pozivom za plačilo jamstva v izplačilo posreduje ministrstvu.
(2) Poziv SID banke iz prejšnjega odstavka mora vsebovati:
-       
polni naziv banke;
-       
polni naziv kreditojemalca;
-       
pozvani znesek unovčitve jamstva v skupni višini in navedbo
specifikacije zneska glede na vrsto obveznosti;
-       
izjavo SID banke, da je višina pozvanega zneska skladna s kreditnimi in
jamstvenimi pogoji;
-       
datum roka plačila;
-       
transakcijski račun banke;
-       
številko sklica za plačilo.
(3) Po izvršenem plačilu ministrstvo pošlje kopijo dokazila o
plačilu jamstva SID banki v treh delovnih dneh od izplačila.
19. člen
(preverjanje upravičenosti zahtevkov za unovčitev jamstva)
(1) SID banka preveri izpolnjevanje pogojev za unovčitev
jamstva po zakonu in tej uredbi ter skladnost sklenjenih kreditnih pogodb z
zakonom v treh mesecih po izplačanem jamstvu na podlagi:
-       
notarskih zapisov kreditne pogodbe in morebitnih aneksov, sklenjenih v
skladu z zakonom;
-       
dokumentacije, na podlagi katere je bila sklenjena kreditna pogodba z
jamstvom po zakonu;
-       
dokumentacije iz 8. alineje prvega odstavka 12. člena te uredbe;
-       
aktualnega izpiska iz zemljiške knjige, ki dokazuje vpis zastavne
pravice na nepremičnini v korist banke;
-       
dokazil banke in kreditojemalca iz drugega odstavka 3. člena te uredbe.
(2) Če SID banka iz dokumentacije, ki jo je prejela skupaj s
pozivom banke, ne more ugotoviti vseh dejstev, potrebnih za presojo glede
izpolnjevanja vseh zahtev iz zakona in te uredbe, pozove banko k predložitvi
dodatne dokumentacije in pojasnil. Banka mora zahtevane informacije in gradiva
posredovati SID banki v desetih delovnih dneh.
(3) Če SID banka ugotovi, da je banka kredit odobrila v
nasprotju s pogoji zakona ali te uredbe, banki pošlje zahtevek za vrnitev
zneska izplačanega jamstva skupaj z zamudnimi obrestmi od dne izplačila jamstva
do dne vračila izplačanega jamstva na račun države.
(4) Če banka zavrne vračilo zneska izplačanega jamstva iz
prejšnjega odstavka ali banka SID banki ne posreduje zahtevane dokumentacije,
SID banka zadevo odstopi v obravnavo Državnemu odvetništvu Republike Slovenije.
20. člen
(izterjava unovčenih jamstev)
(1) Za izterjavo posameznih terjatev iz unovčenih jamstev v
imenu države je zadolžena SID banka. SID banka po prejemu dokazil o plačilu
jamstva iz prejšnjega člena te uredbe kreditojemalcu in/ali poroku in/ali
zastavitelju v roku petih delovnih dni pošlje zahtevek za plačilo zneska
kredita, za katerega je bilo unovčeno jamstvo po zakonu, skupaj z izračunom
zamudnih obresti. Če osebe iz prejšnjega stavka temu zahtevku v roku iz drugega
odstavka 17. člena zakona ne ugovarjajo, se zahtevek šteje za izvršilni naslov
v postopku izvršbe po Zakonu o davčnem postopku (Uradni list RS, št. 13/11 –
uradno prečiščeno besedilo, 32/12, 94/12, 101/13 – ZDavNepr, 111/13, 22/14 –
odl. US, 25/14 – ZFU, 40/14 – ZIN-B, 90/14, 91/15, 63/16, 69/17, 13/18 – ZJF-H,
36/19, 66/19, 145/20 – odl. US, 203/20 – ZIUPOPDVE, 39/22 – ZFU-A in 52/22 –
odl. US; v nadaljnjem besedilu: ZDavP-2).
(2) Zahtevek, ki se šteje kot izvršilni naslov po zakonu in
tej uredbi, mora vsebovati osebno ime kreditojemalca, poroka in zastavitelja,
njegovo davčno številko ali EMŠO, opravilno številko zahtevka, znesek dolga,
vključno z obračunanimi zamudnimi obrestmi do dneva izdaje zahtevka, ter
navedbo, da je treba plačati tudi nadaljnje zamudne obresti do dneva plačila,
rok plačila, račun, na katerega se plača, in navedbo, da bo v primeru, če
kreditojemalec, porok ali zastavitelj ne ugovarjajo obstoju in višini
obveznosti ter če v roku ne plačajo, zahtevek za plačilo predan FURS.
(3) Zneski plačil terjatev iz unovčenih jamstev, ki so bila
unovčena po zakonu in tej uredbi, se najpozneje v treh delovnih dneh po prejemu
nakazujejo na račun proračuna države, na podračun številka 01100-6300109972 in
s sklicem 18 10995-7509995-XXXXXXXX.
(4) Če dolžnik, porok ali zastavitelj v roku iz drugega
odstavka 17. člena zakona ne ugovarjajo obstoju in višini obveznosti in v roku,
določenem v zahtevku SID banke iz drugega odstavka tega člena, ne izpolnijo
obveznosti, SID banka v roku petih delovnih dni po poteku roka za izpolnitev
obveznosti poda na FURS predlog za izvršbo v elektronski obliki, v skladu s
146. členom ZDavP-2.
21. člen
(predaja dokumentacije Državnemu odvetništvu Republike
Slovenije)
Če kreditojemalec, porok ali zastavitelj ugovarjajo obstoju
in/ali višini obveznosti v roku, določenem v zahtevku SID banke in ne poravnajo
zneska dolga iz zahtevka za plačilo zneska kredita, za katerega je bilo
unovčeno jamstvo po zakonu, SID banka v roku 10 delovnih dni od prejema ugovora
dokumentacijo posreduje Državnemu odvetništvu Republike Slovenije, ki v imenu
in za račun države v skladu s predpisi, ki urejajo izvršbo in zavarovanje,
poskrbi za izterjavo.
22. člen
(nadzor nad namensko porabo sredstev)
SID banka izvaja nadzor nad namensko porabo sredstev
kreditov, zavarovanih z jamstvom po zakonu. Nadzor nad namensko porabo kreditov
SID banka izvršuje na podlagi poročil, ki jih pošiljajo banke skladno s 16.
členom te uredbe.
VI. NADOMESTILO ZA STROŠKE PRIPRAVE IN VODENJA JAMSTEV
23. člen
(nadomestilo za jamstvo)
(1) SID banka banki pošlje prvi račun za plačilo nadomestila
za vse kredite prijavljene v jamstveno shemo v mesecu, ko od banke prejme
podatke o sklenjenih kreditnih pogodbah. Osnovo za obračun prvega nadomestila
predstavlja pogodbeni znesek glavnice kredita, za obračun vseh nadaljnjih
nadomestil pa stanje glavnice kredita na zadnji dan koledarskega leta (31.
december), če je zadnji rok za črpanje kredita po kreditni pogodbi že potekel.
Če do 31. decembra zadnji rok za črpanje kredita še ni potekel, je osnova za
obračun nadomestila tudi za naslednje leto pogodbeni znesek glavnice kredita.
(2) Prvo nadomestilo se obračuna ob upoštevanju dejanskega
števila dni od datuma sklenitve kreditne pogodbe do 31. decembra tekočega leta.
(3) Nadomestilo se obračuna in plačuje enkrat letno vnaprej
za čas do konca posameznega koledarskega leta, pri čemer se za zadnje leto
trajanja kredita pri obračunu nadomestila upošteva končna zapadlost kredita.
(4) Obračunano ali plačano nadomestilo se banki ne vrača v
naslednjih primerih;
-       
neizvedenega črpanja celotnega kredita;
-       
predčasnega vračila kredita;
-       
preklica jamstva za kredit po zakonu;
-       
unovčitve jamstva.
(5) V primeru odpovedi jamstvu države ali unovčitve jamstva
se nadomestilo za naslednje leto, ki sledi sporočilu banke, da se jamstvu
odpoveduje, ali prejemu poziva banke za unovčitev jamstva, ne obračuna.
(6) Razen pri prvem obračunu nadomestila SID banka izstavi
račun banki do 20. januarja za tekoče leto, ob upoštevanju dejanskega števila
dni trajanja kredita. En izvod računa pošlje ministrstvu v roku treh delovnih dni
od izdaje računa banki.
(7) Banka v osmih dneh od dneva izstavitve računa poravna
obveznost iz obračunanega nadomestila z nakazilom na podračun s številko
01100-6300109972 Republika Slovenija – Proračun in s sklicem 18
10995-7141220-xxxxxxLL, pri čemer je xxxxxx šestmestna oznaka identifikacijske
številke računa in LL dvomestna oznaka proračunskega leta.
(8) Banka je za namene obračuna nadomestil po tem členu
dolžna SID banki sporočati podatke o stanju glavnice kredita po stanju na dan
31. december, in sicer skladno z drugim odstavkom 16. člena te uredbe.
VII. NADZOR, OBVEŠČANJE IN POROČANJE
24. člen
(nadzor)
Ministrstvo izvaja nadzor nad izvajanjem zakona na podlagi
obvestil in poročil SID banke.
25. člen
(obveščanje)
(1) SID banka obvešča ministrstvo o izvedenih povabilih in o
sklenjenih pogodbah o dodelitvi jamstvenih kvot, o dodeljenih kreditih ter o
izterjavah unovčenih jamstev.
(2) Državno odvetništvo Republike Slovenije obvešča SID banko
o poteku posameznih izterjav.
26. člen
(pošiljanje dokumentacije)
(1) SID banka mora najpozneje v roku petih delovnih dni od
prejema sklenjene pogodbe o dodelitvi jamstvene kvote ministrstvu poslati dva
originalna izvoda sklenjene pogodbe.
(2) Obvestila in poročila SID banka pošilja ministrstvu po
elektronski pošti.
(3) Tabelarična poročila so v Excelovih preglednicah, ki so v
prilogi te uredbe, ali drugi ustrezni obliki.
27. člen
(dodatni podatki)
Ministrstvo lahko kadarkoli zahteva, da mu SID banka v
razumnem roku dostavi tudi dodatne informacije, ki jih lahko pridobi SID banka
in podatke v zvezi z izdanimi jamstvi, pri čemer upošteva pri tem veljavne
predpise, ki urejajo bančništvo.
28. člen
(nadomestilo SID banki za izvajanje poslov izdaje jamstev)
(1) V skladu s 5. členom zakona SID banki za izvajanje vseh
poslov v zvezi z jamstvi po zakonu in tej uredbi pripada letno nadomestilo (v
nadaljevanju: nadomestilo). Nadomestilo se izračuna v višini celotnih stroškov,
ugotovljenih na podlagi vsakokrat veljavnih Sodil za razporejanje posrednih
stroškov izvajanja dejavnosti po pooblastilu Republike Slovenije (v nadaljnjem
besedilu: sodila), sprejetih in revidiranih skladno z Zakonom o preglednosti
finančnih odnosov in ločenem evidentiranju različnih dejavnosti (Uradni list
RS, št. 33/11).
(2) Po prejemu poročila revizorja glede izračuna po sodilih,
SID banka najpozneje v desetih delovnih dneh naredi obračun nadomestila za
preteklo leto ter ga skupaj s poročilom revizorja in tabelo stroškov,
izračunanih na podlagi sodil, ki zajemajo administrativne stroške in
amortizacijo v skladu s sklepom Banke Slovenije, ki ureja poslovne knjige in
letna poročila bank in hranilnic, posreduje ministrstvu.
(3) K obračunu SID banka priloži morebitne druge podatke, o
katerih se dogovorita ministrstvo in SID banka.
(4) SID banka bo pri naročilu revizij sodil izbranemu
revizorju razkrila, da se sodila uporabljajo za izračun nadomestila po tej
uredbi ter da bo revizorjevo poročilo uporabljeno pri obračunu nadomestila in
posredovano ministrstvu.
(5) SID banka pošilja ministrstvu obračun v elektronski
obliki (e-račun).
(6) Ministrstvo izvrši plačilo letnega nadomestila za
opravljene storitve na račun SID banke št. SI56 0100 0000 3800 058, odprt pri
Banki Slovenije, 30. dan po prejemu računa.
29. člen
(hramba dokumentacije)
Banka je dolžna vso dokumentacijo, ki je vezana na kredit,
zavarovan z jamstvom države, hraniti skladno z veljavnimi predpisi.
VIII. KONČNA DOLOČBA
30. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00704-204/2022
Ljubljana, dne 30. maja 2022
EVA 2022-1611-0066
Vlada Republike Slovenije
Janez Janša
predsednik

Priloga
I – Seznam mesečnih, trimesečnih in letnih poročil
Priloga
II – Vsebina poročil ZSJSM
Priloga
III – Vsebina poročil ZSJSM