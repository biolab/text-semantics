I. UVODNA DOLOČBA
1. člen
(predmet pravilnika in uporaba slovničnega spola)
S tem pravilnikom se določajo:
-       
vrste javnih listin Univerze v Ljubljani (v nadaljnjem besedilu: UL),
-       
vrste potrdil, ki jih izdajajo članice UL (v nadaljnjem besedilu:
članice) o dejstvih glede študija, o katerih vodijo uradne evidence (v
nadaljevanju: potrdila iz uradnih evidenc),
-       
oblika in vsebina javnih listin in potrdil iz javnih evidenc,
-       
obvezna in druge možne vsebine drugih potrdil, ki jih izdaja UL oziroma
članice.
Temeljni subjekti (študent, študentka, diplomant,
diplomantka, kandidat, kandidatka, dekan, dekanja, rektor, rektorica, mentor,
mentorica, somentor, somentorica) so v nadaljnjem besedilu zapisani v moški
slovnični obliki in veljajo enakovredno za oba spola. Pri izdajanju listin se
uporablja oblika, ki ustreza spolu konkretne osebe.
II. JAVNE LISTINE
A Vrste, oblika in vsebina javnih listin
2. člen
(vrste javnih listin)
UL izdaja naslednje javne listine:
a)    
diplome, katerih sestavni del je priloga k diplomi,
b)    
potrdila o zaključenem delu akreditiranega študijskega programa,
c)    
potrdila o zaključenem študijskem programu za izpopolnjevanje.
3. člen
(jezik)
Vse javne listine, ki jih izdaja UL v skladu s tem
pravilnikom, so sestavljene v slovenščini. V drugih jezikih so lahko izdane
samo skupne diplome iz 8. člena tega pravilnika, glede na dogovor med
sodelujočimi institucijami. Priloga k diplomi se izda tako v slovenščini kot v
angleščini.
a) Diplome
4. člen
(izdaja diplom)
UL izdaja diplome diplomantom po opravljenih vseh obveznostih
študijskih programov za pridobitev izobrazbe: prve stopnje (visokošolski
strokovni študijski programi, univerzitetni študijski programi), druge stopnje
(enoviti magistrski, magistrski študijski programi) ter tretje stopnje
(doktorski študijski programi).
5. člen
(vsebina in oblika diplome)
Diploma vsebuje ime in priimek diplomanta ter datum in kraj
njegovega rojstva (brez navedbe države). Poleg tega vsebuje še: ime članice, na
kateri je študij potekal, vrsto (visokošolski strokovni, univerzitetni, enoviti
magistrski, magistrski, doktorski) in ime zaključenega študijskega programa,
ime prve členitve, kadar ima študijski program členitve ter pridobljen
strokovni oziroma znanstveni naslov.
Diploma vsebuje zaporedno številko dokumenta, ki jo določi
članica (v primeru dvopredmetnega ali interdisciplinarnega študija po dogovoru
med sodelujočimi članicami), datum zaključka študija, datum izdaje diplome,
suhi žig UL ter lastnoročna podpisa rektorja UL in dekana članice, ki
opravljata ti funkciji v času podelitve diplome.
Diploma o pridobljenem doktoratu znanosti vsebuje poleg
podatkov iz prvega in drugega odstavka tega člena tudi naslov doktorske
disertacije, lahko tudi ime druge členitve, kadar ima študijski program drugo
členitev, imena mentorjev in somentorjev.
6. člen
(diploma o zaključenem dvopredmetnem študiju)
Diploma o zaključenem dvopredmetnem študiju, ki ga izvajata dve
članici, vsebuje vse podatke iz 5. člena tega pravilnika, pri čemer se navedejo
podatki obeh članic, na katerih je študij potekal. Diplomo lastnoročno
podpišeta oba dekana.
7. člen
(diploma o zaključenem interdisciplinarnem študiju)
Na diplomi o zaključenem interdisciplinarnem študiju, ki ga
izvaja več članic, se navede članica, na kateri so tekli postopki za zaključek
študija v skladu z akreditiranim študijskim programom.
Članice se lahko dogovorijo, da se na diplomi navedejo tudi
ostale sodelujoče članice. V tem primeru diplomo lastnoročno podpišejo njihovi
dekani.
8. člen
(skupna diploma)
O vsebini in obliki diplome o zaključenem skupnem študijskem
programu, ki ga izvaja UL skupaj z drugimi visokošolskimi zavodi iz Slovenije
ali tujine, se skladno z veljavnimi predpisi dogovorijo sodelujoče univerze
pred začetkom izvajanja programa.
9. člen
(tisk diplom in vzorci)
Diploma se natisne na posebnem, najmanj 180 gramskem papirju
in mora vsebovati zaščitne elemente, vključno z nevidnimi. Vzorci diplom, ki
jih določa ta pravilnik za posamezno stopnjo in vrsto študija, so Priloga 1
tega pravilnika. Iz vzorcev je razvidna oblika diplom.
10. člen
(priloga k diplomi)
Sestavni del diplome je priloga k diplomi. Prilogo k diplomi
izda članica v skladu s pravilnikom, ki ga izda minister, pristojen za visoko
šolstvo.
Priloga k diplomi poleg predpisanih podatkov, določenih s
pravilnikom pristojnega ministra, v zgornjem desnem kotu na vsaki strani
vsebuje še ime in priimek diplomanta in številko diplome.
Priloga k diplomi se v obeh jezikih izda v tiskani obliki,
vsak nadaljnji izvod pa v elektronski obliki in z elektronskim podpisom dekana
članice.
b) Potrdilo o zaključenem delu akreditiranega študijskega
programa
11. člen
(izdaja in vsebina potrdila o delu akreditiranega programa)
Članica lahko izda potrdilo o zaključenem posameznem delu
akreditiranega študijskega programa za pridobitev izobrazbe, če študijski
program to omogoča v okviru akreditacije študijskega programa.
Potrdilo iz prvega odstavka tega člena je izdano v skladu s
celostno grafično podobo (v nadaljevanju: CGP ali CGP UL) članice in vsebuje:
ime in priimek kandidata, datum in kraj izobraževanja, podatke o programu
oziroma njegovem delu, lahko pa tudi podatke o vsebini, trajanju in izvajalcih
izobraževanja, podatke o pridobljenih znanjih in kreditnih točkah, če je
program ovrednoten s kreditnimi točkami, ali druge elemente, pomembne za
prepoznavnost vsebin in ciljev.
Potrdilo podpišeta dekan članice in rektor UL.
c) Potrdilo o zaključenem študijskem programu za
izpopolnjevanje
12. člen
(izdaja in vsebina potrdila o študijskem programu za
izpopolnjevanje)
Potrdilo o zaključenem študijskem programu za izpopolnjevanje
izda članica kandidatu, ki je zaključil ta program. Potrdilo se natisne na
najmanj 90 gramski papir z odtisnjenim žigom in v skladu s CGP UL.
Potrdilo vsebuje: ime in priimek kandidata, datum in kraj
njegovega rojstva, ime programa in njegovo trajanje, ime izvajalca programa,
lahko pa tudi pričakovane učne izide. 
Potrdilo lastnoročno podpišeta rektor UL in dekan članice, na
kateri je potekal program izpopolnjevanja.
Vzorec potrdila je Priloga 2 tega Pravilnika.
B Nove javne listine in dvojniki javnih listin
13. člen
(izdaja nove javne listine)
Nova javna listina se izda:
-       
kadar se na javni listini odkrije napaka,
-       
zaradi spremembe spola diplomanta.
Postopek izdaje nove javne listine zaradi ugotovljene napake
se začne po uradni dolžnosti, kadar napako ugotovi članica, ali na zahtevo
imetnika listine, kadar napako ugotovi sam in to sporoči članici.
Postopek izdaje nove javne listine zaradi spremembe spola
imetnika listine se začne na zahtevo imetnika listine.
Postopek vodi članica, ki vodi uradno evidenco podatkov o
diplomantu, oziroma njena pravna naslednica, kadar članica ne obstaja več.
Sklep o izdaji nove javne listine izda dekan članice oziroma
njene pravne naslednice.
14. člen
(izdaja dvojnika javne listine)
Na zahtevo imetnika javne listine, ki je zaradi izgube,
uničenja ali kraje ostal brez svoje javne listine, se izda dvojnik javne
listine. Postopek vodi članica, ki vodi uradno evidenco podatkov o diplomantu,
oziroma njena pravna naslednica, kadar članica ne obstaja več.
15. člen
(podrobnejši postopek izdaje)
Podrobnejši postopek izdaje nove javne listine, izdaje
dvojnika javne listine in izdaje potrdil iz uradnih evidenc se določi z
navodili glavnega tajnika in se jih objavi na Portalu UL.
III. POTRDILA IZ URADNIH EVIDENC
16. člen
(vrste potrdil)
Članice izdajajo naslednja enotna potrdila o dejstvih, o
katerih vodijo uradne evidence na podlagi zakona:
-       
potrdilo o vpisu (eno potrdilo na eni A4 strani ali dve potrdili na eni
A4 strani),
-       
potrdilo o opravljenih obveznostih (posebej za študijske programe za
pridobitev izobrazbe in za študijske programe za izpopolnjevanje),
-       
potrdilo o opravljenih obveznostih za študente na izmenjavi,
-       
potrdilo o izmenjavi,
-       
potrdilo o zaključku študija (posebej za študijske programe za
pridobitev izobrazbe in za študijske programe za izpopolnjevanje),
-       
potrdilo o izpisu.
Izdana potrdila veljajo za javne listine skladno z zakonom,
ki ureja splošni upravni postopek.
17. člen
(vsebina in oblika potrdil)
Potrdila se izdajajo v slovenščini, na prošnjo študentov in
diplomantov pa tudi v angleščini. V dokumentih, ki so izdani v angleščini, se
uporabljajo uradna imena univerze in članic v angleščini v skladu z Odlokom o
preoblikovanju Univerze v Ljubljani ter prevodi imen študijskih programov, kot
so jih potrdili senati članic.
Vzorci potrdil se objavijo na portalu UL.
IV. DRUGA POTRDILA
18. člen
(potrdila o neformalnem izobraževanju)
Rektorat UL oziroma članica lahko izda tudi druga potrdila o
zaključku neformalnega izobraževanja, ki ga izvaja (tečaji, seminarji, poletne
šole, programi usposabljanja ipd.).
Potrdilo podpiše rektor oziroma dekan članice ali od njiju
pooblaščena oseba. Tako potrdilo ni javna listina.
Potrdilo iz prvega odstavka tega člena je pripravljeno v
skladu s CGP UL oziroma CGP članice in vsebuje: ime listine Potrdilo, CGP UL
oziroma CGP članice, ime in priimek kandidata, datum in kraj izobraževanja,
podatke o vsebini, trajanju in izvajalcih izobraževanja, lahko pa tudi podatke
o pridobljenih znanjih in kreditnih točkah, če je program ovrednoten s
kreditnimi točkami, ali druge elemente, pomembne za prepoznavnost vsebin in
ciljev.
Potrdila se izdajajo v slovenščini, na prošnjo udeležencev pa
tudi v angleščini. V dokumentih, ki so izdani v angleščini, se uporabljajo
uradna imena univerze in članic v skladu z Odlokom o preoblikovanju Univerze v
Ljubljani.
V. EVIDENCE
19. člen
(evidence o izdanih javnih listinah)
Članice vodijo evidenco o izdanih javnih listinah ter vseh
dokumentih, povezanih z izdajo javnih listin ali njihovih dvojnikov, rektorat
univerze pa evidenco o promoviranih doktorjih znanosti.
Evidenca o izdanih javnih listinah se hrani trajno v skladu z
zakonom, ki ureja visoko šolstvo in pravili, ki veljajo na UL.
20. člen
(prehodne in končne določbe)
Ta pravilnik začne veljati naslednji dan po objavi v Uradnem
listu Republike Slovenije. Z začetkom veljavnosti tega pravilnika preneha
veljati Pravilnik o izdaji diplom in drugih javnih listin Univerze v Ljubljani,
ki ga je Senat Univerze v Ljubljani sprejel na 6. seji dne 27. 3. 2018.
Že začeti postopki izdaje novih listin ali dvojnikov se
vodijo in dokončajo v skladu s Pravilnikom o izdaji diplom in drugih javnih
listin Univerze v Ljubljani z dne 27. 3. 2018.
prof. dr. Igor Papič
rektor

Priloga
1: Vzorci diplom 
Priloga
2: Vzorec potrdila o študijskem programu za izpopolnjevanje 