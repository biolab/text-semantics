I. SPLOŠNA DOLOČBA
1. člen
Ta sklep določa:
-       
listine, ki jih mora prevzemnik predložiti Agenciji za trg vrednostnih
papirjev (v nadaljevanju Agencija) ob vložitvi zahteve za izdajo dovoljenja za
prevzemno ponudbo,
-       
podrobnejšo vsebino prospekta (ponudbeni dokument).
II. LISTINE, KI SE PRILOŽIJO ZAHTEVI ZA IZDAJO DOVOLJENJA ZA
PREVZEMNO PONUDBO
2. člen
Zahteva za izdajo dovoljenja za prevzemno ponudbo mora
vsebovati naslednje listine:
1.     
zahtevek za izdajo dovoljenja za prevzemno ponudbo, z naslednjimi
sestavinami:
- 
ime, priimek in naslov oziroma firma, sedež in matična številka
prevzemnika,
- 
firma in sedež borznoposredniške družbe, ki ima položaj registrskega
člana in ki v imenu in za račun prevzemnika daje prevzemno ponudbo, – firma in
sedež ciljne družbe, na katero se nanaša prevzemna ponudba,
- 
število vrednostnih papirjev po posameznih vrstah in razredih, na katere
se nanaša prevzemna ponudba;
2.     
potrdilo klirinško depotne družbe o:
- 
sklenjeni pogodbi o storitvah v zvezi s prevzemno ponudbo iz drugega
odstavka 35. člena Zakona o prevzemih (Uradni list RS, št. 79/06; v
nadaljevanju ZPre-1) in plačani akontaciji cene za opravljanje teh storitev,
- 
deponiranem denarnem znesku oziroma bančni garanciji v skladu s
36. členom ZPre-1,
- 
deponiranih vrednostnih papirjih v skladu s 37. členom ZPre-1;
3.     
potrdilo o vložitvi vloge iz prvega odstavka 20. člena ZPre-1;
4.     
poročilo o vrednostnih papirjih, na katere se nanaša prevzemna ponudba,
ki jih je prevzemnik pridobil v zadnjih 12 mesecih, na obrazcu PRE-VP12,
ki je sestavni del Priloge 2 tega sklepa;
5.     
en izvod prospekta iz 4. člena tega sklepa.
3. člen
V primeru nadomestne ponudbe po drugem odstavku
16. člena ZPre-1 mora zahteva za izdajo dovoljenja za prevzemno ponudbo,
poleg listin iz 2. člena tega sklepa, vsebovati še veljaven sklep o izdaji
nadomestnih vrednostnih papirjev, če je že bil sprejet.
III. PODROBNEJŠA VSEBINA PROSPEKTA
4. člen
(1) Prospekt vsebuje podrobnejše podatke o prevzemni
ponudbi, na podlagi katerih se imetniki vrednostnih papirjev, na katere se
nanaša prevzemna ponudba, lahko odločijo o sprejemu ponudbe. Vsebina prevzemne
ponudbe je določena v Prilogi 1, vsebina prospekta pa je določena v Prilogi 2,
ki sta sestavna dela tega sklepa.
(2) V primeru, da bo prevzemnik ponudil nadomestne vrednostne
papirje iz 1. točke prvega odstavka 18. člena ZPre-1, je sestavni del
prospekta tudi prospekt za organizirano trgovanje z nadomestnimi vrednostnimi
papirji, če ni starejši od 12 mesecev.
(3) V primeru, da bo prevzemnik ponudil nadomestne vrednostne
papirje iz 2. točke prvega odstavka 18. člena ZPre-1, so sestavni del
prospekta tudi podatki iz ustreznih prilog Uredbe komisije (ES) št. 809/2004 z
dne 29. 4. 2004 o izvajanju Direktive 2003/71/ES Evropskega parlamenta in
Sveta o informacijah, ki jih vsebujejo prospekti, in o obliki prospektov,
vključitvi informacij s sklicevanjem in objavi teh prospektov in razširjanju
oglaševanj (UL L, št. 149 z dne 30. 4. 2004; v nadaljevanju Uredba),
smiselno glede na vrsto vrednostnega papirja in izdajatelja. V tem primeru se
izpusti poglavje 5 iz Priloge 2 tega sklepa, dodana poglavja iz ustreznih
prilog Uredbe pa se ustrezno preštevilčijo, tako da sledijo poglavju 4 Priloge
2 tega sklepa. V Prilogi 2 tega sklepa se izpusti točka 3.4., v dodanih
poglavjih iz ustreznih prilog Uredbe pa se prospekt v točkah, kjer bi se
podatki podvajali z navedbami iz poglavij 1–4 Priloge 2 tega sklepa, lahko
sklicuje na ustrezne navedbe.
5. člen
(1) V prospektu morajo biti točke navedene v istem vrstnem
redu, pod enakimi številkami in pod istimi naslovi, kot so določene v prilogah
k temu sklepu.
(2) Ne glede na prvi odstavek tega člena lahko prevzemnik
posamezno točko izpusti, če podatki, ki bi morali biti vpisani pod to točko,
niso na razpolago, oziroma če podatek, ki bi moral biti vpisan pod to točko,
zaradi narave prevzemne ponudbe ne bi bil smiseln.
(3) Če prevzemnik na podlagi drugega odstavka tega člena
izpusti posamezno točko v prospektu, mora o tem, ob predložitvi prospekta,
Agencijo posebej obvestiti in v obvestilu obrazložiti razloge za to.
6. člen
Prevzemna ponudba se objavi v dnevniku, ki izhaja na celotnem
območju Republike Slovenije, prospekt pa se objavi na način, določen v prvem
odstavku 9. člena ZPre-1.
IV. KONČNA DOLOČBA
7. člen
Ta sklep začne veljati naslednji dan po objavi v Uradnem
listu Republike Slovenije.
Št. 231-3/1-17/2006
Ljubljana, dne 20. decembra 2006
EVA 2006-1611-0219
Predsednik
Strokovnega sveta
Agencije za trg vrednostnih papirjev
dr. Miha Juhart l.r.

Priloga
1: Prevzemna ponudba (firma in sedež ciljne družbe) na podlagi dovoljenja
agencije za trg vrednostnih papirjev št.
Priloga
2: Vsebina prospekta - Podatki o prevzemni ponudbi