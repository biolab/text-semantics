I. SPLOŠNE DOLOČBE
1. člen
(vsebina)
(1) Ta pravilnik ureja način prijave, zbiranje, prevoz,
vmesno skladiščenje in ravnanje s trupli poginulih živali kot vrste živalskih
stranskih proizvodov, ki niso namenjeni prehrani ljudi (v nadaljnjem besedilu:
ŽSP), za izvajanje naslednjih uredb v delu, ki se nanaša na poginule živali:
-       
Uredbe (ES) št. 1069/2009 Evropskega parlamenta in Sveta z dne 21.
oktobra 2009 o določitvi zdravstvenih pravil za živalske stranske proizvode in
pridobljene proizvode, ki niso namenjeni prehrani ljudi, ter razveljavitvi
Uredbe (ES) št. 1774/2002 (Uredba o živalskih stranskih proizvodih) (UL L št.
300 z dne 14. 11. 2009, str. 1), zadnjič spremenjene z Uredbo EU 2019/1009
Evropskega parlamenta in Sveta z dne 5. junija 2019 o določitvi pravil o
omogočanju dostopnosti sredstev za gnojenje EU na trgu, spremembi uredb (ES)
št. 1069/2009 in (ES) št. 1107/2009 ter razveljavitvi Uredbe (ES) št. 2003/2003
(UL L št. 170 z dne 25. 6. 2019, str. 1), (v nadaljnjem besedilu: Uredba
1069/2009/ES) in
-       
Uredbe 142/2011 EU z dne 25. februarja 2011 o izvajanju Uredbe (ES) št.
1069/2009 Evropskega parlamenta in Sveta o določitvi zdravstvenih pravil za
živalske stranske proizvode in pridobljene proizvode, ki niso namenjeni
prehrani ljudi, ter o izvajanju Direktive Sveta 97/78/ES glede nekaterih
vzorcev in predmetov, ki so izvzeti iz veterinarskih pregledov na meji v skladu
z navedeno direktivo (UL L št. 54 z dne 26. 2. 2011, str. 1), zadnjič
spremenjene z Uredbo Komisije št. 2022/488 z dne 25. marca 2022 o popravku
francoske različice Uredbe (EU) št. 142/2011 o izvajanju Uredbe (ES) št.
1069/2009 Evropskega parlamenta in Sveta o določitvi zdravstvenih pravil za
živalske stranske proizvode in pridobljene proizvode, ki niso namenjeni prehrani
ljudi, ter o izvajanju Direktive Sveta 97/78/ES glede nekaterih vzorcev in
predmetov, ki so izvzeti iz veterinarskih pregledov na meji v skladu z navedeno
direktivo (UL L št. 100 z dne 28. 3. 2022, str. 6), (v nadaljnjem besedilu:
Uredba 142/2011/EU).
(2) Ta pravilnik ureja tudi način prijave, zbiranje, prevoz
in skladiščenje trupel povoženih živali s cest in javne železniške
infrastrukture ter trupel najdenih poginulih živali z javnih površin.
(3) Ta pravilnik se ne uporablja za živalska trupla, za katera
je odobrena izjemna uporaba oziroma izjemno odstranjevanje v skladu z Uredbo
1069/2009/ES, uredbo, ki ureja izvajanje Uredbe 1069/2009/ES, in pravilnikom,
ki ureja živalske stranske proizvode, ki niso namenjeni prehrani ljudi, in za
živali, ki so usmrčene v okviru izvajanja dejavnosti dezinfekcije, dezinsekcije
in deratizacije.
2. člen
(izrazi)
Izraza, uporabljena v tem pravilniku, pomenita:
1.     
poginule živali so poginule in usmrčene rejne in hišne živali, živali,
rejene v ujetništvu in v živalskih vrtovih, povožene rejne, hišne in
prostoživeče živali ter, kadar gre za sum bolezni, ki se prenaša na ljudi ali
živali, poginule prostoživeče živali;
2.     
zbirno mesto je mesto, kjer se zbirajo in shranjujejo poginule živali,
dokler jih ne prevzame izvajalec javne veterinarske službe, in je registrano
pri Upravi za varno hrano, veterinarstvo in varstvo rastlin (v nadaljnjem
besedilu: UVHVVR) v skladu s pravilnikom, ki ureja živalske stranske proizvode,
ki niso namenjeni prehrani ljudi. Kot registrirano zbirno mesto se šteje tudi
prostor za shranjevanje poginulih živali v veterinarski organizaciji, ki
izpolnjuje pogoje iz pravilnika, ki ureja pogoje, ki jih morajo izpolnjevati
veterinarske organizacije, in o postopku njihove verifikacije.
II. PRIJAVA, ZBIRANJE, PREVOZ IN NEŠKODLJIVO ODSTRANJEVANJE
3. člen
(izvajalec zbiranja, prevoza in ravnanja)
Zbiranje, prevoz in ravnanje s trupli poginulih živali
zagotovi Nacionalni veterinarski inštitut (v nadaljnjem besedilu: NVI) kot
izvajalec javne veterinarsko higienske službe (v nadaljnjem besedilu: VHS) v
skladu z zakonom, ki ureja veterinarstvo.
4. člen
(dolžnost prijave pogina živali in njihove odjave)
(1) Imetnik živali mora NVI prijaviti poginule živali. V
primerih iz drugega odstavka 6. člena tega pravilnika se po predhodnem pisnem
dogovoru z NVI lahko javlja pogin živali v rednih daljših časovnih razmikih.
(2) Ne glede na prejšnji odstavek prijava imetnika živali ni
potrebna, če:
-       
so bile živali usmrčene na podlagi odločbe uradnega veterinarja, ki o
tem seznani NVI;
-       
so bile živali usmrčene v veterinarski organizaciji ali so bile poginule
hišne živali oddane v veterinarsko organizacijo, ki ima urejeno odstranjevanje
živalskih trupel;
-       
so bile poginule hišne živali oddane v drug vmesni obrat za zbranje ŽSP
kategorije 1 ali v obrat za sežig hišnih živali (krematorij);
-       
gre za pokop hišnih živali v skladu z določbami pravilnika, ki ureja
živalske stranske proizvode, ki niso namenjeni prehrani ljudi.
(3) Pogin živali se prijavi na številko 112 – Regijski center
za obveščanje, ko:
-       
fizične osebe najdejo truplo poginule rejne ali hišne živali na
zemljišču ali v gozdu, ki ga ima v lasti oziroma zakupu ali kjer izvaja lov v
skladu s predpisi, ki urejajo lovstvo;
-       
fizične osebe najdejo truplo povožene poginule živali na javnih
površinah;
-       
gre za poginule prostoživeče živali v naravnem okolju, vendar samo, če
obstaja sum bolezni živali oziroma če je tako določeno z odločbo uradnega
veterinarja ali so določeni ukrepi UVHVVR zaradi spremljanja, zatiranja, suma
ali pojava bolezni živali.
(4) Upravljavci javne železniške infrastrukture in javnih
površin sporočijo lokacije trupel povoženih in poginulih živali iz četrtega
ostavka 8. člena tega pravilnika NVI.
(5) Upravljavci voda oziroma ribiških okolišev prijavijo
pogin NVI, če gre za množičen pogin rib ali če obstaja sum bolezni živali
oziroma če je tako določeno z odločbo uradnega veterinarja ali so določeni
ukrepi UVHVVR zaradi spremljanja, zatiranja, suma ali pojava bolezni živali.
(6) Imetniki živali odjavijo poginule rejne in hišne živali v
skladu s predpisi, ki urejajo označevanje in registracijo živali.
5. člen
(prevzem poginulih živali)
(1) Živalska trupla iz prejšnjega člena NVI prevzame na mestu
pogina, povoza ali usmrtitve oziroma na zbirnih mestih.
(2) NVI prevzame trupla poginulih živali in zagotovi njihov
prevoz s kraja prevzema oziroma zbiranja do vmesnega obrata na enoti NVI ali do
predelovalnega obrata kategorije 1 ali 2, v katerem se po potrebi opravijo
obvezne diagnostične preiskave.
(3) Ne glede na določbe prvega in drugega odstavka tega člena
izvajalec javne gospodarske službe ravnanja z živalskimi stranskimi proizvodi
kategorije 1 in 2 (v nadaljnem besedilu: koncesionar) živalska trupla prevzame
na mestu pogina ali usmrtitve v primerih, ko gre za množične pogine, izvajanje
ukrepov za izkoreninjenje bolezni v večjih rejah in v drugih primerih na
podlagi pogodbe, sklenjene med koncesionarjem, NVI in UVHVVR.
(4) Ne glede na prvi odstavek tega člena poteka zbiranje
trupel poginulih hišnih živali, razen psov, samo na zbirnih mestih v veterinarskih
organizacijah in v vmesnih obratih na enotah NVI.
6. člen
(podrobnejši pogoji prevzema)
(1) Prevzem živalskih trupel s kraja pogina, usmrtitve
oziroma zbiranja do vmesnega obrata ali do predelovalnega obrata kategorije 1
ali 2 mora biti opravljen v naslednjem časovnem obdobju:
a)    
trupla rejnih živali in trupla psov je treba po prijavi pogina prevzeti:
- 
v 36 urah,
- 
ko zunanja dnevna temperatura presega 30 °C, v 24 urah;
b)    
trupla povoženih živali s cest, javne železniške infrastrukture in
drugih javnih površin je treba prevzeti v 36 urah po prijavi, če pa zunanja
dnevna temperatura presega 30 °C, je treba prevzem opraviti v 24 urah;
c)    
v primeru suma bolezni živali je treba truplo takoj po prijavi pogina
oziroma usmrtitve odpeljati v vmesni obrat NVI, kjer se opravijo patoanatomske
preiskave.
(2) Ne glede na prejšnji odstavek je mogoče na gospodarstvu
zamrzniti manjše število poginulih novorojenih prašičev, jagnjet in kozličkov
ter perutnine, kuncev in rib, če bi bil prevzem v časovnem obdobju iz
prejšnjega odstavka ekonomsko neupravičen in če ni podan sum bolezni živali.
Zamrzovanje je dovoljeno tudi v primeru hišnih živali, ki so zbrane ali
usmrčene v veterinarskih ambulantah, ter v primeru povoženih živali in
poginulih živali na javnih površinah, če so zbrane na zbirnem mestu.
(3) V primerih iz prejšnjega odstavka je treba trupla
poginulih živali hraniti v posebej za to namenjenih zamrzovalnih napravah, ki
so označene v skladu z drugim odstavkom Poglavja II Priloge VIII Uredbe
142/2011/EU in se smejo uporabljati samo za namen iz tega odstavka. Pogostnost
prevzema zamrznjenih trupel se prilagodi zamrzovalni kapaciteti.
7. člen
(zagotavljanje sledljivosti in evidence)
(1) Za izvajanje 22. člena Uredbe 1069/2009/ES mora NVI o
izvajanju javne službe zagotavljati sledljivost in voditi evidence, določene v
Oddelku 1 Poglavja IV Priloge VIII Uredbe 142/2011/EU.
(2) NVI mora voditi tudi evidence v sklopu informacijskega
sistema CIS VET – EPI patologija in VOLOS.
(3) Če na podlagi pogodbe iz tretjega odstavka 5. člena tega
pravilnika koncesionar opravlja odvoz neposredno z mesta pogina, mora
koncesionar za namen vodenja evidence iz prejšnjega odstavka na NVI posredovati
podatke o lokaciji prevzema ter vrsti in količini poginulih živali, ki jih je prevzel
neposredno na mestu pogina.
8. člen
(ravnanje z ŽSP pred prevzemom in pomoč)
(1) Pred oddajo NVI imetnik živali oziroma odgovorna oseba za
ŽSP različnih kategorij skladišči ločeno po kategorijah in ločeno od drugih
odpadkov tako, da so zavarovane pred dostopom nepooblaščenih oseb ali živali.
(2) Imetnik živali zagotovi prevzem poginulih rejnih živali,
ki je izven objekta, kjer so nastanjene živali. Imetnik živali mora izvajati
biovarnostne ukrepe, s katerimi se preprečuje prenos bolezni v obrat z živalmi
oziroma preprečuje širjenje bolezni. Poleg tega imetnik živali delavcem VHS
nudi pomoč pri nakladanju poginulih živali, razen če obstaja utemeljen sum
zoonoze ali če je to v nasprotju z biovarnostnimi ukrepi zaradi preprečevanja
širjenja bolezni.
(3) Imetnik živali do prihoda VHS za živali, za katere se
vodijo centralni registri v skladu s predpisi, ki urejajo veterinarstvo in
veterinarska merila skladnosti, pripravi dokumentacijo oziroma podatke, ki se
zahtevajo za ustrezno izpolnitev potrdila o odvozu ter očisti ušesne znamke
živali, če je to potrebno, da je ušesna številka živali jasno vidna.
(4) Upravljavci javne železniške infrastrukture v primeru
povoženih prostoživečih živali, pri katerih ne obstaja sum bolezni, upravljavci
javnih površin v primeru najdenih poginulih živali na javnih površinah ter
upravljavci voda oziroma ribiških okolišev v primeru množičnega pogina rib so
dolžni do prihoda delavca VHS poginule živali premestiti do mesta, ki je
dostopno z vozilom in kjer je možno varno nakladanje.
(5) Če gre za povoz prostoživeče živali, pri kateri obstaja
sum bolezni, na železniški infrastrukturi, VHS truplo prevzame na mestu povoza.
Upravljalec železniške infrastrukture mora zagotoviti varen prevzem trupla v
skladu s pravili, ki urejajo varnost v železniškem prometu.
(6) V primeru povoženih živali morajo upravljavci cest
zagotoviti varen prevzem trupla živali ob upoštevanju predpisov, ki urejajo
varnost v cestnem prometu.
(7) Prevzemna mesta v veterinarskih organizacijah, kjer se
zbirajo poginule hišne živali, morajo biti dostopna z vozilom VHS. Če mesto ni
dostopno, osebje veterinarske organizacije dostavi trupla poginulih hišnih
živali do vozila VHS.
(8) Dokler truplo poginule živali ni prepeljano do vmesnega
obrata NVI ali predelovalnega obrata, se ne sme izkožiti, odpreti ali
razsekati.
(9) Ne glede na prejšnji odstavek se zaradi zagotovitve hitre
diagnostike opravi raztelešenje poginulih živali na mestih pogina, ki ga lahko
opravi veterinar veterinarske organizacije, če to odobri uradni veterinar
UVHVVR, pod pogojem, da so izpolnjeni vsi pogoji v skladu s tem pravilnikom in
Uredbo 1069/2009/ES, razen za tiste živali, za katere so predpisane
diagnostične preiskave v okviru monitoringa oziroma izkoreninjenja bolezni ali
kažejo znake bolezni, navedene v prvem odstavku 5. člena Uredbe 2016/429/EU.
(10) Ne glede na sedmi odstavek tega člena se lahko na mestu
povoza s trupel odstrani dele povožene divjadi in zavarovanih vrst velikih
zveri za namen evidentiranja izgub v skladu z zakonom, ki ureja divjad in
lovstvo, če predpisi, ki urejajo bolezni živali, ne določajo drugače.
(11) VHS prevzema trupla brez embalaže oziroma le v embalaži,
ki jo določi VHS.
III. FINANCIRANJE IN DRŽAVNA POMOČ
9. člen
(uporaba pravil o državni pomoči, upravičeni stroški in intenzivnost
pomoči)
(1) Financiranje stroškov zbiranja, odstranjevanja in
uničenja trupel rejnih živali iz sredstev državnega proračuna predstavlja
državno pomoč (v nadaljnjem besedilu pomoč), ki se dodeli:
-       
upravičencem v živinoreji v skladu z Uredbo Komisije (EU) 2022/2472 z
dne 14. decembra 2022 o razglasitvi nekaterih vrst pomoči v kmetijskem in
gozdarskem sektorju ter na podeželju za združljive z notranjim trgom z uporabo
členov 107 in 108 Pogodbe o delovanju Evropske unije (UL L št. 327 z dne 21.
12. 2022, str. 1), (v nadaljnjem besedilu: Uredba 2472/2022/EU) in
-       
upravičencem v ribištvu in akvakulturi v skladu z Uredbo Komisije (EU)
št. 717/2014 z dne 27. junija 2014 o uporabi členov 107 in 108 Pogodbe o
delovanju Evropske unije pri pomoči de minimis v sektorju ribištva in
akvakulture (UL L št. 190 z dne 28. 6. 2014, str. 45), zadnjič spremenjeno z
Uredbo Komisije (EU) št. 2022/2514 z dne 14. decembra 2022 o spremembi Uredbe
(EU) št. 717/2014 glede njenega obdobja uporabe (UL L št. 326 z dne 21. 12.
2022, str. 8), (v nadaljnjem besedilu: Uredba 717/2014/EU).
(2) Pomoč v skladu s točko (c) petega odstavka 27. člena
Uredbe 2022/2472/EU krije 100 % upravičenih stroškov iz prejšnjega odstavka.
10. člen
(upravičenci)
Upravičenci do pomoči iz prejšnjega člena so imetniki rejnih
živali, ki:
a)    
so vpisani v evidenco imetnikov rejnih živali;
b)    
kot prejemniki državne pomoči v skladu z Uredbo 2472/2022/EU
izpolnjujejo merila iz Priloge I k Uredbi 2022/2472/EU in niso naslovniki
neporavnanega naloga za izterjavo na podlagi predhodnega sklepa Evropske
komisije, v katerem je pomoč, odobreno od iste države članice Evropske unije,
razglasila za nezakonito in nezdružljivo z notranjim trgom;
c)    
prijavijo pogin živali v skladu s tem pravilnikom.
11. člen
(oblika pomoči)
Pomoč iz 9. člena tega pravilnika se dodeli kot
subvencionirana storitev, ki jo izvedeta NVI in koncesionar, in ne vključuje
neposrednih plačil upravičencem.
12. člen
(združevanje pomoči)
(1) Pomoč iz 9. člena tega pravilnika se ne združuje z drugo
pomočjo iz javnih sredstev za isti namen.
(2) Ne glede na prejšnji odstavek se pomoč iz 9. člena tega
pravilnika za upravičenca iz ribištva in akvakulture lahko združuje s pomočjo
de minimis pod pogoji, ki jih določa 5. člen Uredbe 717/2014/EU.
13. člen
(zahteve pri pomoči v ribištvu in akvakulturi)
(1) UVHVVR poroča o dodeljeni pomoči iz 9. člena tega
pravilnika ministrstvu, pristojnemu za ribištvo in akvakulturo, v 15 dneh po
dodelitvi pomoči, na način, kot ga določi ministrstvo, pristojno za ribištvo in
akvakulturo, in seznam posameznih prejemikov dodeljene pomoči objavi na
osrednjem spletnem mestu državne uprave.
(2) UVHVVR pred dodelitvijo pomoči imetniku rejnih živali v
ribištvu in akvakulturi v centralnem registru pomoči de minimis v ribištvu in
akvakulturi preveri višino že dodeljene pomoči v skladu z Uredbo 717/2014/EU,
da se zagotovi spoštovanje zgornje meje iz te uredbe. Pri preveritvi se
upošteva povezanost imetnika z drugimi subjekti, kot je opredeljena v drugem
odstavku 2. člena Uredbe 717/2014/EU.
(3) UVHVVR obvesti upravičenca v ribištvu in akvakulturi, da
je pomoč dodeljena v skladu z Uredbo 717/2014/EU ter znesek dodeljene pomoči,
ki je enak bruto ekvivalentu nepovratnih sredstev.
14. člen
(hramba dokumentacije)
NVI in koncesionar hranita dokumentacijo o pomoči iz tega
pravilnika, dodeljeni upravičencem, 10 let od dneva, ko je bila dodeljena
zadnja pomoč.
IV. KONČNE DOLOČBE
15. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o zbiranju, prevozu, skladiščenju, ravnanju, uporabi in odstranjevanju
živalskih trupel kot vrste živalskih stranskih proizvodov, ki niso namenjeni
prehrani ljudi (Uradni list RS, št. 122/07).
16. člen
(začetek uporabe)
Določbe četrtega odstavka 5. člena ter četrtega, šestega in
devetega odstavka 8. člena tega pravilnika se začnejo uporabljati šest mesecev
od uveljavitve tega pravilnika.
17. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-375/2022
Ljubljana, dne 3. maja 2023
EVA 2022-2330-0080
Irena Šinko
ministrica
za kmetijstvo, gozdarstvo in
prehrano
 
Soglašam!
 
mag. Bojan Kumer
minister
za okolje, podnebje in energijo