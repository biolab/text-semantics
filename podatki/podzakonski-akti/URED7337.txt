I. SPLOŠNE DOLOČBE
1. člen
(vsebina)
(1) Ta uredba določa cestninske ceste v Republiki
Sloveniji, cestninske razrede za plačilo cestnine, vsebino, prodajno ceno in
druge značilnosti vinjet, namestitev vinjet, način njihove izdaje in uporabe
ter ureja druga vprašanja, povezana s cestninjenjem z vinjetami.
(2) Ta uredba določa tudi način in postopek namestitve
in odstranitve tehnične naprave, ki preprečuje nadaljnjo vožnjo, ter višino
stroškov njene namestitve, odstranitve ali poškodovanja.
2. člen
(pomen izrazov)
(1) Posamezni izrazi, uporabljeni v tej uredbi, imajo
naslednji pomen:
1.     
bivalno vozilo je motorno vozilo, katerega največja dovoljena masa ne
presega 3.500 kg, s posebno nadgradnjo in stalno opremo, ki omogoča prevoz in
prebivanje oseb, s priklopnim vozilom ali brez njega;
2.     
prevozna razdalja je s to uredbo določena dolžina cestninske ceste ali
njenega odseka, za katerega se plačuje cestnina;
3.     
proizvajalec vozil je pravni subjekt, ki izdeluje vozila ali izvaja
njihovo nadgradnjo;
4.     
višina vozila nad prvo osjo je razdalja med podlago in najvišjo točko
vozila v ravnini, ki poteka pravokotno skozi simetralo osi prednjih koles.
(2) Izrazi, uporabljeni v tej uredbi, katerih pomen ni
določen v prejšnjem odstavku, imajo enak pomen kakor v predpisih, ki urejajo
ceste in cestninjenje.
3. člen
(cestninske ceste)
(1) Obvezne in izbirne
cestninske ceste, za katere se plačuje cestnina glede na prevoženo razdaljo po
cestninski cesti, so določene v prilogi, ki je sestavni del te uredbe, pri
čemer so za vsako cesto določeni odseki in njihove prevozne razdalje.
(2) Cestninske ceste, za katere se plačuje cestnina
glede na določen čas uporabe cestninske ceste, so vse avtoceste in hitre ceste,
ki so v upravljanju Družbe za avtoceste v Republiki Sloveniji in so v ta namen
posebej označene s predpisano prometno signalizacijo.
4. člen
(upravljavec cestninskih cest, ki izvaja nadzor nad
plačevanjem cestnine)
Upravljavec cestninskih cest, ki na podlagi javnega
pooblastila, določenega v zakonu, ki ureja cestninjenje, izvaja nadzor nad
plačevanjem cestnine, je Družba za avtoceste v Republiki Sloveniji.
II. CESTNINJENJE GLEDE NA PREVOŽENO RAZDALJO
5. člen
(cestninski razredi)
Vozila, za katera se plačuje cestnina glede na prevoženo
razdaljo po cestninski cesti, se glede na vrsto vozila, njegovo največjo
dovoljeno maso in število osi na njem razvrščajo v naslednje cestninske
razrede:
-       
prvi cestninski razred: motorna vozila z dvema osema, katerih največja
dovoljena masa presega 3.500 kg;
-       
drugi cestninski razred: motorna vozila s tremi osmi, katerih največja
dovoljena masa presega 3.500 kg, in skupine vozil s tremi osmi, katerih
največja dovoljena masa vlečnega vozila presega 3.500 kg;
-       
tretji cestninski razred: motorna vozila z več kakor tremi osmi, katerih
največja dovoljena masa presega 3.500 kg, in skupine vozil z več kakor tremi
osmi, katerih največja dovoljena masa vlečnega vozila presega 3.500 kg.
6. člen
(znižanje višine cestnine)
Če je zaradi izvajanja investicijskih vzdrževalnih del ali
vzdrževalnih del v javno korist cestninska cesta delno (eno smerno vozišče) ali
popolnoma (obe smerni vozišči) zaprta za promet, tako da je ta z enega ali obeh
smernih vozišč preusmerjen na vzporedne ceste, se cestnina za vozila, katerih
največja dovoljena masa presega 3.500 kg, med trajanjem te omejitve zniža
sorazmerno z dolžino odseka smernega vozišča, ki je zaprto za promet. Začasno
znižanje cestnine določi upravljavec cestninskih cest s cenikom znižane
cestnine.
7. člen
(plačevanje cestnine)
(1) Cestnina se pri cestninjenju glede na prevoženo razdaljo
plačuje z dobroimetjem na OBU napravi (predplačilo) ali s poznejšim plačilom na
podlagi računa (poplačilo).
(2) Pri predplačilu je treba zagotoviti zadostno višino
dobroimetja na OBU napravi. Dobroimetje se lahko na OBU napravo naloži:
-       
na cestninskih uporabniških točkah z gotovino ali plačilnimi karticami,
ki jih določi upravljavec cestninskih cest,
-       
prek spletnega portala upravljavca cestninskih cest s plačilnimi
karticami, ki jih določi upravljavec cestninskih cest,
-       
z nakazilom na transakcijski račun upravljavca cestninskih cest na
podlagi predhodno izdelane ponudbe na spletnem portalu upravljavca cestninskih
cest.
(3) Pri poplačilu lahko uporabnik elektronskega
cestninjenja na cestninski uporabniški točki OBU napravo veže na plačilne
kartice, ki jih določi upravljavec cestninskih cest, ali pa neposredno z upravljavcem
cestninskih cest sklene pogodbo o odloženem plačevanju cestnine.
(4) Cenik cestnine omogoča proračunskim uporabnikom, ki
cestnino plačujejo brezgotovinsko, plačevanje cestnine v rokih, ki jih določata
zakon, ki ureja javne finance, in zakon, ki ureja izvrševanje proračuna
Republike Slovenije.
7.a člen
(uporaba OBU naprave na vozilu s preskusnimi tablicami)
(1) Če se na vozilu uporabljajo trajne preskusne tablice, se
OBU naprava nanaša na registrsko številko trajnih preskusnih tablic in
emisijski razred vozila EURO 0. V tem primeru se lahko OBU naprava prenaša med
vozili skupaj s trajnimi preskusnimi tablicami iste registrske številke.
(2) Če se na vozilu uporabljajo preskusne tablice, ki
omogočajo uporabniku začasno uporabo neregistriranega vozila (v nadaljnjem
besedilu: začasne preskusne tablice), mora biti za vožnjo po cestninski cesti
vozilo opremljeno z OBU napravo, ki se nanaša na registrsko številko začasnih
preskusnih tablic in ustrezen emisijski razred vozila EURO. Ko so za tako
vozilo pridobljene druge registrske tablice, je treba na cestninski uporabniški
točki spremeniti registrsko številko vozila, ki je zapisana na OBU napravi.
III. CESTNINJENJE GLEDE NA DOLOČEN ČAS UPORABE CESTNINSKE
CESTE
8. člen
(cestninski razredi)
Vozila, za katere se plačuje cestnina glede na dolžino
časovnega obdobja, v katerem se cestninska cesta uporablja, se razvrščajo v tri
cestninske razrede, in sicer:
-       
prvi cestninski razred: enosledna vozila s priklopnim vozilom ali brez
njega;
-       
drugi cestninski razred A: bivalna vozila in dvosledna vozila z višino
vozila nad prvo osjo do 1,30 m, katerih največja dovoljena masa ne presega
3.500 kg, s priklopnim vozilom ali brez njega;
-       
drugi cestninski razred B: dvosledna vozila z višino vozila nad prvo
osjo 1,30 m ali več, katerih največja dovoljena masa ne presega 3.500 kg, s
priklopnim vozilom ali brez njega.
9. člen
(prodajna cena vinjet)
(1) Prodajne cene vinjet, ki vključujejo davek na dodano
vrednost, znašajo:
-       
letna vinjeta za prvi cestninski razred 55,00 eura, za drugi cestninski
razred A 110,00 eura in za drugi cestninski razred B 220,00 eura;
-       
polletna vinjeta za prvi cestninski razred 30,00 eura;
-       
mesečna vinjeta za drugi cestninski razred A 30,00 eura in za drugi
cestninski razred B 60,00 eura;
-       
tedenska vinjeta za prvi cestninski razred 7,50 eura, za drugi
cestninski razred A 15,00 eura in za drugi cestninski razred B 30,00 eura.
(2) Vinjete iz prejšnjega odstavka z oznako naslednjega
koledarskega leta se začnejo prodajati in uporabljati s 1. decembrom
tekočega leta. Z istim dnem preneha prodaja vinjet z oznako tekočega
koledarskega leta.
(3) Proračunski uporabniki plačujejo vinjete v rokih, ki
jih določata zakon, ki ureja javne finance, in zakon, ki ureja izvrševanje
proračuna Republike Slovenije.
10. člen
(izdajatelj vinjet)
Upravljavec cestninskih cest, ki na podlagi javnega
pooblastila, določenega v zakonu, ki ureja cestninjenje, izdaja vinjete, je
Družba za avtoceste v Republiki Sloveniji.
11. člen
(vsebina vinjete)
(1) Vinjeta je sestavljena iz zgornjega dela, ki se nalepi
na vozilo, in spodnjega dela (kupon). Cestninski zavezanec hrani kupon za čas
veljavnosti vinjete.
(2) Na prednji strani vinjete so naslednji podatki:
a)    
na zgornjem delu:
- 
oznaka koledarskega leta in obdobja veljavnosti (mesecev, dni), pri
čemer ima vinjeta, razen letne vinjete, za natančno določitev roka njene
veljavnosti oznake za mesece in dneve,
- 
hologramski obroč s piktogramom, katerega obliko določi upravljavec
cestninskih cest iz prejšnjega člena,
- 
serijska številka vinjete,
- 
napis »REPUBLIKA SLOVENIJA«;
b)    
na spodnjem delu – kuponu:
- 
napis »REPUBLIKA SLOVENIJA«,
- 
veljavnost vinjete v slovenskem in angleškem jeziku,
- 
navodilo glede shranjevanja kupona v slovenskem in angleškem jeziku,
- 
pomanjšan piktogram z zgornjega dela vinjete.
(3) Na hrbtni strani vinjete so naslednji podatki:
a)    
na zgornjem delu:
- 
telefonska številka upravljavca cestninskih cest iz prejšnjega člena,
- 
navodilo za nameščanje vinjete na vozilo v slovenskem in angleškem
jeziku,
- 
skica z označenimi možnostmi nameščanja vinjete,
- 
opozorilo o neprenosljivosti vinjete v slovenskem in angleškem jeziku;
b)    
na spodnjem delu – kuponu:
- 
črtna koda ali QR koda,
- 
pomanjšan piktogram avtomobila oziroma motornega kolesa,
- 
firma in sedež upravljavca,
- 
ponovljena serijska številka vinjete.
(4) Material za izdelavo vinjete in tisk na vinjeti
morata biti takšna, da je ob predpisanem ravnanju z njo zagotovljena njena
uporabnost za obdobje veljavnosti.
(5) Vinjeta ima najmanj naslednje zaščitne elemente:
-       
obroč s hologramsko folijo z vgraviranim 3D-motivom (hologram lahko
izdela le tiskarna s certifikatom),
-       
serijsko številko na vinjeti in kuponu,
-       
varnostne zaseke, ki preprečujejo odstranitev vinjete brez poškodb.
(6) Poleg zaščitnih elementov iz prejšnjega odstavka ima
vinjeta za dvosledna vozila najmanj dvakrat dvoslojni napis v barvi, ki
povzroči, da se pri odstranitvi na vinjeti pojavi napis »NEVELJAVNO«.
(7) Natančnejšo specifikacijo materiala, iz katerega je
izdelana vinjeta, njegove mehanične in kemične lastnosti, barvo in natančnejšo
razporeditev posameznih elementov na vinjeti določi upravljavec cestninskih
cest iz prejšnjega člena.
(8) Rok veljavnosti vinjete, razen letne vinjete, se
določi tako, da se ob prodaji le-te z ustreznim luknjačem preluknja oznaka
dneva in meseca začetka veljavnosti. Če na vinjeti ni ustrezno označenega dneva
nakupa, se šteje, da je neveljavna oziroma da cestninski zavezanec ni plačal
cestnine.
(9) Prodajalci na prodajnih mestih uporabljajo za
označitev roka veljavnosti vinjete opremo po specifikaciji proizvajalca
vinjete. Opremo zagotovi upravljavec cestninskih cest iz prejšnjega člena.
12. člen
(namestitev vinjete)
(1) Cestninski zavezanec pred vstopom na cestninsko
cesto poskrbi za predpisan način namestitve veljavne vinjete za cestninski
razred, v katerega se uvršča njegovo vozilo.
(2) Po odstranitvi zaščitne folije je treba vinjeto
nepoškodovano in z originalnim lepilom na njej namestiti na notranjem robu
vetrobranskega stekla, tako da je jasno vidna od zunaj (ne sme se npr.
namestiti na mesto, kjer je to steklo zatemnjeno). Pri nameščanju se upoštevajo
tudi priporočila na hrbtni strani vinjete.
(3) Vinjete ni dovoljeno nameščati na stranska stekla in
zadnje steklo vozila.
(4) Če vinjeta ni nalepljena na vozilu na predpisani
način, se šteje, da je neveljavna oziroma da cestninski zavezanec ni plačal
cestnine.
(5) Zaradi varnosti v prometu ter zagotavljanja
učinkovite in uporabniku prijazne kontrole plačevanja cestnin se pred
namestitvijo nove veljavne vinjete z vetrobranskega stekla odstranijo prej
nameščene oziroma neveljavne vinjete.
(6) Na motornih kolesih se vinjete namestijo na vidni
del motornega kolesa, ki ga ni mogoče odstraniti ali pa je to mogoče le z
večjim naporom (npr. na vetrobranski ščitnik, rezervoar za gorivo, zunanjo
stran vilic prednjega kolesa).
13. člen
(odstranjevanje in ponovno nameščanje vinjete)
Prepovedani sta odstranitev in ponovna namestitev sicer
veljavne vinjete ali uporaba kemičnih sredstev na vinjeti oziroma drugi posegi
na njenem originalnem lepilu, katerih namen je preprečiti samouničenje vinjete
ob odstranitvi. V teh primerih vinjeta ne velja kot dokaz o plačilu cestnine
oziroma se šteje, da je vinjeta neveljavna in da cestninski zavezanec ni plačal
cestnine.
14. člen
(uporaba vinjete na vozilih, na katera se ne da namestiti,
in vozilih s trajnimi preskusnimi registrskimi tablicami)
(1) Cestninski zavezanci, ki uporabljajo vozila brez
vetrobranskega stekla, lahko uporabljajo vinjeto, ne da bi jo namestili na
vozilo. Enako velja za vozila, za katera je proizvajalec izdal tehnično
potrdilo, da se na njihovo vetrobransko steklo vinjeta ne sme nalepiti.
(2) Cestninski zavezanec mora imeti v primerih iz
prejšnjega odstavka poleg vinjete v vozilu tudi izvirnik potrdila o nakupu
vinjete, ki ga je izdal upravljavec cestninskih cest. Na potrdilu mora biti
vpisana registrska številka vozila, za katero je bila vinjeta kupljena.
(3) Proizvajalci vozil in znanstvene institucije, ki
opravljajo testiranje vozil in imajo dovoljenje upravne enote za uporabo
trajnih preskusnih registrskih tablic, lahko uporabljajo vinjeto za ustrezen
cestninski razred, ne da bi jo namestili na vozilo.
(4) Cestninski zavezanec mora imeti v primeru iz
prejšnjega odstavka poleg vinjete v vozilu tudi izvirnik potrdila o njenem
nakupu, ki ga je izdal upravljavec cestninskih cest. Na potrdilu morata biti
vpisani registrska številka vozila in serijska številka vinjete.
15. člen
(postopek in način namestitve tehnične naprave na vozilo)
(1) Namestitev in odstranitev tehnične naprave, ki
preprečuje nadaljnjo vožnjo (v nadaljnjem besedilu: lisice), izvaja cestninski
nadzornik.
(2) Lisice se lahko namestijo le na vozilo, ki je
ustavljeno tako, da ne ovira ali ogroža drugih udeležencev v cestnem prometu,
ter, če je le mogoče, na sprednje levo kolo vozila in v skladu z navodili
proizvajalca lisic.
(3) Ob odsotnosti cestninskega zavezanca mora cestninski
nadzornik na steklo voznikovih vrat oziroma na vetrobransko steklo pred
voznikovim sedežem ali na drugo primerno in dobro vidno mesto na vozilu
prilepiti pisno obvestilo za tega zavezanca, da so na vozilu nameščene lisice.
S tem obvestilom je voznik obveščen o postopku odstranitve lisic ter o plačilu
stroškov njihove namestitve in odstranitve.
(4) Vozila, na katerega so nameščene lisice, cestninski
zavezanec ne sme odpeljati ali premikati, dokler niso odstranjene.
(5) Cestninski nadzornik vsako vozilo, na katero se
namestijo lisice, fotografira in napiše zapisnik o stanju vozila.
(6) Če je zaradi namestitve ali odstranitve lisic vozilo
poškodovano, upravljavec cestninskih cest iz 4. člena te uredbe lastniku
vozila poravna nastalo škodo.
(7) Stroški namestitve in odstranitve lisic se plačajo
upravljavcu cestninskih cest iz 4. člena te uredbe.
(8) Cestninski nadzornik odstrani z vozila lisice takoj
ali najpozneje v dveh urah po predložitvi dokazila o plačilu cestnine ali
nakupu in namestitvi vinjete ter plačilu stroškov njihove namestitve in
odstranitve.
(9) Za odstranitev lisic, ki jo opravi nepooblaščena
oseba, in za njihovo namerno poškodovanje, uničenje ali odtujitev se zaračuna
odškodnina v višini njihove dvakratne nabavne vrednosti, ki jo upravljavec
cestninskih cest iz 4. člena te uredbe objavi na svoji spletni strani.
Odškodnino plača lastnik ali imetnik pravice uporabe vozila, na katerega so
bile nameščene lisice.
(10) Višina stroškov namestitve in odstranitve lisic
znaša 50 eurov.
16. člen
(preusmeritev prometa na cestninsko cesto)
(1) Če je zaradi izvajanja vzdrževalnih del v javno
korist ali investicijskih vzdrževalnih del ali drugih razlogov (npr. javna
prireditev, izredni dogodek, naravna nesreča) delno ali popolnoma zaprta
vzporedna cesta in je promet, ki ga ni mogoče preusmeriti na necestninsko
cesto, s soglasjem upravljavca cestninskih cest preusmerjen na cestninsko
cesto, na odseku, ki velja kot obvoz, ni treba uporabljati vinjete.
(2) Ne glede na prejšnji odstavek se lahko promet s
soglasjem upravljavca preusmeri na cestninsko cesto tudi v primeru, ko se na
vzporedni cesti omeji promet motornih vozil, ki lahko uporabljajo cestninsko
cesto, zaradi doseganja ciljev, ki so določeni v državnih razvojnih aktih, če
prometa ni mogoče preusmeriti na drugo necestninsko cesto ali če druga
necestninska vzporedna cesta iz upravičenih razlogov (npr. iz razlogov prometne
varnosti, pretočnosti prometa, varstva bivalnega okolja ob necestninski cesti)
ne more prevzeti dodatnega prometa. Na odseku, ki velja kot obvoz, ni treba
uporabljati vinjete.
(3) Razloge za omejitev prometa motornih vozil na
vzporedni cesti in upravičene razloge iz prejšnjega odstavka mora v vlogi za
izdajo soglasja izkazati upravljavec ceste, s katere se preusmerja promet. Če
razlogi iz prejšnjega stavka ne izkazujejo potrebe po preusmeritvi prometa na
cestninsko cesto, upravljavec cestninskih cest soglasja ne izda.
(4) Upravljavec cestninskih cest na svoji spletni strani
objavi odseke cestninskih cest, ki veljajo kot obvoz in na katerih ni treba
uporabljati vinjete.
(5) Vozila, ki uporabljajo cestninsko cesto zaradi
obvoza in nimajo vinjete, le-to zapustijo na prvem odprtem izvozu oziroma
izvozu, ki ga določi upravljavec cestninskih cest.
IV. NADZOR IN KAZENSKE DOLOČBE
17. člen
(nadzor)
(1) Nadzor nad izvajanjem te uredbe opravljajo
cestninski nadzorniki.
(2) Nadzor v zvezi z uporabo vinjet opravljata tudi
policija in Finančna uprava Republike Slovenije.
18. člen
(prekrški)
(1) Z globo 5.000 eurov se kaznuje pravna oseba, ki
pobira cestnino na javni cesti, ki s predpisom vlade ni določena kot cestninska
cesta.
(2) Z globo 3.000 eurov se za prekršek iz prejšnjega
odstavka kaznuje samostojni podjetnik posameznik ali posameznik, ki samostojno
opravlja dejavnost.
(3) Z globo 500 eurov se za prekršek iz prvega odstavka
tega člena kaznuje odgovorna oseba pravne osebe, odgovorna oseba samostojnega
podjetnika posameznika ali odgovorna oseba posameznika, ki samostojno opravlja
dejavnost.
(4) Z globo 500 eurov se za prekršek iz prvega odstavka
tega člena kaznuje posameznik.
(5) Z globo 300 eurov se za prekršek kaznuje posameznik,
ki:
-       
v vozilu nima vinjete in pisnega potrdila upravljavca cestninskih cest o
nakupu vinjete z vpisano registrsko številko vozila (drugi odstavek 14. člena);
-       
v vozilu nima vinjete in pisnega potrdila upravljavca cestninskih cest o
nakupu vinjete z vpisano registrsko številko vozila in serijsko številko
vinjete (četrti odstavek 14. člena);
-       
odpelje ali premakne vozilo, na katerega so nameščene lisice (četrti
odstavek 15. člena).

Priloga:
Cestninske ceste in njihovi odseki ter prevozne razdalje

Uredba o cestninskih cestah in cestnini
(Uradni list RS, št. 77/16) vsebuje naslednji končni določbi:
»V. KONČNI DOLOČBI
19. člen
(prenehanje uporabe)
Z dnem uveljavitve te uredbe se preneha uporabljati Uredba o
cestninskih cestah in cestnini (Uradni list RS, št. 109/09, 51/10, 71/11,
76/13, 79/14 in 24/15 – ZCestn).
20. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembi Uredbe o cestninskih cestah
in cestnini (Uradni list RS, št. 63/17) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta uredba začne veljati 22. novembra 2017.«.

Uredba o spremembah in dopolnitvah Uredbe o
cestninskih cestah in cestnini (Uradni list RS, št. 14/18) vsebuje naslednjo končno določbo:
»KONČNA DOLOČBA
10. člen
(začetek veljavnosti)
Ta uredba začne veljati z dnem začetka izvajanja cestninjenja
v prostem prometnem toku.«.

Uredba o dopolnitvi Uredbe o cestninskih
cestah in cestnini (Uradni list RS, št. 74/18)
vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta uredba začne veljati 1. decembra 2018.«.

Uredba o spremembah in dopolnitvah Uredbe o
cestninskih cestah in cestnini (Uradni list RS, št. 78/19) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
(uskladitev)
Družba za avtoceste v Republiki Sloveniji d. d. najpozneje v
treh mesecih od uveljavitve te uredbe uskladi cenik cestnin za cestninske
ceste, ki jih upravlja, s to uredbo.
4. člen
(začetek veljavnosti)
Ta uredba začne veljati 1. januarja 2020.«.

Uredba o spremembi Uredbe o cestninskih cestah
in cestnini (Uradni list RS, št. 105/20) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
(uskladitev)
Družba za avtoceste v Republiki Sloveniji, d. d., najpozneje
v petnajstih dneh od uveljavitve te uredbe uskladi cenik cestnin za cestninske
ceste, ki jih upravlja, s to uredbo.
3. člen
(začetek veljavnosti)
Ta uredba začne veljati 1. septembra 2020.«.