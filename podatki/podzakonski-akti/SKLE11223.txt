1. člen
(Namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z
dne 24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi
Sklepa Komisije 2009/78/ES (UL L št. 331 z dne 15. decembra 2010,
str. 12) dne 11. julija 2017 objavil Končne smernice o obravnavi
delničarjev pri reševanju s sredstvi upnikov ali odpisu in konverziji
kapitalskih instrumentov (v nadaljevanju: smernice), ki so objavljene na
njegovi spletni strani.
(2) Smernice iz prvega odstavka tega člena v skladu s
šestim odstavkom 47. člena Direktive 2014/59/EU določajo okoliščine, v
katerih bi bilo pri uporabi instrumenta za reševanje s sredstvi upnikov iz
43. člena Direktive 2014/59/EU ali odpisa ali konverzije kapitalskih
instrumentov iz 59. člena Direktive 2014/59/EU ustrezno sprejeti enega ali
oba od naslednjih ukrepov: (a) razveljaviti obstoječe delnice ali druge
lastniške instrumente ali jih prenesti na upnike, katerih sredstva so
uporabljena za reševanje, oziroma (b) razvodeneti obstoječe delničarje in druge
imetnike lastniških instrumentov zaradi konverzije.
(3) Smernice se uporabljajo za organe za reševanje iz
točke (iv) drugega odstavka 4. člena Uredbe (EU) št. 1093/2010.
2. člen
(Vsebina sklepa in obseg uporabe smernic)
(1) S tem sklepom Banka Slovenije določa uporabo smernic
za Banko Slovenije, kadar v skladu z ZRPPB izvaja naloge in pristojnosti organa
za reševanje.
(2) Banka Slovenije bo pri opravljanju nalog in
pristojnosti organa za reševanje v skladu z ZRPPB, v celoti upoštevala določbe
smernic v delu, v katerem se nanašajo na izvajanje nalog in pooblastil organov
za reševanje.
3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.
Ljubljana, dne
29. avgusta 2017
Boštjan Jazbec l.r.
Predsednik
Sveta Banke Slovenije