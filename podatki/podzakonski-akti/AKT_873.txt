1. člen
(vsebina akta)
Ta splošni akt določa podatke o omrežni
priključni točki na fiksni lokaciji, ki jih morajo lastniki javnega komunikacijskega
omrežja in pripadajoče infrastrukture poročati direktno organu, pristojnemu za
geodetske zadeve, ter način njihovega zbiranja. Poleg tega z namenom ustreznega
zavarovanja morebitnih poslovnih skrivnosti lastnikov določa kategorije
uporabnikov po načinu dostopa do teh podatkov.
2. člen
(uporabljeni izrazi)
Izrazi, uporabljeni v tem splošnem aktu,
imajo naslednji pomen:
1.     
Agencija je neodvisen regulativni organ, katere pristojnosti,
organizacijo in delovanje določa Zakon o elektronskih komunikacijah (Uradni
list RS, št. 109/12; v nadaljnjem besedilu: zakon).
2.     
Organ, pristojen za geodetske zadeve, je organ, ki neposredno zbira in
vodi evidenco o omrežnih priključnih točkah.
3.     
Evidenca omrežnih priključnih točk je evidenca, ki jo vodi organ,
pristojen za geodetske zadeve znotraj evidence infrastrukturnih omrežij ter
objektov (v nadaljnjem besedilu: evidenca).
4.     
Lastnik javnega komunikacijskega omrežja in pripadajoče infrastrukture
je lastnik elektronskega komunikacijskega omrežja, ki se v celoti ali pretežno
uporablja za zagotavljanje elektronskih komunikacijskih storitev dostopnih
javnosti, ki omogočajo prenos informacij med omrežnimi priključnimi točkami (v
nadaljnjem besedilu: lastnik).
Preostali izrazi, uporabljeni v tem
splošnem aktu, imajo enak pomen, kot je določen v zakonu, če iz besedila tega
splošnega akta ne izhaja drugače.
3. člen
(vpis v evidenco)
Lastnik mora sporočiti podatke o obstoječem
stanju in zmogljivosti omrežnih priključnih točk za vpis v evidenco neposredno
organu, pristojnemu za geodetske zadeve, skladno s predpisi, ki urejajo vpis v
evidenco infrastrukturnih omrežij in objektov.
4. člen
(nabor podatkov za vpis v evidenco)
V evidenco se vpisujejo podatki o omrežnih
priključnih točkah. Podatki, ki so potrebni za vpis v evidenco, so podrobneje
navedeni in opisani v prilogi tega splošnega akta. Organ, pristojen za
geodetske zadeve, objavi obrazce za vpis v evidenco na svoji spletni strani.
5. člen
(vpis spremembe podatkov o omrežni
priključni točki v evidenco)
Lastnik mora vsako spremembo podatkov o
omrežni priključni točki sporočiti organu, pristojnemu za geodetske zadeve, v
roku treh mesecev od nastanka spremembe.
6. člen
(način dostopa do podatkov)
Dostop do vseh podatkov, vpisanih na
podlagi tega splošnega akta, imajo poleg organa, pristojnega za geodetske
zadeve, tudi agencija za potrebe izvajanja zakona in drugi organi, pristojni za
izvajanje 11. člena zakona. Do podatkov dostopajo uporabniki evidence, ki so
razdeljeni na kategorije uporabnikov iz 7. člena tega splošnega akta.
7. člen
(kategorije uporabnikov)
Uporabniki z najnižjo prioriteto: vsak
uporabnik evidence ima vpogled v podatek, ali ima določena stavba omrežno
priključno točko in koliko je njena minimalna zmogljivost.
Uporabniki s srednjo prioriteto: lastniki,
ki podatke poročajo, imajo dostop do lastnih podatkov ter dostop iz prejšnjega
odstavka.
Uporabniki z najvišjo prioriteto: organ,
pristojen za geodetske zadeve, ministrstvo, pristojno za elektronske komunikacije
ter agencija. Navedeni organi potrebujejo podatke za namene kartiranja, analiz,
geografske segmentacije in imajo s tem dostop do vseh podatkov, zbranih v
evidenci.
Druga ministrstva in organi državne uprave,
organi samoupravnih lokalnih skupnosti ter nosilci javnih pooblastil imajo poleg
dostopa kot uporabniki z najnižjo prioriteto, tudi dostop do vseh potrebnih
podatkov za izvajanje 11. člena zakona. Do teh podatkov dostopajo na podlagi
pisne vloge, ki jo pošljejo agenciji. Ta pisna vloga mora vsebovati natančno
opredelitev namena uporabe zahtevanih podatkov, ki mora izhajati iz potreb za
izvajanje 11. člena zakona, opis naloge, v kateri bodo zahtevani podatki
uporabljeni in prostorsko območje, za katerega se zahteva dostop do podatkov.
Vsi nosilci javnih pooblastil in organi iz
tretjega in četrtega odstavka tega člena morajo pri uporabi in posredovanju
zaupnih podatkov poskrbeti, da se ohrani stopnja njihove zaupnosti.
PREHODNE IN KONČNE DOLOČBE
8. člen
(vpis v evidenco)
Lastnik mora posredovati podatke o vseh
omrežnih priključnih točkah organu, pristojnemu za geodetske zadeve, najkasneje
do 15. 1. 2014.
9. člen
(začetek veljavnosti)
Ta splošni akt začne veljati naslednji dan
po objavi v Uradnem listu Republike Slovenije.
Št. 0073-35/2013/37
Ljubljana, dne 12. decembra 2013
EVA 2013-3330-0132
Franc Dolenc l.r.
Direktor

Priloga: Nabor
podatkov o dostopnosti do širokopasovnega omrežja v Sloveniji za posredovanje
organu, pristojnemu za geodetske zadeve