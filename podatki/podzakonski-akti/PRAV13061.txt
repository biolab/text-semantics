I. SPLOŠNE DOLOČBE
1. člen
(vsebina)
(1) Ta pravilnik določa zahteve glede pravilnega
delovanja naprav za nanašanje fitofarmacevtskih sredstev (v nadaljnjem
besedilu: naprave) v skladu s Prilogo II Direktive 2009/128/ES Evropskega
parlamenta in Sveta z dne 21. oktobra 2009 o določitvi okvira za ukrepe
Skupnosti za doseganje trajnostne rabe pesticidov (UL L št. 309 z dne
24. 11. 2009, str. 71), zadnjič spremenjene z Uredbo (EU)
št. 652/2014 Evropskega parlamenta in Sveta z dne 15. maja 2014 o
določbah za upravljanje odhodkov v zvezi s prehransko verigo, zdravjem in
dobrobitjo živali ter v zvezi z zdravjem rastlin in rastlinskim razmnoževalnim
materialom, spremembi direktiv Sveta 98/56/ES, 2000/29/ES in 2008/90/ES, uredb
(ES) št. 178/2002, (ES) št. 882/2004 in (ES) št. 396/2005
Evropskega parlamenta in Sveta, Direktive 2009/128/ES Evropskega parlamenta in
Sveta in Uredbe (ES) št. 1107/2009 Evropskega parlamenta in Sveta ter
razveljavitvi sklepov Sveta 66/399/EGS in 76/894/EGS ter Odločbe Sveta
2009/470/ES (UL L št. 189 z dne 27. 6. 2014, str. 1).
(2) Ta pravilnik določa tudi podrobnejše pogoje glede
izobrazbe, prostorov in tehnične opreme, ki jih morajo izpolnjevati pregledniki
naprav, način izvajanja pregledov naprav, vsebino, barvo in obliko potrdila o
pravilnem delovanju naprave, vsebino, barvo in obliko znaka o rednem pregledu
naprave in višino stroškov pregledov naprav.
2. člen
(pomen izrazov)
Izrazi, uporabljeni v tem pravilniku, imajo enak pomen, kot
je določen v zakonu, ki ureja fitofarmacevtska sredstva.
II. ZAHTEVE GLEDE PRAVILNEGA DELOVANJA NAPRAV
3. člen
(splošne zahteve)
(1) Naprave in vsi njeni sestavni deli morajo delovati
brezhibno in se morajo uporabljati v skladu z navodili proizvajalca, tako da se
pri nanosu fitofarmacevtskih sredstev (v nadaljnjem besedilu: FFS) zagotovi
enakomerna porazdelitev škropilne brozge na ciljno površino.
(2) Vsi sestavni deli naprav morajo izpolnjevati zahteve,
navedene v predpisih, ki urejajo tehnične zahteve za proizvode in postopke
ugotavljanja skladnosti, ter splošne zahteve, ki so opredeljene v standardih
SIST EN ISO16122-1, SIST EN ISO 16122-2, SIST EN ISO 16122-3, SIST EN ISO
16122-4.
(3) Ne glede na prejšnji odstavek morajo vsi sestavni
deli naprav, ki so bile proizvedene po 1. marcu 2013, izpolnjevati zahteve,
navedene v predpisih, ki urejajo tehnične zahteve za proizvode in postopke
ugotavljanja skladnosti, ter okoljske zahteve, ki so opredeljene v standardih
SIST EN ISO16119-1, SIST EN ISO16119-2, SIST EN ISO16119-3, SIST EN ISO16119-4.
4. člen
(posebne zahteve)
(1) Naprave za kemično obdelavo semenskega materiala
morajo poleg zahtev iz prejšnjega člena izpolnjevati tudi tehnične zahteve,
navedene v 1. točki Priloge 1, ki je sestavni del tega pravilnika.
(2) Naprave za zamegljevanje morajo poleg zahtev iz
prejšnjega člena izpolnjevati tudi tehnične zahteve, navedene v 2. točki
Priloge 1 tega pravilnika.
(3) Vlagalci granulata morajo poleg zahtev iz prejšnjega
člena izpolnjevati tudi tehnične zahteve, navedene v 3. točki Priloge 1 tega
pravilnika.
(4) Naprave za zatiranje rastja na železniških progah
(škropilni vlaki, dvopotna vozila), morajo poleg zahtev iz prejšnjega člena
izpolnjevati tudi tehnične zahteve, navedene v 4. točki Priloge 1 tega
pravilnika.
(5) Poleg zahtev iz prejšnjega člena morajo vse naprave
izpolnjevati varnostne zahteve v skladu s predpisi o varnosti in zdravju pri
delu.
(6) Naprava mora biti pred vsako uporabo redno umerjena in
tehnično preverjena, tudi v skladu z informacijami in navodili, ki jih je
imetnik naprave prejel na usposabljanju za ravnanje s FFS.
III. PREGLEDI IN PREGLEDNIKI NAPRAV
5. člen
(naprave)
(1) Naprave za nanašanje FFS morajo biti redno
pregledane.
(2) Ne glede na prejšnji odstavek pregled ni obvezen za:
-       
ročne ali nahrbtno nošene škropilnice in pršilnike,
-       
naprave, ki so namenjene kontaktnemu uničevanju plevela in se ne
uporabljajo kot traktorski priključek (npr. mazala).
6. člen
(osebje)
Preglednik naprav mora imeti sam ali najmanj ena izmed oseb,
s katerimi ima sklenjeno pogodbo o zaposlitvi za nedoločen čas, izobrazbo, ki
se pridobi s študijskim programom, po katerem se pridobi sedma raven izobrazbe,
skladno z visokošolsko zakonodajo, oziroma zaključen študijski program 2.
Stopnje (2. bolonjsko stopnjo) kmetijske ali strojne smeri ter najmanj 5 let
delovnih izkušenj s področja kmetijske mehanizacije.
7. člen
(pogoji glede prostorov in tehnične opremljenosti)
(1) Pregledi naprav se lahko opravljajo v posebnem prostoru
(v nadaljnjem besedilu: preizkuševalni prostor) ali na terenu.
(2) Preizkuševalni prostor mora biti fizično ločen od
drugih prostorov, da se preprečijo vplivi emisij hrupa, plinov in drugih
nevarnih snovi ter vlage.
(3) Preizkuševalni prostor mora ustrezati naslednjim
pogojem:
-       
omogočati mora namestitev naprave na preizkusno mesto, neovirano gibanje
izvajalcev pregleda naprav in nameščanje preizkuševalne opreme,
-       
prostor mora imeti naravno ali umetno prezračevanje, da je med
preizkušanjem omogočeno odzračevanje izpušnih plinov,
-       
v njem mora biti zagotovljeno zbiranje tekočine, ki izteka med
pregledom,
-       
prostor mora biti brez prostih iztokov ali neposrednega priključka na
zunanjo kanalizacijo. Vsi odtoki morajo biti speljani v skupno lovilno posodo
ali v zaprt zbiralni sistem za razlitje.
(4) Uprava Republike Slovenije za varno hrano,
veterinarstvo in varstvo rastlin (v nadaljnjem besedilu: Uprava) pregledniku
naprav zagotovi informacijsko okolje za vodenje evidenc, izdajo potrdil o
pravilnem delovanju naprave in objavo pregledov. Preglednik naprav mora imeti
za dostop do tega okolja zagotovljeno ustrezno tehnično opremo: računalnik z
operacijskim sistemom, ki podpira vzpostavitev povezave do informacijskega
okolja Uprave, in tiskalnik. Tehnična oprema mora omogočati izpis potrdil o
pravilnem delovanju naprave in vodenje evidenc v skladu z zakonom, ki ureja
fitofarmacevtska sredstva.
8. člen
(pregled naprav na terenu)
Za pregled naprav na terenu morajo biti izpolnjeni naslednji pogoji:
-       
zagotovljen mora biti prostor za izvajanje administrativno tehničnih
opravil (lahko je tudi ustrezno opremljeno vozilo),
-       
površina, kjer se izvaja pregled naprav, mora biti ravna in prosta; med
pregledom mora biti zagotovljeno zbiranje in vračanje tekočine v rezervoar
naprav,
-       
v primeru neugodnih vremenskih razmer (veter ≥ 5 m/s,
dež, sneg) je treba zagotoviti ustrezno mehansko zaščito pred vetrom, dežjem
ali snegom,
-       
pregled na terenu mora biti opravljen na krajih oziroma lokacijah, kjer
ni nevarnosti onesnaževanja vodnih virov.
9. člen
(obveščanje o pregledih naprav)
(1) Preglednik naprav mora o načrtovani izvedbi
pregledov naprav obvestiti Upravo in zainteresirano javnost, najmanj sedem dni
pred izvedbo pregledov preko informacijskega okolja, ki mu ga zagotovi Uprava.
(2) Obvestilo mora vključevati kraj in lokacijo, datum
in uro pričetka ter predvideni čas izvajanja pregledov naprav.
10. člen
(oprema)
(1) Merilne naprave morajo delovati skladno z
meroslovnimi predpisi, ali biti ustrezno umerjene, če zanje ni meroslovnih
predpisov.
(2) Preglednik naprav mora najmanj na vsaki dve leti
zagotoviti pregled merilnika pretoka, manometrov, merilnika obratov ter naprave
za merjenje prečne porazdelitve volumskega pretoka v laboratoriju za
opravljanje kalibracij, akreditiranem skladno s predpisi, ki urejajo zahteve za
preizkuševalne in kalibracijske laboratorije.
(3) Osebe, ki opravljajo pregled naprav, morajo imeti
ustrezno osebno varovalno opremo v skladu s predpisi o varnosti in zdravju pri
delu, ki jo zagotovi preglednik.
11. člen
(oprema za pregled škropilnic, pršilnikov, nepremičnih in
pol-premičnih naprav)
Preglednik naprav mora za redni pregled škropilnic,
pršilnikov ter nepremičnih in pol-premičnih naprav imeti in uporabljati najmanj
opremo, kot je določena v standardih SIST EN ISO 16122-2, SIST EN ISO 16122-3
in SIST EN ISO 16122-4.
12. člen
(oprema za pregled naprav za kemično obdelavo semenskega
materiala, naprav za zamegljevanje, vlagalcev granulata in naprav za zatiranje
rastja na železniških progah)
Preglednik naprav mora za redni pregled naprav za kemično obdelavo
semenskega materiala, naprav za zamegljevanje, vlagalcev granulata in naprav za
zatiranje rastja na železniških progah imeti in uporabljati opremo, ki je
navedena v 5. točki Priloge 1 tega pravilnika.
IV. PREGLED NAPRAV
13. člen
(splošno o pregledu naprav)
(1) Pregled naprav se za škropilnice, pršilnike,
nepremične in pol-premične naprave, naprave za kemično obdelavo semenskega
materiala, naprave za zamegljevanje, vlagalce granulata in naprave za zatiranje
rastja na železniških progah izvede v dveh delih, in sicer:
-       
predhodni pregled in
-       
pregled naprave z meritvami.
(2) Predhodni pregled naprav se izvede v skladu s
standardom SIST EN ISO 16122-1.
(3) Pregled naprav z meritvami se izvede v skladu s
petim poglavjem standardov SIST EN ISO 16122-2, SIST EN ISO 16122-3 in SIST EN
ISO 16122-4.
(4) Ne glede na prejšnji odstavek se pregled naprav z
meritvami za naprave za kemično obdelavo semenskega materiala, naprave za
zamegljevanje, vlagalce granulata in naprave za zatiranje rastja na železniških
progah izvede v skladu Prilogo 1 tega pravilnika.
(5) Pri izvedbi pregleda naprave z meritvami se
upoštevajo tudi navodila za uporabo naprave, ki jih izda proizvajalec naprave.
14. člen
(izvedba pregleda naprav)
(1) Lastnik ali uporabnik naprave mora na redni pregled
pripeljati očiščeno (zunanji in notranji del) in povsem delujočo napravo s
pripadajočo opremo, brez vidnih znakov napak. Rezervoar naprave mora biti
napolnjen s čisto vodo do polovice celotnega volumna rezervoarja, kar omogoča
pregled, preizkus delovanja naprave in izvajanje meritev. Preglednik naprav
lahko zavrne pregled neustrezno pripravljene naprave.
(2) Po opravljenem pregledu naprave je treba iztečeno
tekočino vrniti v rezervoar naprave.
15. člen
(vpis novih naprav)
Lastnik nove naprave pred prvo uporabo naprave oziroma
najpozneje v šestih mesecih od nakupa pri pregledniku poda predlog za
pridobitev znaka o rednem pregledu ter potrdila o pravilnem delovanju naprave
in predloži dokazilo o nakupu naprave ter listine s tehničnimi podatki, iz
katerih je razvidno, da je izdelovalec naprave zagotovil tehnično ustreznost
naprave v skladu s predpisi, ki urejajo tehnične zahteve za proizvode in
postopke ugotavljanja skladnosti.
16. člen
(potrdilo o pravilnem delovanju naprave)
(1) Po opravljenem pregledu naprave z meritvami
preglednik naprave izda potrdilo o pravilnem delovanju naprave, ki vsebuje
najmanj naslednje podatke:
-       
lokacijo pregleda (kraj pregleda),
-       
podatek o pregledniku naprave (osebno ime in naslov ali firma in sedež
preglednika),
-       
datum pregleda in izdaje potrdila,
-       
podatek o lastniku naprave,
-       
ime proizvajalca naprave,
-       
vrsta naprave,
-       
podatek o napravi (izdelovalec, tip, leto izdelave, serijska številka),
-       
način priklopa (nošena/vlečena/samohodna),
-       
rezultate meritev,
-       
opombe.
(2) Potrdilo o pravilnem delovanju naprave se izda na
formatu papirja A4 bele barve.
(3) Za naprave, pregledane od 1. januarja do
30. junija, velja potrdilo o pravilnem delovanju naprave do
30. junija tretjega leta od pregleda naprave. Za naprave, pregledane od 1. julija
do 31. decembra, velja potrdilo o pravilnem delovanju naprave do
31. decembra tretjega leta od pregleda naprave. Za nove naprave, kupljene
od 1. januarja do 30. junija, velja potrdilo o pravilnem delovanju
naprave do 30. junija petega leta od nakupa nove naprave. Za nove naprave,
kupljene od 1. julija do 31. decembra, velja potrdilo o pravilnem
delovanju naprave do 31. decembra petega leta od nakupa nove naprave.
17. člen
(znak o rednem pregledu)
(1) Znak o rednem pregledu je sestavljen iz treh delov,
je zelene barve in je določen v Prilogi 2, ki je sestavni del tega pravilnika.
Znak je pravokotne oblike in ima znotraj vrisan oval. V zgornjem delu ovala je
v loku s tiskanimi črkami izpisano »PREGLEDANO«, pod tem je izpisano
»Ministrstvo za kmetijstvo, gozdarstvo in prehrano«. V spodnjem delu ovala je
izpisano besedilo »Uprava RS za varno hrano, veterinarstvo in varstvo rastlin«,
kjer je navedena tudi zaporedna številka znaka. Na sredini ovala je znak rumene
barve, ki simbolizira pšenično klasje, sonce, zemljo in vodo. Na zgornjem robu
znaka so natisnjene pike z letnicami, na stranskih robovih pa piki, ki
označujeta polletji. V spodnjem delu ima znak dve pravokotni nalepki, na
katerih je ponovljena zaporedna številka znaka o rednem pregledu. Nalepki se
nalepita na oba izvoda potrdila o pravilnem delovanju naprave iz prejšnjega
člena.
(2) Po ugotovitvi, da naprava pravilno deluje,
preglednik naprave nalepi na napravo znak o rednem pregledu.
18. člen
(stroški)
(1) Stroške vpisa nove naprave v evidenco pregledanih
naprav nosi lastnik naprave po ceniku, navedenem v Prilogi 3, ki je
sestavni del tega pravilnika.
(2) Stroške predhodnega pregleda in pregleda naprave z
meritvami nosi lastnik naprave po ceniku, navedenem v Prilogi 3 tega
pravilnika. V ceno sta vključena predhodni pregled in pregled naprave z
meritvami.
(3) V ceno vpisa nove naprave v evidenco pregledanih
naprav ali predhodnega pregleda in pregleda naprav z meritvami je poleg
stroškov dela in pregleda vključena tudi izdaja potrdila o pravilnem delovanju
in znaka o rednem pregledu.
V. PREHODNA IN KONČNI DOLOČBI
19. člen
(znak in potrdilo o pregledu)
(1) Znak o rednem pregledu naprave iz prvega odstavka
17. člena tega pravilnika se začne uporabljati najpozneje v treh letih od
uveljavitve tega pravilnika.
(2) Potrdilo o rednem pregledu naprave, ki je bilo
izdano imetnikom naprave pred uveljavitvijo tega pravilnika, velja do datuma
navedenega na potrdilu.
20. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
zahtevah glede pravilnega delovanja naprav za nanašanje fitofarmacevtskih
sredstev in o pogojih ter načinu izvajanja njihovih pregledov (Uradni list RS,
št. 101/13), uporablja pa se do začetka uporabe tega pravilnika.
21. člen
(začetek veljavnosti in uporabe)
Ta pravilnik začne veljati petnajsti dan po objavi v Uradnem listu
Republike Slovenije, uporabljati pa se začne 1. januarja 2020.
Št. 007-52/2017
Ljubljana, dne 31. maja 2019
EVA 2017-2330-0021
Dr. Aleksandra Pivec
ministrica
za kmetijstvo, gozdarstvo in prehrano

Priloga 1: Tehnične
zahteve in način pregledovanja naprav za kemično obdelavo semenskega materiala,
naprav za zamegljevanje, vlagalcev granulata in naprav za zatiranje rastja na
železniških progah
Priloga 2: Znak o
rednem pregledu
Priloga 3: Cenik
pregledov naprav in vpisa nove naprave v evidenco pregledanih naprav