1. SPLOŠNE DOLOČBE
1. člen
(vsebina sklepa)
(1) Ta sklep podrobneje določa vsebino obvestil in
poročil o katerih borznoposredniška družba poroča Agenciji za trg vrednostnih
papirjev (v nadaljevanju: Agencija) ter roke, obliko in način poročanja, in
sicer v zvezi z:
(a)   
izpolnjevanjem zahtev na podlagi Zakona o trgu finančnih instrumentov
(Uradni list RS, št. 108/10 – UPB3, 78/11, 55/12, 105/12 – ZBan-1J, 63/13
– ZS-K, 30/16 in 44/16 – ZRPPB; v nadaljevanju: ZTFI) in
(b)   
izpolnjevanjem zahtev na podlagi Uredbe (EU) št. 575/2013
Evropskega parlamenta in Sveta z dne 26. junija 2013 o bonitetnih zahtevah
za kreditne institucije in investicijska podjetja ter o spremembi Uredbe (EU)
št. 648/2012 (UL L št. 176 z dne 27. junija 2013, str. 1; v
nadaljevanju: Uredba 575/2013/EU).
(2) Določbe tega sklepa se uporabljajo za
borznoposredniške družbe s sedežem v Republiki Sloveniji, ki so pridobile
dovoljenje za opravljanje investicijskih storitev in poslov v skladu z ZTFI.
(3) Ne glede na drugi odstavek tega člena se določbe
tega sklepa smiselno uporabljajo tudi za podružnice investicijskih podjetij
držav članic in podružnice investicijskih podjetij tretjih držav, ki so v
skladu z ZTFI pridobile dovoljenje za ustanovitev podružnice v Republiki
Sloveniji (v nadaljevanju: borznoposredniška družba).
(4) Določbe iz 2. poglavja tega sklepa veljajo za
borznoposredniško družbo na posamični podlagi, razen če v posameznih primerih
ta sklep izrecno določa obveznost poročanja in obveščanja na konsolidirani
podlagi, kot je opredeljena v poglavju 2 naslova II dela 1 Uredbe 575/2013/EU.
Določbe 3. poglavja tega sklepa veljajo za borznoposredniško družbo na
posamični oziroma konsolidirani podlagi, kot izhaja iz naslova II dela 1 Uredbe
575/2013/EU, razen če v posameznih primerih ta sklep izrecno določa obveznost
poročanja na posamični podlagi.
(5) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(opredelitve pojmov)
(1) Pojmi, uporabljeni v tem sklepu, imajo enak pomen
kot v določbah ZTFI oziroma Uredbe 575/2013/EU in predpisih, izdanih na njuni
podlagi.
(2) Za namen 15. člena tega sklepa »produkt« pomeni
samostojno enoto konkretne storitve in ga kot takega opredeli borznoposredniška
družba, s tem, da ima vsaj eno od naslednjih lastnosti:
(a)   
namenjen je le določeni, opredeljeni ciljni skupini ali segmentu,
(b)   
določeni so pogoji, ki jih morajo stranke izpolnjevati za njegovo
uporabo,
(c)   
določena je cena za njegovo uporabo,
(d)   
postopek njegovega uvajanja oziroma ponudbe je opredeljen,
(e)   
borznoposredniška družba ima mehanizem notranjih kontrol in spremljanja
posameznega produkta,
(f)    
opredeljeni so postopki in načini za njegovo financiranje ali
investiranje,
(g)   
ima specifičen profil tveganja.
(3) Za namen 16. člena tega sklepa »posredna
izpostavljenost « pomeni vsako izpostavljenost borznoposredniške družbe do
posamezne stranke, ki nastane iz naslova prejetih kreditnih zavarovanj za
neposredno izpostavljenost borznoposredniške družbe do druge stranke, ki je
osnovni dolžnik borznoposredniške družbe, in ki bi lahko postala neposredna
izpostavljenost borznoposredniške družbe do zadevne stranke, če bi prišlo do
neplačila osnovnega dolžnika. Gre za izpostavljenost borznoposredniške družbe
do dajalcev osebnega jamstva ali izdajateljev premoženja, ki služi kot
zavarovanje terjatev borznoposredniške družbe, in druge podobne
izpostavljenosti. Upoštevajo se tako zavarovanja za postavke sredstev (finančna
sredstva) kot tudi zavarovanja za prevzete obveznosti po zunajbilančnih
postavkah, in sicer ne glede na to, ali izpolnjujejo minimalne zahteve glede
primernosti v skladu z Uredbo 575/2013/EU.
2. POROČANJE V ZVEZI Z IZPOLNJEVANJEM ZAHTEV PO ZTFI
3. člen
(podatki, ki se vpisujejo v sodni register)
Dokazila o podatkih in spremembah podatkov, ki se vpisujejo v
sodni register, borznoposredniška družba predloži Agenciji najkasneje v petih
delovnih dneh od prejema ustreznega sklepa pristojnega sodišča.
4. člen
(sklic in sklepi skupščine)
(1) O sklicu skupščine borznoposredniška družba obvesti
Agencijo s predložitvijo objave sklica skupščine v roku petih delovnih dni po
objavi. Borznoposredniška družba obvesti Agencijo tudi o morebitnih dopolnitvah
dnevnega reda skupščine oziroma predloži čistopis dnevnega reda skupščine v
petih delovnih dneh po objavi.
(2) Borznoposredniška družba je dolžna seznaniti
Agencijo z vsemi sklepi, ki jih je sprejela skupščina in najkasneje v roku
petih delovnih dni od dneva zasedanja skupščine predložiti kopijo notarsko
overjenega zapisnika s sprejetimi skupščinskimi sklepi, skupaj s prilogami. Pri
spremembah statuta mora borznoposredniška družba predložiti tudi čistopis
statuta.
(3) Določba drugega odstavka tega člena se smiselno
uporablja tudi za borznoposredniško družbo, ki je organizirana kot družba z
omejeno odgovornostjo.
5. člen
(sprememba kvalificiranih imetnikov)
(1) Borznoposredniška družba v skladu s prvim odstavkom
74. člena Zakona o bančništvu (Uradni list RS, št. 25/15 in 44/16 –
ZRPPB; v nadaljevanju: ZBan-2) v zvezi s 155. členom ZTFI ter ob
upoštevanju drugega odstavka 150. člena ZTFI Agencijo najkasneje v petih
delovnih dneh po vpisu spremembe v delniško knjigo pri klirinško depotni družbi
oziroma v sodni register obvesti o vsaki spremembi, zaradi katere se delež
posameznega delničarja oziroma imetnika poslovnega deleža spremeni tako, da:
(a)   
preseže mejo kvalificiranega deleža oziroma se njegov delež zmanjša
tako, da ne dosega več kvalificiranega deleža,
(b)   
preseže zgornjo mejo razpona oziroma pade pod spodnjo mejo razpona
kvalificiranega deleža, za katerega je kvalificiranemu imetniku že izdano
dovoljenje za kvalificiran delež.
(2) Borznoposredniška družba Agencijo najkasneje v petih
delovnih dneh po vpisu spremembe v delniško knjigo pri klirinško depotni družbi
oziroma v sodni register obvesti o vsaki spremembi imetništva delnic borznoposredniške
družbe oziroma poslovnih deležev, kjer se posameznemu kvalificiranemu imetniku
spremeni delež v kapitalu ali glasovalnih pravicah znotraj razpona
kvalificiranega deleža, za katerega je kvalificiranemu imetniku izdano
dovoljenje za kvalificirani delež.
(3) Borznoposredniška družba, z delnicami katere se
trguje na organiziranem trgu, v skladu z drugim odstavkom 74. člena ZBan-2
v zvezi s 155. členom ZTFI Agencijo najkasneje do konca meseca januarja
tekočega leta obvesti o delničarjih oziroma imetnikih poslovnih deležev, ki so
imetniki kvalificiranega deleža ter o njihovih kvalificiranih deležih po stanju
na dan 31. decembra preteklega leta.
(4) Borznoposredniška družba v skladu s tretjim
odstavkom 74. člena ZBan-2 v zvezi s 155. členom ZTFI Agencijo obvesti
o sklenitvi delničarskega sporazuma in dogovoru ali drugih okoliščinah v zvezi
z bodočimi kvalificiranimi imetniki najkasneje v petih delovnih dneh po
sklenitvi sporazuma ali dogovora oziroma seznanitvi borznoposredniške družbe s
tem dejstvom.
(5) V poročilu oziroma obvestilu iz prejšnjih odstavkov
borznoposredniška družba navede ime in priimek oziroma firmo in sedež imetnika
delnic oziroma poslovnih deležev ter število delnic in delež glasovalnih pravic
oziroma delež v kapitalu v odstotkih pred in po spremembi ter datum nastale
spremembe.
6. člen
(pridobitev oziroma odtujitev delnic, poslovnih deležev
oziroma članskih pravic v pravnih osebah)
(1) Borznoposredniška družba mora Agencijo najkasneje v
petih delovnih dneh obvestiti o dejanski pridobitvi ali odtujitvi neposrednega
deleža delnic, poslovnih deležev ali članskih pravic v drugih pravnih osebah. V
obvestilu borznoposredniška družba navede osnovne podatke o pravni osebi
(firma, sedež, naslov, matična številka), velikost deleža oziroma spremembo velikosti
deleža, znesek vplačila v primeru pridobitve ter datum pridobitve oziroma
odtujitve delnic, poslovnih deležev ali članskih pravic v drugih pravnih
osebah, ki niso vključene v trgovalno knjigo.
(2) Borznoposredniška družba Agenciji letno poroča seznam
vseh neposrednih deležev v delnice, poslovne deleže oziroma članske pravice
vseh pravnih oseb na obrazcu POR-1, ki je sestavni del tega sklepa, in sicer po
stanju na referenčni datum letnega poročanja iz 2. člena Izvedbene Uredbe
Komisije (EU) št. 680/2014 z dne 16. aprila 2014 o določitvi
izvedbenih tehničnih standardov v zvezi z nadzorniškim poročanjem institucij v
skladu z Uredbo (EU) št. 575/2013 Evropskega parlamenta in Sveta (UL L
št. 191 z dne 28. junija 2014, str. 1; v nadaljevanju: Uredba 680/2014/EU).
(3) Rok za predložitev poročila iz prejšnjega odstavka
tega člena je datum predložitve letnih informacij iz 3. člena Uredbe
680/2014/EU.
7. člen
(odpoklic in imenovanje članov uprave ter borznih
posrednikov)
(1) Borznoposredniška družba obvesti Agencijo o
odpoklicu in imenovanju članov uprave najkasneje v petih delovnih dneh po
sprejetju sklepa pristojnega organa borznoposredniške družbe, tako da ji
predloži sklep o imenovanju oziroma odpoklicu.
(2) Borznoposredniška družba mora obvestiti Agencijo o
pooblastitvi novega borznega posrednika oziroma o prenehanju pooblastila
borznemu posredniku v petih delovnih dneh po nastanku spremembe. V obvestilu
borznoposredniška družba navede ime in priimek ter delovno mesto borznega
posrednika.
(3) Obvestilu iz prejšnjega odstavka mora
borznoposredniška družba priložiti tudi seznam oseb, ki imajo dovoljenje
Agencije za opravljanje poslov borznega posrednika. Seznam mora vključevati
vsaj osnovne identifikacijske elemente (ime, priimek, naziv delovnega mesta, ki
ga borzni posrednik zaseda ter, če ta obstaja, trgovalno kodo, ki je bila
borznemu posredniku dodeljena).
8. člen
(odprtje, preselitev, zaprtje, začasno prenehanje podružnice
ali predstavništva ter sprememba vrste poslov, ki jih opravlja podružnica ali
predstavništvo)
Borznoposredniška družba obvesti Agencijo o odprtju,
preselitvi, zaprtju ali začasnem prenehanju podružnice ali predstavništva
oziroma spremembah vrste poslov, ki jih opravlja podružnica najkasneje v petih
delovnih dneh po nastopu omenjenih dogodkov. Dolžnost obveščanja velja za
borznoposredniške družbe s sedežem v Republiki Sloveniji in za podružnice
investicijskih podjetij držav članic ter podružnice investicijskih podjetij
tretjih držav, pri čemer za slednje samo v delu, ki se nanaša na njihovo
poslovanje na območju Republike Slovenije.
9. člen
(sklenitev ali odpoved pogodbe z odvisnim borznoposredniškim
zastopnikom ter sprememba vrste poslov, ki jih ta opravlja)
(1) Borznoposredniška družba obvesti Agencijo o
sklenitvi ali odpovedi pogodbe z odvisnim borznoposredniškim zastopnikom,
vpisanim v register, ki ga Agencija vodi na podlagi 237. člena ZTFI
oziroma o spremembah vrste poslov, ki jih opravlja odvisni borznoposredniški
zastopnik najkasneje v petih delovnih dneh po nastopu omenjenih dogodkov.
Dolžnost obveščanja velja za borznoposredniške družbe s sedežem v Republiki
Sloveniji in za investicijska podjetja držav članic ter podružnice
investicijskih podjetij tretjih držav, pri čemer za slednje samo v delu, ki se
nanaša na njihovo poslovanje na območju Republike Slovenije.
(2) Določbe prvega odstavka tega člena se smiselno
uporabljajo tudi za sklenitev pogodbe z odvisnim borznoposredniškim
zastopnikom, vpisanim v javni register druge države članice.
(3) Obvestilu iz prvega odstavka tega člena, vezanega na
sklenitev ali odpoved pogodbe z odvisnim borznoposredniškim zastopnikom mora
borznoposredniška družba priložiti tudi seznam vseh odvisnih borznoposredniških
zastopnikov, s katerimi ima borznoposredniška družba sklenjeno pogodbo.
10. člen
(posli začasne prodaje oziroma odkupa, posoje oziroma
izposoje vrednostnih papirjev ali blaga v primeru neizpolnitve obveznosti
nasprotne stranke ob njeni dospelosti)
Borznoposredniška družba nemudoma obvesti Agencijo o poslih
začasne prodaje oziroma odkupa in poslih posoje oziroma izposoje vrednostnih
papirjev ali blaga, če nasprotna stranka svoje obveznosti ne izpolni ob njeni
dospelosti.
11. člen
(sprememba kapitala borznoposredniške družbe, ki dosega ali
presega 25 odstotkov kapitala)
Borznoposredniška družba obvesti Agencijo o vsaki načrtovani
spremembi kapitala borznoposredniške družbe, ki dosega ali presega 25 odstotkov
kapitala, pred spremembo in sicer najkasneje v petih delovnih dneh po sprejetju
sklepa pristojnega organa borznoposredniške družbe (npr. o izdaji novih delnic,
podrejenih dolžniških instrumentov, odkupu lastnih delnic in drugem).
12. člen
(sprememba in prenehanje opravljanja določenih storitev)
(1) Borznoposredniška družba obvesti Agencijo o
prenehanju opravljanja določenih storitev iz 3. do 5. točke prvega odstavka
151. člena ZTFI najkasneje v petih delovnih dneh po sprejetju sklepa
pristojnega organa borznoposredniške družbe.
(2) Borznoposredniška družba obvesti Agencijo o
prenehanju opravljanja investicijskih storitev in poslov tudi v primerih iz
prvega odstavka 168. člena ZTFI v petih delovnih dneh od nastanka
navedenih okoliščin.
(3) Borznoposredniška družba obvesti Agencijo o
spremembi splošnih pogojev poslovanja oziroma o določitvi novih splošnih
pogojev poslovanja najkasneje v petih delovnih dneh po določitvi spremenjenih
oziroma novih splošnih pogojev poslovanja.
(4) Obvestilu iz tretjega odstavka tega člena mora
borznoposredniška družba priložiti izvod spremembe in prečiščenega besedila
splošnih pogojev poslovanja.
(5) Določbe prejšnjih dveh odstavkov se uporabljajo tudi
za cenik storitev borznoposredniške družbe, kadar cenik ni sestavni del
splošnih pogojev poslovanja.
13. člen
(polletno in letno poročilo ter izkazi)
Borznoposredniška družba Agenciji predloži polletno in letno
poročilo, konsolidirane izkaze, konsolidirano poročilo ter računovodsko
poročilo in poslovno poročilo v primeru združitve ali delitve v skladu z
določbami sklepa, ki ureja poslovne knjige, letna in polletna poročila
borznoposredniških družb.
14. člen
(popravki po opravljenem revizijskem pregledu letnega
poročila)
(1) Borznoposredniška družba, ki po opravljenem
revizijskem pregledu letnega poročila in/ali konsolidiranega letnega poročila
izvede popravke v letnem poročilu, Agenciji pošlje pisno obrazložitev z vsemi
popravki, ki vplivajo na računovodske izkaze in posledično na druga poročila,
že posredovana Agenciji za zadevno poslovno leto, najkasneje v štirih mesecih
po izteku poslovnega leta.
(2) Borznoposredniška družba obrazloži revizorjeve
popravke iz prvega odstavka tega člena in sicer tako, da navede podatek pred
revizijo, popravek in podatek po reviziji, na naslednji način:
(a)   
revizorjeve popravke borznoposredniška družba prikaže v kratki shemi
bilance stanja in po posameznih kontih iz veljavnega kontnega okvira za
borznoposredniške družbe, 
(b)   
revizorjeve popravke borznoposredniška družba prikaže v kratki shemi
izkaza poslovnega izida in po posameznih kontih iz veljavnega kontnega okvira
za borznoposredniške družbe, 
(c)   
borznoposredniška družba prikaže revizorjeve popravke po vrstah
zunajbilančnih obveznosti in po posameznih kontih iz veljavnega kontnega okvira
za borznoposredniške družbe.
(3) Revizorjeve popravke iz konsolidiranega računovodskega
poročila borznoposredniška družba obrazloži na način, ki izhaja iz drugega
odstavka tega člena, s tem, da namesto prikaza po posameznih kontih iz
veljavnega kontnega okvira za borznoposredniške družbe navede razloge za
popravke in opis poslovnih dogodkov, na katere se popravki nanašajo.
(4) Če se zaradi revizorjevih popravkov spremenijo
katerikoli podatki iz poročil, navedenih v tem odstavku, borznoposredniška
družba o tem poroča tako, da ta poročila z novimi podatki predloži Agenciji v
roku iz prvega odstavka tega člena:
(a)   
poročila in konsolidirana poročila o poročanju o kapitalu ter
kapitalskih zahtevah, za posamezna tveganja ter poročila in konsolidirana
poročila o veliki izpostavljenosti v obliki obrazcev, ki so priloga Uredbe
680/2014/EU,
(b)   
poročila o naložbah v kvalificirane deleže v osebah nefinančnega
sektorja v obliki obrazca POR-2, ki je sestavni del tega sklepa.
(5) Določbe tega člena se smiselno uporabijo tudi za
ravnanje borznoposredniške družbe po opravljenem revizijskem pregledu za obdobje,
ki je krajše od poslovnega leta.
15. člen
(obvestilo o uvedbi oziroma prenehanju ponudbe posamezne
vrste produkta)
(1) Če namerava borznoposredniška družba v okviru
pridobljenega dovoljenja za opravljanje investicijskih storitev in poslov
uvesti novo vrsto produkta, Agencijo o tej nameri obvesti v petih delovnih dneh
po sprejetju odločitve upravljalnega organa. Borznoposredniška družba v
obvestilu navede lastnosti produkta ter postopek njegovega uvajanja, ki vsebuje
tudi časovno opredelitev uvedbe tega produkta. Pri uvajanju novega produkta
morajo biti zajete vse organizacijske enote, ki bodo pozneje sodelovale pri
delu, vključno s službo notranje revizije v okviru njenih nalog.
(2) Borznoposredniška družba mora Agencijo obvestiti
tudi o prenehanju ponudbe posameznega produkta, in sicer v roku petih delovnih
dni od sprejetja sklepa upravljalnega organa o tem.
16. člen
(poslovanje z osebami v posebnem razmerju z
borznoposredniško družbo)
(1) Borznoposredniška družba v skladu s četrtim
odstavkom 149. člena ZBan-2 v zvezi s 193. členom ZTFI Agenciji
polletno poroča o izpostavljenosti do oseb v posebnem razmerju z
borznoposredniško družbo, ki vključuje neposredno in posredno izpostavljenost
do teh oseb. Borznoposredniška družba izdela poročilo na obrazcu POR-3, ki je
sestavni del tega sklepa, in sicer po stanju na referenčna datuma polletnega
poročanja iz 2. člena Uredbe 680/2014/EU.
(2) Rok za predložitev poročila iz prejšnjega odstavka
tega člena je datum predložitve polletnih informacij iz 3. člena Uredbe 680/2014/EU.
(3) Borznoposredniška družba v skladu s petim odstavkom
150. člena ZBan-2 v zvezi s 193. členom ZTFI Agencijo v petih
delovnih dneh od sklenitve posla obvesti o pravnih poslih z osebami v posebnem
razmerju z borznoposredniško družbo, sklenjenih pod ugodnejšimi pogoji od
tistih, ki jih borznoposredniška družba v istem obdobju običajno sklepa z
drugimi osebami.
(4) Obvestilo iz prejšnjega odstavka tega člena mora
vsebovati bistvene podatke o sklenjenem poslu, ki obsegajo najmanj: naziv
osebe, ki je v posebnem razmerju z borznoposredniško družbo, s katero je bil
sklenjen posel, datum pridobitve soglasja nadzornega sveta, datum sklenitve
posla, vrsto, znesek in zapadlost posla, opis pogodbenih pogojev, ki so predmet
ugodnejše obravnave, in razlog za sklenitev posla pod ugodnejšimi pogoji.
17. člen
(pritožbe strank)
(1) Borznoposredniška družba Agenciji poroča o prejetih
pritožbah strank za posamezno četrtletje na obrazcu POR-4, ki je sestavni del
tega sklepa.
(2) Roki za predložitev poročila iz prejšnjega odstavka
tega člena so naslednji:
(a)   
do 1. junija tekočega leta za prvo četrtletje,
(b)   
do 1. septembra tekočega leta za drugo četrtletje,
(c)   
do 1. decembra tekočega leta za tretje četrtletje in
(d)   
do 1. marca naslednjega leta za zadnje četrtletje.
18. člen
(poročanje o drugih dogodkih)
(1) Borznoposredniška družba mesečno poroča Agenciji o
uporabi morebitnih kritnih (margin) računov na katerem vodi finančne
instrumente za svoj račun ali za račun strank. Pri tem navede institucijo pri
kateri ima tak račun odprt in vrsto strank za katero vodi finančne instrumente
na takšnem računu (neprofesionalne ali profesionalne, povezane osebe, pravne
osebe ali fizične osebe, lastni račun itd.).
(2) V primeru uporabe kritnega računa iz prejšnjega
odstavka tega člena mora borznoposredniška družba Agencijo obveščati o uporabi
kredita na takšnem računu za posamezno stranko, če višina kredita doseže ali
preseže 30 % vrednosti finančnih instrumentov te stranke na tem računu.
Poročati je potrebno takoj, ko je prag dosežen ali presežen in vse dotlej,
dokler se višina kredita ne zmanjša pod prag 30 %. Enaka zahteva velja za
borznoposredniško družbo, če koristi kredit za lastni račun.
(3) V primeru zastave finančnih instrumentov stranke, ki
jih borznoposredniška družba vodi na poddepoju, mora borznoposredniška družba
nemudoma poročati podatke o stranki, ki je finančne instrumente zastavila,
številu in vrsti zastavljenih instrumentov stranke in vrednosti dolga za katere
jih je zastavila. Poročati je potrebno tudi izbris zastave ali izvršitev zastavne
pravice na finančnih instrumentih. Enaka zahteva velja za borznoposredniško
družbo, če zastavi svoje finančne instrumente, ki jih vodi na poddepoju.
19. člen
(druga dejstva in okoliščine o tveganjih)
(1) Borznoposredniška družba obvesti Agencijo o dejstvih
in okoliščinah, ki so pomembne za presojo, ali borznoposredniška družba posluje
v skladu s predpisi iz 197. člena oziroma predpisi iz 300.a člena ZTFI ter
ji predloži njihov opis najkasneje v petih delovnih dneh od njihovega nastanka.
(2) Borznoposredniška družba Agenciji predloži tudi
naslednja poročila:
(a)   
redna oziroma izredna poročila o tveganjih iz prvega odstavka
25. člena sklepa, ki za borznoposredniške družbe ureja notranje
upravljanje, delovanje upravljalnega organa in proces ocenjevanja ustreznega
notranjega kapitala, v osmih dneh po njihovem sprejemu, 
(b)   
polletno poročilo o notranjem revidiranju za obdobje januar–junij in za
obdobje julij–december tekočega poslovnega leta najkasneje v 45 dneh po
zaključku polletja,
(c)   
letno poročilo o notranjem revidiranju najkasneje v dveh mesecih po
zaključku poslovnega leta.
(3) Poročilo iz točk (b) in (c) prejšnjega odstavka tega
člena mora vsebovati navedbe v zvezi z uresničevanjem letnega načrta službe
notranje revizije po vseh točkah prvega odstavka 142. člena ZBan-2 v zvezi
s 193. členom ZTFI.
(4) Za zagotovitev vsebine polletnega poročila iz točke
(b) drugega odstavka tega člena služba notranje revizije uporabi tudi tabele,
navedene v obrazcu POR-5 ki je sestavni del tega sklepa.
(5) Služba notranje revizije v polletnem poročilu iz
točke (b) drugega odstavka tega člena navede tudi izsledke preveritev v
zvezi z obstojem obveznosti in izpolnjevanjem obveznosti poročanja
borznoposredniške družbe Agenciji na konsolidirani podlagi, in sicer o kapitalu
in izpostavljenosti na konsolidirani podlagi po stanju na dan poročanja, to je
30. junij in 31. december tekočega leta.
3. POROČANJE V ZVEZI Z IZPOLNJEVANJEM ZAHTEV IZ UREDBE
575/2013/EU
20. člen
(subjekti, izključeni iz obsega bonitetne konsolidacije)
(1) Borznoposredniška družba najkasneje 30 dni pred
nameravanim datumom obvesti Agencijo o subjektu, ki ga želi izključiti iz
obsega bonitetne konsolidacije na podlagi prvega odstavka 19. člena Uredbe
575/2013/EU ter k temu predloži naslednje informacije:
(a)   
naziv subjekta,
(b)   
opis poslovne dejavnosti subjekta,
(c)   
opis najpomembnejših poslov borznoposredniške družbe s subjektom,
(d)   
znesek aktivnih in zunajbilančnih postavk subjekta po stanju na zadnji
dan kvartala tekočega leta,
(e)   
znesek aktivnih in zunajbilančnih postavk nadrejene družbe ali družbe,
ki ima udeležbo v subjektu po stanju na zadnji dan kvartala tekočega leta ter
(f)    
datum uveljavljanja izključitve subjekta iz obsega bonitetne
konsolidacije.
(2) Če borznoposredniška družba iz obsega bonitetne
konsolidacije na podlagi prvega odstavka 19. člena Uredbe 575/2013/EU že
izključuje enega ali več subjektov, predloži pri obveščanju iz prejšnjega
odstavka tega člena tudi informacijo iz točke (d) prejšnjega odstavka tega
člena na agregirani ravni, ki vključuje relevanten znesek vseh že izključenih
subjektov, vključno z nameravanim.
(3) V primeru nastopa neizpolnjevanja pogojev za
izključitev že izključenega subjekta iz obsega bonitetne konsolidacije po prvem
odstavku 19. člena Uredbe 575/2013/EU borznoposredniška družba Agencijo
obvesti o tem dejstvu in razlogih za neizpolnjevanje pogojev najkasneje v petih
delovnih dneh od nastopa spremenjenih okoliščin.
21. člen
(subkonsolidacija iz 22. člena Uredbe 575/2013/EU)
(1) Če je borznoposredniška družba kot podrejena
institucija zavezana k subkonsolidaciji subjektov iz tretjih držav ter
izpolnjevanju zahtev na podlagi svojega subkonsolidiranega položaja po
22. členu Uredbe 575/2013/EU, Agenciji četrtletno predloži relevantna
poročila iz Uredbe 680/2014/EU ter iz 23. člena tega sklepa.
(2) Rok za predložitev poročil iz prvega odstavka tega
člena je datum predložitve četrtletnih informacij iz 3. člena Uredbe
680/2014/EU.
22. člen
(izplačila donosov na kapitalske instrumente)
(1) Borznoposredniška družba obvesti Agencijo o
nameravanem izplačilu vmesnih dividend na instrumente navadnega lastniškega
temeljnega kapitala iz točke (a) prvega odstavka 26. člena Uredbe
575/2013/EU, ki zmanjšuje znesek postavk navadnega lastniškega temeljnega
kapitala oziroma skupnega kapitala na posamični podlagi, najkasneje en mesec
pred datumom izplačila ter zraven predloži sprejeti sklep upravljalnega organa
borznoposredniške družbe ter druga dokazila, vezana na višino zneska vmesnih
dividend po Zakonu o gospodarskih družbah (Uradni list RS, št. 65/09 –
UPB3, 33/11, 91/11, 32/12, 57/12, 44/13 – odl. US, 82/13 in 55/15).
(2) Določila prejšnjega odstavka tega člena se smiselno
uporabljajo tudi za izplačilo vmesnih dividend na prednostne delnice.
23. člen
(deleži borznoposredniške družbe v subjektih finančnega
sektorja)
(1) Za namene spremljanja odbitkov od postavk navadnega
lastniškega temeljnega kapitala, dodatnega temeljnega kapitala in dodatnega
kapitala iz prvega odstavka 36., 56. in 66. člena Uredbe 575/2013/EU ter
začasne opustitve odbitka od kapitala po 79. členu Uredbe 575/2013/EU
borznoposredniška družba Agenciji četrtletno poroča o svojih deležih v
subjektih finančnega sektorja na posamični podlagi na obrazcu POR-6, ki je
sestavni del tega sklepa, po stanju na referenčne datume četrtletnega poročanja
iz 2. člena Uredbe 680/2014/EU.
(2) Rok za predložitev poročila iz prejšnjega odstavka
tega člena je datum predložitve četrtletnih informacij iz 3. člena Uredbe
680/2014/EU.
24. člen
(kvalificirani deleži borznoposredniške družbe izven
finančnega sektorja)
(1) Za namene spremljanja zahtev glede kvalificiranih
deležev izven finančnega sektorja iz 89. do 91. člena Uredbe 575/2013/EU
borznoposredniška družba Agenciji četrtletno poroča o svojih kvalificiranih
deležih izven finančnega sektorja na obrazcu POR-2, ki je sestavni del tega
sklepa po stanju na referenčne datume četrtletnega poročanja iz 2. člena
Uredbe 680/2014/EU.
(2) Obveznost iz prejšnjega odstavka velja tudi za
podrejeno borznoposredniško družbo, ki je v skladu z 22. členom Uredbe
575/2013/EU zavezana k subkonsolidaciji subjektov iz tretjih držav, na podlagi
njenega subkonsolidiranega položaja.
(3) Rok za predložitev poročila iz prvega odstavka tega
člena je datum predložitve četrtletnih informacij iz 3. člena Uredbe
680/2014/EU.
25. člen
(imenovane zunanje bonitetne agencije)
(1) Borznoposredniška družba Agencijo v skladu s
138. členom Uredbe 575/2013/EU obvesti o imenovanju zunanjih bonitetnih
agencij (v nadaljevanju: ECAI), preklicu imenovane ECAI ter o spremembah
kategorij izpostavljenosti iz 112. člena Uredbe 575/2013/EU za imenovane
ECAI, najkasneje v petih delovnih dneh od sprejetja odločitve upravljalnega
organa borznoposredniške družbe.
(2) Borznoposredniška družba v obvestilu iz prejšnjega
odstavka tega člena navede:
(a) ob imenovanju: naziv ECAI ter kategorije
izpostavljenosti iz 112. člena Uredbe 575/2013/EU, za katere se bodo
uporabljale zunanje bonitetne ocene ECAI,
(b) ob preklicu: naziv imenovane ECAI ter ustrezno
utemeljitev te odločitve,
(c) ob spremembah kategorij izpostavljenosti: naziv
ECAI, kategorijo izpostavljenosti iz 112. člena Uredbe 575/2013/EU ter
utemeljitev spremembe.
26. člen
(razkritja)
Borznoposredniška družba, ki je skladno s 6. in
13. členom Uredbe 575/2013/EU zavezana k razkritjem iz dela 8 Uredbe
575/2013/EU, Agencijo obvesti o mediju in mestu razkritij informacij iz naslova
II dela 8 Uredbe 575/2013/EU najkasneje v petih delovnih dneh po datumu objave
računovodskih izkazov v skladu s 433. členom Uredbe 575/2013/EU.
4. POROČANJE AGENCIJI
27. člen
(drugo poročanje)
Borznoposredniška družba Agencijo obvešča o vseh ostalih
zahtevah, ki neposredno izhajajo iz predpisov iz 197. in 300.a člena ZTFI in
niso podrobneje urejene v teh predpisih, najkasneje v petih delovnih dneh od
nastanka okoliščin oziroma od nastanka sprememb.
28. člen
(način poročanja)
Borznoposredniška družba Agenciji poroča o podatkih iz tega
sklepa v elektronski obliki preko Nacionalnega sistema za poročanje – NRS in v
skladu s funkcionalno specifikacijo, ki je dosegljiva na spletni strani
Agencije.
5. KONČNI DOLOČBI
29. člen
(prenehanje veljavnosti sklepa)
Z dnem uveljavitve tega sklepa preneha veljati Sklep o
poročanju o posameznih dejstvih in okoliščinah borznoposredniških družb (Uradni
list RS, št. 74/09, 64/10, 75/10, 80/11 (100/11 – popr.), 33/12 in 30/16 –
ZTFI-F).
30. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00700-14/2016-4
Ljubljana, dne 10. novembra 2016
EVA 2016-1611-0127
Predsednik Sveta
Agencije za trg vrednostnih papirjev
mag. Miloš Čas l.r.

Priloga 1: Obrazec
POR-1
Priloga 2: Obrazec
POR-2
Priloga 3: Obrazec
POR-3
Priloga 4: Obrazec
POR-4
Priloga 5: Obrazec
POR-5
Priloga 6: Obrazec
POR-6