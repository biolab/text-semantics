1. člen
(vsebina)
Ta uredba določa skupine uporabnikov, ki so upravičeni do
uporabe omrežnih priključnih točk s prednostjo (v nadaljnjem besedilu:
upravičenci), ureja določanje omrežnih priključnih točk s prednostjo, zbiranje,
obdelavo in hranjenje podatkov o omrežnih priključnih točkah s prednostjo,
obveščanje o spremembah podatkov o omrežnih priključnih točkah s prednostjo in
druga vprašanja, povezana z omrežnimi priključnimi točkami s prednostjo.
2. člen
(pomen izrazov)
Omrežne priključne točke s prednostjo so tiste omrežne
priključne točke v javnih komunikacijskih omrežjih, pri katerih je v stanjih
ogroženosti omogočeno, da imajo komunikacije, ki izvirajo iz njih, prednost
pred komunikacijami iz drugih omrežnih priključnih točk.
3. člen
(upravičenci)
(1) Upravičenci so:
1.     
nosilci izdelave obrambnega načrta v skladu z uredbo, ki ureja obrambno
načrtovanje;
2.     
subjekti, ki so vključeni v sistem upravnih zvez v skladu z uredbo, ki
določa upravne zveze;
3.     
subjekti, ki izdelujejo načrte zaščite in reševanja v skladu z uredbo,
ki določa vsebino in izdelavo načrtov zaščite in reševanja;
4.     
upravljavci kritične infrastrukture, ki so določeni v skladu s predpisi,
ki urejajo področje kritične infrastrukture;
5.     
izvajalci bistvenih storitev, ki so določeni na podlagi zakona, ki ureja
informacijsko varnost;
6.     
organi države uprave, ki upravljajo z informacijskimi sistemi in deli
omrežja oziroma izvajajo informacijske storitve, nujne za nemoteno delovanje
države ali za zagotavljanje nacionalne varnosti, ki so določeni na podlagi
zakona, ki ureja informacijsko varnost; in
7.     
drugi organi javnega sektorja, ki so ključni za nemoteno delovanje
države v stanjih ogroženosti, ki jih na predlog resorno pristojnega ministrstva
določi komisija za določitev omrežnih priključnih točk s prednostjo (v
nadaljnjem besedilu: komisija).
(2) Upravičenci imajo pravico do omejenega števila omrežnih
priključnih točk s prednostjo. Število omrežnih priključnih točk za končne
uporabnike pri posameznem upravičencu se določi glede na vpliv njegove
vključenosti na odpravo razmer, nastalih zaradi stanj ogroženosti, in glede na
velikost upravičenca.
4. člen
(komisija za določitev omrežnih priključnih točk s
prednostjo)
(1) Vlada Republike Slovenije imenuje komisijo, ki jo
sestavljajo predstavniki ministrstva, pristojnega za elektronske komunikacije
(v nadaljnjem besedilu: ministrstvo), ministrstva, pristojnega za obrambo,
ministrstva, pristojnega za notranje zadeve, ministrstva, pristojnega za
zdravje, ministrstva, pristojnega za energetiko, ministrstva, pristojnega za
infrastrukturo, Urada Vlade Republike Slovenije za informacijsko varnost,
Slovenske obveščevalno-varnostne agencije in reprezentativnih združenj občin.
Vsako od navedenih ministrstev, Urad Vlade Republike Slovenije za informacijsko
varnost, Slovenska obveščevalno-varnostna agencija oziroma združenje lahko
imenuje v komisijo največ dva svoja predstavnika. Komisijo vodi predstavnik
ministrstva.
(2) Podrobnejši način dela komisije in način odločanja se
določita s poslovnikom o delu komisije, ki ga sprejme komisija.
(3) Komisija po potrebi obravnava tudi druga vprašanja,
povezana z omrežnimi priključnimi točkami s prednostjo, in daje mnenja v zvezi
s temi vprašanji.
(4) Komisija vodi postopke za določitev omrežnih priključnih
točk s prednostjo, vključno z določitvijo njihovega števila za posameznega
upravičenca v skladu z drugim odstavkom 3. člena te uredbe.
(5) Administrativno-tehnične možnosti za delo komisije
zagotavlja ministrstvo.
(6) Komisija obvešča ministrstvo o določitvi omrežnih
priključnih točk s prednostjo.
5. člen
(zbiranje, obdelava in hramba podatkov o omrežnih
priključnih točkah s prednostjo)
(1) Ministrstvo zbira, obdeluje in hrani podatke o uporabi
omrežnih priključnih točk s prednostjo, in sicer podatke o upravičencu, številu
omrežnih priključnih točk s prednostjo na upravičenca ter številkah končnih
uporabnikov pri posameznem upravičencu.
(2) Če bi zaradi razkritja podatkov iz prejšnjega odstavka
lahko nastale škodljive posledice za varnost države ali za njene politične ali
gospodarske koristi, se podatkom določi stopnja tajnosti v skladu s predpisi,
ki urejajo varovanje tajnih podatkov.
(3) Ministrstvo s podatki, ki so označeni kot poslovna
skrivnost, ravna v skladu s predpisi, ki urejajo poslovno skrivnost.
6. člen
(sporočanje podatkov o omrežnih priključnih točkah s
prednostjo)
(1) Ministrstvo enkrat letno pozove upravičence, naj mu
sporočijo spremembo podatkov iz prvega odstavka prejšnjega člena do 31. oktobra
v tekočem letu. Upravičenci sporočijo spremembo podatkov tudi ob vsaki večji
spremembi.
(2) Upravičenci ministrstvo obvestijo, če pride do prenosa
številke omrežnih priključnih točk s prednostjo k drugemu operaterju in ob
zamenjavi izvajalca storitev dostopa do interneta.
(3) Ministrstvo o spremembah številk omrežnih priključnih
točk s prednostjo najmanj enkrat letno obvesti operaterje, ki zagotavljajo
javno komunikacijsko omrežje. Operaterji morajo poskrbeti, da v svojih omrežjih
izvedejo sporočene spremembe v največ enem mesecu od prejetja obvestila.
(4) Operaterji iz prejšnjega odstavka o zagotovitvi omrežnih
priključnih točk s prednostjo obvestijo ministrstvo v 60 dneh po prejemu
zahtevkov za zagotovitev omrežnih priključnih točk s prednostjo. Ministrstvo o
zagotovljenih omrežnih priključnih točkah s prednostjo obvesti komisijo in
upravičence.
PREHODNA IN KONČNI DOLOČBI
7. člen
(delovanje komisije)
Do imenovanja komisije na podlagi 4. člena te uredbe njene
naloge opravlja komisija, imenovana na podlagi Uredbe o pravici do omrežnih
priključnih točk s prednostjo (Uradni list RS, št. 79/13 in 130/22 – ZEKom-2).
8. člen
(prenehanje uporabe)
Z dnem začetka veljavnosti te uredbe se preneha uporabljati
Uredba o pravici do omrežnih priključnih točk s prednostjo (Uradni list RS, št.
79/13 in 130/22 – ZEKom-2).
9. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00704-273/2023
Ljubljana, dne 13. julija 2023
EVA 2023-3150-0010
Vlada Republike Slovenije
dr. Robert Golob
predsednik