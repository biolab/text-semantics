1. Ta sklep določa višine obrestnih mer, po katerih
Banka Slovenije obrestuje sredstva javnih subjektov:
-       
ki se vodijo pri Banki Slovenije na podlagi pogodb o vodenju računov v
skladu z 61. členom Zakona o javnih financah (Uradni list RS,
št. 11/11 – uradno prečiščeno besedilo, 14/13 – popr., 101/13, 55/15 –
ZFisP, 96/15 – ZIPRS1617, 13/18 in 195/20 – odl. US) ali 12. členom ZBS-1;
-       
ki jih imata na računih pri Banki Slovenije sklad za reševanje bank, ki
je vzpostavljen in katerega upravlja Banka Slovenije na podlagi 5. člena
Zakona o organu in skladu za reševanje bank (Uradni list RS, št. 97/14,
91/15, 44/16 – ZRPPB in 27/17), in sklad za jamstvo vlog, ki je vzpostavljen in
katerega upravlja Banka Slovenije na podlagi 4. člena Zakona o sistemu
jamstva za vloge (Uradni list RS, št. 27/16 in 17/22).
2. Obrestovanje sredstev javnih subjektov ureja tudi
Smernica Evropske centralne banke (EU) 2019/671z dne 9. aprila 2019o
domačih poslih upravljanja sredstev in obveznosti s strani nacionalnih
centralnih bank (prenovitev) (ECB/2019/7), kakor je bila nazadnje spremenjena s
Smernico Evropske centralne banke z dne 5. aprila 2023 o spremembi
Smernice 2019/671 o domačih poslih upravljanja sredstev in obveznosti s strani
nacionalnih centralnih bank (ECB/2023/8) (v nadaljevanju: Smernica).
3. Banka Slovenije obrestuje vpogledna sredstva javnih
subjektov iz 1. točke tega sklepa po obrestni meri za tekoči delovni dan
posamezne valute oziroma po obrestni meri za pretekli delovni dan, če obrestna
mera za tekoči dan ni na voljo:
-       
sredstva v eurih – v višini €STR minus 20 bazičnih točk;
-       
sredstva v tujih valutah – po tržni obrestni meri za nezavarovana
posojila čez noč za posamezno valuto minus 20 bazičnih točk.
4. Če Banka Slovenije sprejme sredstva javnih subjektov
iz 1. točke tega sklepa v vezavo, jih obrestuje:
-       
sredstva v eurih – po največ tržni obrestni meri za zavarovana posojila
s primerljivo zapadlostjo (indeks STOXX EUR GC Pooling ali njemu enakovreden
indeks) minus 20 bazičnih točk ali, če ta ni na voljo, po največ €STR minus
20 bazičnih točk.
-       
sredstva v tujih valutah – po največ tržni obrestni meri za zavarovana
posojila s primerljivo zapadlostjo za posamezno valuto minus 20 bazičnih točk
ali, če ta ni na voljo, po največ tržni obrestni meri za nezavarovana posojila
čez noč za posamezno valuto minus 20 bazičnih točk.
5. Znesek obresti Banka Slovenije poplača z odobritvijo
ali v skladu s Smernico z obremenitvijo računa javnega subjekta, odprtega pri
Banki Slovenije.
6. Ta sklep začne veljati 1. maja 2023.
7. Z dnem uveljavitve tega
sklepa preneha veljati Sklep o določitvi višine obrestnih mer, po katerih Banka
Slovenije obrestuje sredstva javnih subjektov (Uradni list RS,
št. 119/22).
Ljubljana, dne
19. aprila 2023
Boštjan Vasle
guverner