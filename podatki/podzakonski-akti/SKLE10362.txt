1. člen
(splošne določbe)
Ta Sklep določa stopnje, načine in roke zbiranja zborničnega prispevka
Kmetijsko gozdarske zbornice Slovenije (v nadaljevanju: KGZS) za leto 2014. 
Zbornični prispevek se odmerja na podlagi Zakona o Kmetijsko
gozdarski zbornici Slovenije (v nadaljevanju: ZKGZ), Statuta Kmetijsko
gozdarske zbornice Slovenije in tega Sklepa.
2. člen
(zavezanci)
Zavezanci za plačilo zborničnega prispevka so obvezni in prostovoljni
člani KGZS v skladu z drugim odstavkom 22. člena ZKGZ.
Zbornični prispevek se odmeri na podlagi uradnih podatkov, razvidnih
iz evidenc v skladu s 4. členom ZKGZ, in sicer na dan 30. 6. v letu, za katero
se zbornični prispevek odmerja. Zavezancem se zbornični prispevek odmeri z
odločbo.
3. člen
(zbornični prispevek A)
Zavezanci za zbornični prispevek A so:
-       
ena izmed oseb, ki kot lastniki, zakupniki, uživalci, imetniki pravice
uporabe ali uporabniki kmetijskih zemljišč in gozdov na območju Republike
Slovenije za svoj račun opravljajo kmetijsko oziroma gozdarsko dejavnost in je
katastrski dohodek teh kmetijskih in gozdnih zemljišč dosegal najmanj 106,88
EUR,
-       
pravne osebe, ki so lastnice kmetijskih zemljišč oziroma gozdov na
območju Republike Slovenije, razen oseb javnega prava, in je katastrski dohodek
teh kmetijskih in gozdnih zemljišč dosegal najmanj 106,88 EUR.
Osnova za zbornični prispevek A je katastrski dohodek kmetijskih
in gozdnih zemljišč, ugotovljen za preteklo leto po predpisih o ugotavljanju
katastrskega dohodka in za fizične osebe katastrski dohodek, zmanjšan zaradi
naravnih nesreč, požara ali drugih izrednih dogodkov, ki jih ni bilo mogoče
preprečiti, oziroma katastrski dohodek zmanjšan za oprostitve v skladu z
zakonom, ki ureja dohodnino.
Stopnja zborničnega prispevka A znaša 4,80 % od osnove, vendar
ne manj kot pavšalni znesek v višini 8,35 EUR.
4. člen
(pavšalni znesek)
Pavšalni znesek 5,34 EUR plačajo:
-       
osebe, ki so pokojninsko in invalidsko zavarovane kot kmetje;
-       
fizične osebe, ki so bile na lastno zahtevo sprejete v članstvo
zbornice;
-       
osebe priglašene kot samostojni podjetniki posamezniki, ki so bile na
lastno zahtevo sprejete v članstvo zbornice, če ne izpolnjujejo pogojev za
plačilo zborničnega prispevka B.
5. člen
(zbornični prispevek B)
Zbornični prispevek B plačujejo fizične osebe:
-       
ki opravljajo kmetijsko, gozdarsko ali ribiško dejavnost iz 3. člena
ZKGZ in so se priglasile kot samostojni podjetniki posamezniki;
-       
če kot lastniki, zakupniki ali uporabniki kmetijskega ali gozdarskega
obrata za svoj račun opravljajo kmetijsko, gozdarsko oziroma ribiško dejavnost
iz 3. člena ZKGZ kot svoj edini ali glavni poklic, nimajo katastrskega dohodka,
so pa zavezanci za davek od dohodkov iz dejavnosti in niso zajeti v prvi in
drugi alinei prvega odstavka 9. člena ZKGZ;
-       
priglašene kot samostojni podjetniki posamezniki, ki so bile na lastno
zahtevo sprejete v članstvo zbornice.
Osnova za zbornični prispevek B je dobiček iz opravljanja dejavnosti,
ki se ne zmanjša za oprostitve, znižanja in olajšave, ki jih določajo predpisi
o dohodnini.
Stopnja zborničnega prispevka B je 1,53 % od osnove.
6. člen
(zbornični prispevek C)
Zbornični prispevek C plačujejo pravne osebe:
-       
ki se ukvarjajo pretežno s kmetijsko, gozdarsko ali ribiško dejavnostjo
iz 3. člena ZKGZ, ne glede na pravno obliko.
Osnova za zbornični prispevek C za pravne osebe, ki se ukvarjajo
pretežno s kmetijsko, gozdarsko ali ribiško dejavnostjo iz 3. člena ZKGZ, ne
glede na pravno obliko, je znesek obračunane amortizacije in vkalkuliranih plač
v preteklem letu.
Stopnja zborničnega prispevka C je 0,20 % od osnove.
7. člen
(zbornični prispevek pravnih oseb – prostovoljnih članic)
Pravnim osebam – prostovoljnim članicam se zbornični prispevek
odmeri v višini 0,20 % od zneska obračunane amortizacije in vkalkuliranih plač
v preteklem letu od tistega dela svojega poslovanja, ki se nanaša na kmetijsko,
gozdarsko ali ribiško dejavnost oziroma na prodajo ali predelavo kmetijskih, gozdarskih
ali ribiških proizvodov. Pravne osebe se s sprejemom v prostovoljno članstvo
zavežejo, da bodo redno pošiljale izračunano osnovo skupaj s pisno
obrazložitvijo.
Pravnim osebam – prostovoljnim članicam, ki ne izpolnjujejo pogojev
za odmero zborničnega prispevka C, se zbornični prispevek odmeri v višini
164,84 EUR.
8. člen
(odmera prispevka članom, ki izpolnjujejo pogoje za članstvo
po dveh podlagah)
Članu zbornice (fizični ali pravni osebi), ki izpolnjuje
pogoje za članstvo v zbornici hkrati na dveh podlagah, se ugotovi prispevna
obveznost po obeh podlagah, odmeri pa samo tisti zbornični prispevek, katerega
znesek je večji.
9. člen
(odmera zborničnega prispevka)
Zbornični prispevek za leto 2014 se odmeri do 31. 12. 2016.
10. člen
(rok za plačilo zborničnega prispevka A, B in pavšalnega
zneska)
Zavezanci za zbornični prispevek A in zbornični prispevek B,
ki ne presega 100,00 EUR, ter zavezanci za pavšalni znesek plačajo zbornični
prispevek v enkratnem znesku najkasneje v 30 dneh po izdaji odločbe.
Zavezanci za zbornični prispevek A ali zbornični prispevek B,
pri katerih odmerjeni zbornični prispevek presega 100,00 EUR lahko plačajo
zbornični prispevek v dveh enakih obrokih, od katerih prvi zapade v plačilo v
30 dneh, drugi pa v 60 dneh po izdaji odločbe.
11. člen
(roki za plačilo zborničnega prispevka C)
Zavezanci za zbornični prispevek C plačajo zbornični prispevek
v 30 dneh po izdaji odločbe.
Zavezanci za zbornični prispevek C, pri katerih odmerjeni zbornični
prispevek presega 200,00 EUR, lahko plačajo zbornični prispevek v dveh enakih
obrokih, od katerih prvi zapade v plačilo v 30 dneh, drugi pa v 60 dneh po
izdaji odločbe.
12. člen
(odločanje o odpisu, delnem odpisu, odlogu ali obročnem
plačevanju)
Zbornični prispevek se lahko zavezancu odpiše, če izpolnjuje katerega
od naslednjih kriterijev:
-       
ne dosega usklajenega zneska minimalnega mesečnega dohodka na
družinskega člana, ki ga na podlagi Zakona o socialnem varstvu objavi minister
za delo, družino in socialne zadeve (potrdilo o skupnem gospodinjstvu, potrdilo
o prejemkih družinskih članov),
-       
v primerih naravnih in drugih nesreč, razen, če zaradi teh že ni bil
zmanjšan katastrski dohodek pri odmeri zborničnega prispevka (potrdilo
pristojnega organa o naravni nesreči na kmetiji),
-       
smrti družinskega člana, daljše bolezni oziroma poškodbe zavezanca ali
njegovega družinskega člana oziroma invalidnosti zavezanca ali njegovega
družinskega člana, če bi plačilo zborničnega prispevka ogrozilo preživljanje
zavezanca ali njegovih družinskih članov (dokazilo, da je zaradi smrti ali zdravljenja
ogroženo preživljanje),
-       
v drugih primerih, ko zavezanec izkaže utemeljen razlog, ki ni zajet v
zgoraj navedenih kriterijih, če bi plačilo zborničnega prispevka ogrozilo
preživljanje zavezanca ali njegovega družinskega člana (ustrezna dokazila, ki
dokazujejo utemeljen razlog, zaradi katerega je ogroženo preživljanje).
Pri odločanju o odpisu zborničnega prispevka se upošteva premoženjsko
stanje zavezanca in njegovih družinskih članov v času, ko se o odpisu odloča.
Vloga za odpis zborničnega prispevka se vloži na posebnem obrazcu
v roku 60 dni od dne izdaje odločbe o odmeri zborničnega prispevka. Zbornični
prispevek se zavezancu odpiše deloma ali v celoti in sicer za odmero, za katero
je zavezanec vložil vlogo za odpis. Če je iz okoliščin mogoče sklepati, da se
premoženjsko stanje zavezanca ne bo popravilo, se zbornični prispevek lahko
odpiše za več let ali trajno.
V primerih iz druge alineje prvega odstavka se zbornični prispevek
odpiše delno in sicer na način, da se celotni odmerjeni zbornični prispevek
zniža za odstotek ocenjene višine škode. V kolikor je škoda nastala na
stanovanjskih oziroma kmetijskih objektih, se odmerjeni zbornični prispevek na
vsakih 5.000 EUR ocenjene škode zniža za 10 %. Razlogi iz druge alineje prvega
odstavka se upoštevajo samo za odmerno obdobje, na katerega se nanašajo.
V primerih iz druge alineje prvega odstavka, ko je škoda nastala
na kmetijskih in gozdnih zemljiščih, katerih vlagatelji vloge za odpis niso
lastniki, uradni zakupniki in zanje tudi nimajo v skladu z zakonom o dohodnini
urejene dejanske uporabe, in jim zato za ta zemljišča tudi ni bil odmerjen
zbornični prispevek, se vloga za odpis zborničnega prispevka zavrne.
Plačilo zborničnega prispevka se zavezancu lahko odloži dokler
trajajo razlogi, zaradi katerih prispevka ne more plačati, oziroma se mu dovoli
plačilo v največ šestih mesečnih obrokih, če izkaže, da bi izterjava lahko
ogrozila njegovo preživljanje ali preživljanje njegovega družinskega člana.
O odpisu, odlogu ali obročnem plačevanju zborničnega prispevka,
na predlog Komisije za odpis zborničnega prispevka, odloča Upravni odbor
zbornice.
Če zavezanec v času teka postopka za odpis zbornični prispevek
plača, se šteje, da je vlogo za odpis zborničnega prispevka umaknil.
13. člen
(postopek odmere, pobiranja in izterjave zborničnih
prispevkov)
Zbornica svojim članom odmerja zbornični prispevek, ga pobira
in izterjuje.
Ob izterjavi neplačanega zborničnega prispevka se
zaračunavajo zamudne obresti in stroški izterjave.
14. člen
(začetek veljavnosti)
Ta Sklep prične veljati z dnem, ko ga sprejme Svet zbornice.
Določba tretjega odstavka 3. člena tega Sklepa začne veljati,
ko da k stopnji 4,8 % soglasje Vlada Republike Slovenije. V kolikor Vlada
Republike Slovenije soglasja ne izda, stopnja zborničnega prispevka A, določena
v tretjem odstavku 3. člena tega Sklepa znaša 4,00 % od osnove.
Sklep se objavi v Uradnem listu Republike Slovenije.
Št. 9000-26/2013-8
Ljubljana, dne 7. januarja 2014
Cvetko Zupančič l.r.
Predsednik
Vlada Republike Slovenije je dala soglasje k tretjemu odstavku
3. člena Sklepa o stopnjah, načinih in rokih zbiranja zborničnega prispevka
Kmetijsko gozdarske zbornice Slovenije za leto 2014 dne 17. 3. 2015 s sklepom
št. 01404-2/2015/4.