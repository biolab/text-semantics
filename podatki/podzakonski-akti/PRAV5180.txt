I. SPLOŠNE DOLOČBE
1. člen
(vsebina pravilnika)
Ta pravilnik ureja spremljanje
razvoja glasbenih oziroma plesnih sposobnosti, preverjanje in
ocenjevanje znanja ter napredovanje v naslednji razred oziroma stopnjo
izobraževanja za učence glasbenih šol.
2. člen
(načela za preverjanje in ocenjevanje
znanja)
Znanje se preverja in ocenjuje tako, da
učitelj:
-      
upošteva poznavanje in razumevanje učne snovi, sposobnost analize,
sinteze in interpretacije, obvladovanje praktičnih veščin ter ustvarjalno
uporabo znanja,
-      
uporablja različne načine preverjanja in ocenjevanja znanja glede na
učne vsebine,
-      
omogoča učencu kritično samopreverjanje in samoocenjevanje,
-      
spoštuje osebnostno integriteto učencev in njihovo različnost ter
-      
prispeva k demokratizaciji odnosov med učenci in učitelji.
3. člen
(preverjanje znanja)
S preverjanjem znanja se ugotavlja
razumevanje posredovane učne vsebine in ni namenjeno ocenjevanju. Učitelj
preverja znanje pred, med in ob koncu posredovanja novih učnih vsebin.
S preverjanjem znanja pred posredovanjem
novih učnih vsebin se ugotavlja predznanje.
S preverjanjem znanja med posredovanjem
novih učnih vsebin se ugotavlja razumevanje učnih vsebin ter analizirajo in
odpravljajo vzroki, zaradi katerih učenec učne vsebine slabo razume ali jih ne
razume.
S preverjanjem znanja ob koncu posredovanja
novih učnih vsebin se ugotavlja razumevanje celotne posredovane učne vsebine.
4. člen
(ocenjevanje znanja)
Ocenjevanje znanja je ugotavljanje in
vrednotenje doseženega znanja.
Ocenjevanje znanja določene učne snovi se
med šolskim letom opravlja potem, ko je bila učna snov posredovana, utrjena in
je bilo preverjeno, da so jo učenci razumeli in osvojili.
Na predšolski stopnji in v pripravnici se
znanje učencev ne ocenjuje.
II. OCENJEVANJE ZNANJA
5. člen
(postopki za ocenjevanje znanja)
Znanje se ocenjuje pri individualnem in
skupinskem pouku, nastopih in izpitih.
Pri pouku nauka o glasbi in solfeggia se
ocenjujejo učenčevi ustni odgovori, pisni izdelki in projektno delo.
Pri pouku in nastopih se ocenjuje znanje
učencev iz instrumenta, petja, plesa, komorne igre in orkestra.
Pri izpitih se ocenjuje znanje učencev iz
instrumenta, petja, plesa in solfeggia.
6. člen
(ocenjevalci)
Znanje učenca iz posameznega predmeta
ocenjuje učitelj, ki predmet poučuje, če s tem pravilnikom ni drugače določeno.
Pri letnih in popravnih izpitih učenčevo
znanje oceni izpitna komisija.
7. člen
(javnost ocenjevanja)
Pri ocenjevanju znanja učencev mora biti
zagotovljena javnost ocenjevanja.
Javnost ocenjevanja se zagotavlja zlasti:
-      
s predstavitvijo ciljev in učnih vsebin v posameznem ocenjevalnem
obdobju,
-      
s seznanitvijo učencev o načinih ocenjevanja,
-      
s seznanitvijo učencev z vsebino in obsegom izpitne snovi,
-      
z dogovori o datumih oziroma rokih izpitnega ocenjevanja,
-      
s predstavitvijo kriterijev ocenjevanja in nastopi učencev,
-      
z ocenjevanjem pred učenci oddelka ali učne skupine,
-      
z ocenjevanjem pred izpitno komisijo,
-      
s sprotnim obveščanjem učencev in staršev o doseženih rezultatih pri
ocenjevanju tako, da se učencem in staršem omogoči vpogled v ocenjene pisne in
druge izdelke.
8. člen
(pravica do vpogleda)
Učitelji med šolskim letom pri urah
individualnega pouka, na govorilnih urah in roditeljskih sestankih ter pri
drugih oblikah sodelovanja starše oziroma zakonite zastopnike učenca (v
nadaljnjem besedilu: starši) seznanijo z učenčevim uspehom.
Starši imajo pravico do vpogleda v pisne in
druge učenčeve izdelke in v njegove ocene v šolski dokumentaciji. Starši imajo
pravico do vpogleda le v izdelke ali ocene svojega otroka.
9. člen
(ocenjevanje po ocenjevalnih obdobjih)
Učenčevo znanje se ocenjuje sproti in skozi
vse ocenjevalno obdobje.
Učitelj na začetku vsakega ocenjevalnega obdobja
napove roke za pisanje pisnih izdelkov, ki se ocenjujejo.
Pri nauku o glasbi in solfeggiu se znanje
oceni najmanj dvakrat v ocenjevalnem obdobju, pri čemer ne smejo biti vse ocene
pridobljene na podlagi pisnih izdelkov.
Pri pouku instrumenta in petja se znanje
oceni najmanj dvakrat v ocenjevalnem obdobju, pri pouku plesa, komorne igre in
orkestra pa vsaj enkrat. Pri predmetih iz tega odstavka mora učenec vsaj eno
oceno v šolskem letu pridobiti na nastopu.
Ne glede na določbo tretjega in prejšnjega
odstavka tega člena se znanje učencev prvega razreda pri vseh predmetih razen
pri solfeggiu, v prvem ocenjevalnem obdobju oceni vsaj enkrat.
Učitelj mora pri ocenjevanju ustnih
odgovorov in dejavnosti učenčevo znanje oceniti takoj in učenca obenem
seznaniti z oceno ter jo najkasneje v enem tednu vpisati v ustrezno
dokumentacijo.
Pisne izdelke mora učitelj oceniti,
seznaniti učence z ocenami in ocene vpisati v ustrezno dokumentacijo v enem
tednu po tem, ko učenci izdelke oddajo.
Štirinajst dni pred ocenjevalno konferenco
učenci ne pišejo pisnih izdelkov.
Če je učenec pri nauku o glasbi oziroma
solfeggiu v ocenjevalnem obdobju pri prvem ocenjevanju ocenjen z oceno
nezadostno, ga mora učitelj v istem ocenjevalnem obdobju oceniti najmanj še
enkrat.
Učencu, ki pri nauku o glasbi oziroma
solfeggiu v ocenjevalnem obdobju ni ocenjen ali je ocenjen z oceno nezadostno,
učitelj v dogovoru z njim določi rok za ocenjevanje.
10. člen
(ocenjevanje pisnih izdelkov)
Če je pri nauku o glasbi in solfeggiu več
kot ena tretjina pisnih izdelkov ocenjena negativno, se negativne ocene ne
upoštevajo. Ocenjevanje se ponovi za učence, ki so bili pri prvem ocenjevanju
ocenjeni negativno, pa tudi za učence, ki želijo biti ponovno ocenjeni.
Upošteva se boljša ocena.
V primeru iz prejšnjega odstavka mora
učitelj ugotoviti vzroke za neuspeh učencev in o tem obvestiti ravnatelja.
Vzroke za neuspeh mora analizirati skupaj z učenci oddelka.
11. člen
(spremljanje razvoja glasbenih oziroma
plesnih sposobnosti)
Na predšolski stopnji in v pripravnici se
spremlja razvoj glasbenih oziroma plesnih sposobnosti učenca glede na cilje, ki
so določeni z vzgojno-izobraževalnim programom.
12. člen
(ocene)
Znanje učencev v glasbeni šoli se ocenjuje s
številčnimi ocenami.
S številčnimi ocenami se oceni znanje učencev
na lestvici od 1 do 5. Številčne ocene so: nezadostno (1), zadostno (2), dobro
(3), prav dobro (4), odlično (5). S temi ocenami se ocenjujejo instrument,
petje, ples, nauk o glasbi, solfeggio, komorna igra in orkester.
Ocena nezadostno (1) je negativna ocena,
druge ocene so pozitivne. Z negativno oceno je ocenjen učenec, ki ne doseže
minimalnih standardov znanja, določenih v učnih načrtih.
12.a člen 
(letna ocena) 
Pri predmetih, ki se ne ocenjujejo pri
izpitu, letno oceno oblikuje učitelj ob koncu pouka v šolskem letu in pri tem
upošteva vse ocene, ki jih je učenec pri predmetu prejel med šolskim letom.
Pri predmetih, ki se ocenjujejo pri izpitu,
letno oceno določi izpitna komisija, ki oceni, v kolikšni meri učenec dosega
standarde znanja. Izpitna komisija pri oblikovanju letne ocene upošteva tudi
vse ocene, ki jih je učenec pri predmetu prejel med šolskim letom.
III. OBVEŠČANJE STARŠEV O USPEHU UČENCA
13. člen
(obveščanje med šolskim letom)
Šola ob koncu prvega ocenjevalnega obdobja
starše pisno obvesti o učnem uspehu učenca.
V predšolski glasbeni vzgoji, glasbeni in
plesni pripravnici šola starše med šolskim letom ustno obvešča o razvoju
glasbenih oziroma plesnih sposobnosti učenca.
Na nižji in višji stopnji ob koncu prvega
ocenjevalnega obdobja šola starše pisno obvesti s številčnimi ocenami.
14. člen
(obveščanje ob koncu pouka)
Učenci ob koncu pouka v šolskem letu dobijo
spričevala z letnimi ocenami za posamezne predmete.
Na nižji in višji stopnji šola ob koncu
pouka izda spričevala s številčnimi ocenami.
Če je učenčevo znanje iz kateregakoli
predmeta ob koncu pouka ocenjeno z oceno nezadostno, učenec ne prejme
spričevala, dosežene ocene pa se vpišejo v obrazec »Obvestilo o letnih ocenah«.
Učencu, ki konča izobraževanje na nižji
stopnji, šola izda spričevalo o končani nižji stopnji glasbene šole.
Učencu, ki konča izobraževanje na višji
stopnji, šola izda spričevalo o končani višji stopnji glasbene šole.
Ob koncu pouka v predšolski glasbeni vzgoji
in glasbeni pripravnici  šola izda učencem spričevala o končanem programu,
učencem v plesni pripravnici pa spričevala o končanem programu z navedbo
razreda.
14.a člen 
(obveščanje učencev, ki niso vpisani v
glasbeno šolo) 
Učencu, ki ni vpisan v glasbeno šolo in je
za posamezni razred uspešno opravil izpite iz vseh predmetov iz drugega
odstavka 26. člena tega pravilnika, šola izda spričevalo.
Učencu, ki ni vpisan v glasbeno šolo in za
posamezni razred ni opravil izpitov iz vseh predmetov iz drugega odstavka 26.
člena tega pravilnika ali je bilo njegovo znanje na izpitu ocenjeno z oceno
nezadostno, šola dosežene ocene pri posameznih predmetih vpiše v obrazec
»Obvestilo o letnih ocenah«.
Učencu, ki ni vpisan v glasbeno šolo in je
uspešno opravil izpite iz vseh predmetov iz drugega odstavka 26. člena tega
pravilnika na nižji stopnji, šola izda spričevalo o končani nižji stopnji
glasbene šole.
Učencu, ki ni vpisan v glasbeno šolo in je
uspešno opravil izpite iz vseh predmetov iz drugega odstavka 26. člena tega
pravilnika na višji stopnji, šola izda spričevalo o končani višji stopnji
glasbene šole.
IV. NAPREDOVANJE
15. člen
(napredovanje v naslednji razred)
Učenci v plesni pripravnici napredujejo v
naslednji razred ne glede na doseženo oceno. (črtan)
Učenci nižje in višje stopnje plesnega
programa napredujejo v naslednji razred, če so ob koncu šolskega leta pozitivno
ocenjeni.
Učenec, ki je uspešno opravil izpit in je
pozitivno ocenjen iz drugih predmetov po predmetniku, se lahko vpiše v
naslednji razred.
Učenci v prvem obdobju glasbenega programa
napredujejo iz prvega v drugi razred ne glede na dosežene ocene pri posameznem
predmetu.
Učenci v drugem obdobju nižje stopnje
glasbene šole oziroma na nižji stopnji, če se ta ne deli na obdobja, in učenci
na višji stopnji napredujejo v naslednji razred pri posameznem predmetu
glasbenega in plesnega programa, če so ob koncu šolskega leta pozitivno
ocenjeni.
16. člen
(hitrejše napredovanje in končanje
programa)
Zelo nadarjeni učenci, ki so nadpovprečno
uspešni, lahko na predlog učitelja ali izpitne komisije hitreje napredujejo. O
tem odloča učiteljski zbor v soglasju s starši.
Učenec konča izobraževanje, ko uspešno
konča nižjo oziroma višjo stopnjo glasbene šole.
17. člen
(podaljšanje izobraževanja in neocenjenost
učenca)
Če učenčevega znanja ob koncu šolskega leta
zaradi daljše opravičene odsotnosti, bolezni, preselitve ali zaradi drugih
opravičljivih razlogov ni mogoče oceniti in njegovo znanje ne zadošča glede na
predpisani učni načrt, lahko učenec v drugem obdobju nižje stopnje glasbene
šole oziroma na nižji stopnji, če se ta ne deli na obdobja, ter učenec na višji
stopnji glasbene šole izobraževanje podaljša za eno leto.
V primeru iz prejšnjega odstavka je učenec
ob koncu pouka neocenjen iz enega ali več predmetov.
Za eno leto se lahko izobraževanje na nižji
stopnji glasbene šole podaljša tudi, če je učenec pri instrumentu, petju ali
plesu ob koncu šolskega leta ocenjen z oceno nezadostno.
V primeru iz prvega in tretjega odstavka
tega člena, lahko učenec opravlja izpit v roku, ki mu ga določi ravnatelj.
18. člen
(napredovanje v naslednjo stopnjo
izobraževanja)
Učenci, ki so vpisani v glasbeno oziroma
plesno pripravnico, lahko v naslednjem šolskem letu nadaljujejo izobraževanje v
glasbenem oziroma plesnem programu, če uspešno opravijo sprejemni preizkus in
izpolnjujejo druge pogoje, ki so določeni v izobraževalnem programu in učnih
načrtih.
Sprejemni preizkus učenec opravlja pred
komisijo, ki ima predsednika in dva člana. Komisijo imenuje ravnatelj izmed
učiteljev glasbene šole.
Učenci predšolske glasbene vzgoje napredujejo v glasbeno
pripravnico ne glede na doseženo oceno. (črtan)
Učenec, ki je uspešno opravil izpit ob
koncu nižje stopnje glasbene šole, se lahko vpiše na višjo stopnjo glasbene
šole, če je mnenje izpitne komisije in učiteljskega zbora o njegovi
nadarjenosti pozitivno.
V. IZPITI
19. člen
(opravljanje izpitov)
V glasbeni šoli so letni in popravni
izpiti.
Učenec opravlja letne in popravne izpite v
glasbeni šoli, v kateri je vpisan.
20. člen
(letni izpit)
Izpit iz instrumenta in petja traja največ
30 minut.
Izpit iz plesa se opravlja v skupini in
traja najmanj eno šolsko uro.
Učenec, ki se uvrsti na državno tekmovanje
ali doseže viden uspeh na drugem po zahtevnosti enakovrednem tekmovanju, je
lahko oproščen opravljanja letnega izpita, oceno pa na predlog učitelja določi
učiteljski zbor.
21. člen
(popravni izpit)
Učenec, ki je ob koncu pouka v šolskem letu
negativno ocenjen iz nauka o glasbi oziroma solfeggia, do konca šolskega leta
opravlja popravni izpit.
Popravni izpit učenec lahko opravlja le
enkrat v posameznem šolskem letu oziroma le enkrat v istem obdobju ali isti
stopnji.
Če učenec popravnega izpita ne opravi,
ponavlja razred nauka o glasbi oziroma solfeggia. Učenec lahko ponavlja razred
nauka o glasbi oziroma solfeggia le enkrat v posamezni stopnji izobraževanja v
glasbeni šoli.
22. člen
(izpitna komisija)
Izpite opravlja učenec pred izpitno
komisijo.
Izpitna komisija ima predsednika in dva
člana. Komisijo imenuje ravnatelj izmed učiteljev glasbene šole.
23. člen
(ustni in pisni izpiti)
Ustni in pisni izpit se opravlja iz
solfeggia.
Učenci, ki niso vpisani v glasbeno šolo,
opravljajo ustni in pisni izpit iz nauka o glasbi in solfeggia.
Teme in vprašanja za posamezni izpit morajo
biti v skladu z učnim načrtom predmeta za razred, v katerem učenec opravlja
izpit.
Pisni izpit traja eno šolsko uro, ustni pa
15 minut.
24. člen
(izpitni roki)
Učenec opravlja letne in popravne izpite v
rokih, ki so določeni s pravilnikom, ki ureja šolski koledar za glasbene šole
oziroma z letnim delovnim načrtom šole.
Učenec opravlja letne izpite praviloma ob
koncu pouka v šolskem letu.
Ravnatelj lahko dovoli učencu opravljati
letne izpite tudi v drugih rokih, če učenec hitreje napreduje oziroma
podaljšuje izobraževanje.
Na isti dan lahko učenec opravlja izpite iz
največ dveh predmetov oziroma iz enega, če ima pisni in ustni del.
25. člen
(prijava k izpitu)
Učenec oziroma učitelj mora oddati
prijavnico k izpitu najkasneje sedem dni pred izpitnim rokom, odjava pa se
lahko odda najkasneje tri dni pred izpitnim rokom.
Razpored izpitov mora biti objavljen
najmanj dva dni pred izpitnim rokom.
26. člen
(izpiti učencev, ki niso vpisani v
glasbeno šolo)
V skladu z določili tega pravilnika lahko v
javni glasbeni šoli opravljajo izpit tudi učenci, ki niso vpisani v glasbeno šolo.
V primeru iz prejšnjega odstavka učenci
lahko opravljajo letni izpit iz instrumenta, petja, plesa ter nauka o glasbi
oziroma solfeggia.
VI. UGOVOR NA OCENO
27. člen
(ugovor na oceno)
Če učenec oziroma starši menijo, da je bil
učenec ob koncu pouka v šolskem letu nepravilno ocenjen, lahko najkasneje v
treh dneh po prejemu spričevala ali obvestila o letnih ocenah pri ravnatelju
vložijo obrazložen ugovor.
Ravnatelj po prejemu obrazloženega ugovora
preveri, ali je bil ugovor vložen pravočasno. Nepravočasen ugovor ravnatelj s
sklepom zavrže.
28. člen
(postopek pri ugovoru na oceno)
Če je ugovor pravočasen, mora ravnatelj
najkasneje v treh dneh po prejemu imenovati tričlansko komisijo. V komisijo
mora imenovati vsaj enega člana, ki ni zaposlen na šoli.
Komisija iz prvega odstavka tega člena
najkasneje v treh dneh po imenovanju na podlagi dokumentacije o ocenjevanju
preveri ustreznost ocene. Če to ni mogoče, lahko učenčevo znanje ponovno oceni
pri izpitu.
Če se komisija odloči, da bo učenčevo
znanje ponovno ocenila, učenca o tem takoj obvesti in mu hkrati sporoči datum
opravljanja izpita.
Ne glede na to, ali je komisija odločila na
podlagi pregleda dokumentacije ali na podlagi ponovnega ocenjevanja znanja
učenca, mora o odločitvi glede ustreznosti ocene starše ter učenca obvestiti
najkasneje v osmih dneh po prejemu ugovora.
Ocena komisije je dokončna.
VII. SPREMLJANJE OCENJEVANJA IN SVETOVANJE
29. člen
(analiza ocenjevanja in svetovanje)
Učiteljski zbor najmanj enkrat ob koncu
vsakega ocenjevalnega obdobja analizira uspeh pri posameznih predmetih, in
sicer za vsakega učenca, oddelek in skupino. Analiza uspeha se lahko predstavi
tudi na roditeljskih sestankih.
Glede na učenčevo uspešnost in nadarjenost
izpitna komisija in učiteljski zbor dajeta mnenje o nadarjenosti učenca in
odločata o vpisu učenca na višjo stopnjo glasbene šole.
Učitelj, izpitna komisija in učiteljski
zbor tudi svetujejo pri nadaljnjem glasbenem oziroma plesnem izobraževanju
učenca po končani glasbeni šoli.

Pravilnik o preverjanju in ocenjevanju znanja
ter napredovanju učencev v glasbenih šolah (Uradni list RS, št. 83/03)
vsebuje naslednjo prehodno in končno določbo:
»VIII. PREHODNA IN KONČNA DOLOČBA
30. člen
(predpis, ki preneha
veljati)
Z dnem uveljavitve tega pravilnika preneha
veljati pravilnik o ocenjevanju učencev v glasbenih šolah (Uradni list SRS, št.
24/72).
31. člen
(veljavnost
pravilnika)
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne 1.
septembra 2003.«.

Pravilnik o spremembah in dopolnitvah
Pravilnika o preverjanju in ocenjevanju znanja ter napredovanju učencev v
glasbenih šolah (Uradni list RS, št. 67/06) vsebuje naslednjo končno določbo:
»9. člen
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne 1.
septembra 2006.«.

Pravilnik o spremembah in dopolnitvah
Pravilnika o preverjanju in ocenjevanju znanja ter napredovanju učencev v
glasbenih šolah (Uradni list RS, št. 39/16)
vsebuje naslednjo končno določbo:
»7. člen 
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne
1. septembra 2016.«.