1. člen
(1) Zavarovalnice, pozavarovalnice, zavarovalni in
pozavarovalni pool-i ter Slovensko zavarovalno združenje, GIZ v delu, ki se
nanaša na poslovanje škodnega sklada in odškodninskega urada, vodijo
knjigovodstvo po kontnem okviru za zavarovalnice, ki je priloga in sestavni del
tega sklepa.
(2) Določila tega sklepa veljajo na podlagi prvega
odstavka 338.b člena Zakona o pokojninskem in invalidskem zavarovanju (Uradni
list RS, št. 48/22 – uradno prečiščeno besedilo; v nadaljnjem besedilu:
ZPIZ-2) tudi za pokojninske družbe.
2. člen
S tem sklepom določen kontni okvir temelji na mednarodnih
standardih računovodskega poročanja, ki so določeni z Uredbo (ES)
št. 1606/2002 Evropskega parlamenta in Sveta z dne 19. julija 2002 o
uporabi mednarodnih računovodskih standardov (UL L št. 243 z dne
11. septembra 2002, str. 609) in Uredbo Komisije (ES) št. 1126/2008 z
dne 3. novembra 2008 o sprejetju nekaterih mednarodnih računovodskih
standardov v skladu z Uredbo (ES) št. 1606/2002 Evropskega parlamenta in
Sveta (UL L št. 320 z dne 29. novembra 2008, str. 1), s spremembami
in dopolnitvami (v nadaljnjem besedilu: MSRP).
3. člen
(1) Osebe iz prvega člena tega sklepa pri vodenju svojih
poslovnih knjig uporabljajo najmanj predpisani kontni okvir.
(2) Osebe iz prejšnjega odstavka skupine kontov, ki so
predpisane s tem sklepom, v svojih internih aktih nadalje razčlenjujejo tako,
da zagotovijo poročanje v skladu z MSRP, zakonom, ki ureja gospodarske družbe,
Zakonom o zavarovalništvu (Uradni list RS, št. 93/15, 9/19 in 102/20),
ZPIZ-2 in drugimi predpisi. Skupine kontov v posameznem razredu, ki niso
predpisane v tem sklepu, lahko prosto uporabljajo, njihovo uporabo pa določijo
v svojih internih aktih.
4. člen
(1) Ta sklep začne veljati 1. januarja 2023.
(2) Z uveljavitvijo tega sklepa preneha veljati Sklep o
kontnem okviru za zavarovalnice (Uradni list RS, št. 104/15, 12/18 in
82/20).
Št. 00701-9/2022-8
Ljubljana, dne 19. oktobra 2022
EVA 2022-1611-0108
Predsednik strokovnega sveta
Agencije za zavarovalni nadzor
mag. Gorazd Čibej

Priloga:
Kontni okvir za zavarovalnice