1. člen
Ta uredba določa območje vodnega dobra reke
Drave na odseku od državne meje z Republiko Avstrijo do državne meje z
Republiko Hrvaško, na katerem se podeli koncesija za proizvodnjo električne
energije v verigi hidroelektrarn na reki Dravi.
Verigo hidroelektrarn iz prejšnjega
odstavka sestavljajo hidroelektrarne: Dravograd, Vuzenica, Vuhred, Ožbalt,
Fala, Mariborski otok, Zlatoličje in Formin.
S to uredbo so določeni tudi pogoji za
izvajanje koncesije, čas trajanja koncesije ter višina plačila za koncesijo, ki
je sorazmerna trajanju vodne pravice, podeljene s koncesijo na podlagi te
uredbe.
2. člen
Koncesionar lahko rabi reko Dravo izključno
za proizvodnjo električne energije, ki jo koncesionar izkorišča v verigi
hidroelektrarn na Dravi.
Obratovalni režim verige hidroelektrarn na
Dravi je določen v uporabnih dovoljenjih hidroelektrarn. Koncesionar mora
zagotavljati obratovalni režim hidroelektrarn, ki optimalno izkorišča
potencialno energijo reke Drave ob upoštevanju zahtev varstva okolja.
3. člen
Koncesija za rabo vode za proizvodnjo
električne energije v verigi hidroelektrarnah na reki Dravi se podeli za
50 let.
Začetek izvajanja koncesije se šteje na dan
dokončnosti odločbe o podelitvi koncesije.
4. člen
Območje, na katero se nanaša koncesija, je
območje vodnega telesa reke Drave od kote zgornje vode 339,30 m n.m. v profilu
Dravograd do kote spodnje vode hidroelektrarne Formin na 191 m n.m. območje
vseh objektov in naprav verige hidroelektrarn na reki Dravi in območje, ki je s
prostorskim izvedbenim načrtom določeno kot vplivno območje hidroelektrarn.
Kota zgornje vode je najvišja kota gladine
vode pri srednjem letnem pretoku reke Drave, izmerjena pri nazivni zajezitvi
hidroelektrarne Dravograd. Kota spodnje vode je najnižja kota gladine vode pri
srednjem letnem pretoku reke Drave, izmerjena pri nazivni spodnji vodi
hidroelektrarne Formin. Obe koti sta koti gladine vode v profilu državne meje.
Celotna potencialna energija vodnega telesa
reke Drave po tej uredbi je 3.695 GWh na leto ob povprečnem pretoku 265 m3/s v profilu
hidroelektrarne Dravograd, 280 m3/s v profilu hidroelektrarne Vuzenica, 286 m3/s v profilu
hidroelektrarne Vuhred, 289 m3/s v profilu hidroelektrarne Ožbalt in hidroelektrarne Fala, 296 m3/s v profilu
hidroelektrarne Mariborski otok ter hidroelektrarne Zlatoličje in
hidroelektrarne Formin.
5. člen
Koncesionar in koncedent uredita s
koncesijsko pogodbo način odplačnega prehoda neamortiziranih objektov in naprav
energetskih ureditev, zgrajenih za namen izvajanja koncesije, v brezhibnem
stanju ter prostih vseh bremen v last koncedenta po prenehanju koncesijskega
razmerja.
6. člen
Koncesionar mora:
-      
zavarovati zemljišča, objekte, naprave in druge dobrine pred škodljivimi
posledicami delovanja hidroelektrarn,
-      
omogočiti spošno rabo vode na območju koncesije,
-      
ohranjati biološko raznovrstnost in varstvo habitatov ter biološkega
ravnotežja tam, kjer je to mogoče in dolgoročno stabilno,
-      
ohranjati naravno vrednoto v največji možni meri, če je ta na območju
koncesije, in
-      
zagotavljati varstvo prebivalcev in njihovega premoženja, če so le-ti
ogroženi zaradi posledic rabe vode.
Ukrepi in pogoji iz prejšnega odstavka se
podrobneje določijo v koncesijski pogodbi.
7. člen
Koncedent ima pravico določiti pogoje
proizvodnje ob izjemnih ekoloških razmerah v skladu z zakonom.
8. člen
Medsebojna razmerja med koncesionarjem in koncedentom
se uredijo s koncesijsko pogodbo v pisni obliki, ki mora imeti vse z zakonom
določene sestavine.
Koncesijsko pogodbo v imenu koncedenta
sklene Vlada Republike Slovenije. Vlada Republike Slovenije pooblašča ministra,
pristojnega za okolje, da podpiše koncesijsko pogodbo.
Vlada Republike Slovenije upošteva pri
sklepanju pogodbe mnenje lokalnih skupnosti na območjih, kjer je koncesija
podeljena.
9. člen
Koncesija se podeli brez javnega razpisa
osebi, ki ima pravico upravljati verigo hidroelektrarn na reki Dravi na podlagi
pravnomočnih uporabnih dovoljenj.
Koncesionarja iz prejšnjega odstavka določi
Vlada Republike Slovenije z upravno odločbo.
10. člen
Za rabo reke Drave, ki je predmet te
koncesije, plačuje koncesionar letni znesek najmanj v višini 10% od prodajne
vrednosti proizvedene električne energije. Višina plačila za koncesijo in
metodologija za izračun prodajne vrednosti proizvedene električne energije se
določa v tarifnem delu koncesijske pogodbe.
Plačilo za koncesijo se obračunava in
plačuje mesečno. Za koncesijo se začne plačevati z dnem dokončnosti odločbe iz
prejšnjega člena.
Prihodki iz prejšnjih odstavkov so vir
proračuna Republike Slovenije in proračuna občin na območju katerih so
elektrarne.
Plačilo za koncesijo se med Republiko
Slovenijo in občine razdeli v razmerju 40 : 60 v korist občin.
Plačilo za koncesijo, ki gre v proračun
občin, se razdeli med občine na naslednji način: 
-      
30% tega plačila se razdeli med občine
sorazmerno pripadajočemu deležu potencialne energije vodnega telesa reke Drave
in 
-      
70% tega plačila se razdeli med občine
sorazmerno pripadajočemu deležu površine vodnega dobra zajezitev in kanalov
hidroelektrarn na reki Dravi.
Podrobneje se na podlagi meril iz
prejšnjega odstavka delitveno razmerje plačila za koncesijo, ki gre v proračun
občin, določi v koncesijski pogodbi.
11. člen
Koncesionar plačuje vse stroške v zvezi s
koncesijo, ki je podeljena na podlagi te uredbe.
12. člen
Nadzor nad izvajanjem koncesije izvršujejo
inšpektorji, pristojni za vode.
12.a člen
Ne glede na določbe 10. člena te
uredbe koncesionar plača za leto 2003 koncesijo koncedentu v višini 375 mio SIT
in posamezni občini v letni višini, ki se jo izračuna tako, da vsota plačila za
koncesijo posamezni občini in za leto 2003 plačanega nadomestila za uporabo
stavbnih zemljišč, ki jih uporablja koncesionar, ne presega vrednosti iz
naslednje tabele:
Plačilo iz prejšnjega odstavka tega
člena se v letu 2003 šteje kot nadomestilo za uporabo stavbnega zemljišča.
12.b člen
(1) Ne glede na določbe petega in šestega odstavka 10. člena
te uredbe, ki ureja merila za določanje razvitosti infrastrukture in
obremenjenosti okolja zaradi ugotavljanja deleža plačila občini za koncesijo na
naravni dobrini, je za leto 2004 od 1. avgusta dalje celotno plačilo za
koncesijo namenjeno občinam, pri čemer se plačilo za koncesijo razdeli med
občine tako, da se polovica plačila za koncesijo razdeli med občine sorazmerno
pripadajočemu deležu potencialne energije vodnega telesa reke Drave in polovica
plačila za koncesijo sorazmerno pripadajočemu deležu površine vodnega dobra
zajezitev in kanalov hidroelektrarn na reki Dravi. 
(2) Občinam se izjemoma za leto 2004 plača tudi dodatno
enkratno nadomestilo za omejeno rabo prostora zaradi hidroelektrarn na reki
Dravi na območju občin. 
(3) Višina plačila za nadomestilo za omejeno rabo prostora iz
prejšnjega odstavka je 367,000.000 SIT. 
(4) Plačilo za nadomestilo za omejeno rabo prostora plača
večinski lastnik koncesionarja, med občine pa se razdeli na način iz prvega
odstavka tega člena, plača pa se v petih enakih mesečnih obrokih, pri čemer se
plača prvi obrok nadomestila za mesec avgust. 
(5) Plačilo za nadomestilo za omejeno rabo prostora za
hidroelektrarne na reki Dravi se ne upošteva kot lastni prihodek občine pri
izračunu sredstev za finančno izravnavo iz državnega proračuna.
12.c člen
(1) Občinam se izjemoma za leto 2005 in leto 2006 ter 2007,
za vsako leto posebej plača tudi dodatno enkratno nadomestilo za omejeno rabo
prostora zaradi hidroelektrarn na reki Dravi na območju občin.
(2) Višina plačila za nadomestilo za omejeno rabo prostora iz
prejšnjega odstavka je 367.300.100 tolarjev.
(3) Plačilo za nadomestilo za omejeno rabo prostora plača
večinski lastnik koncesionarja, med občine pa se razdeli tako, da se polovica
plačila za nadomestilo razdeli sorazmerno pripadajočemu deležu potencialne
energije vodnega telesa reke Drave in polovica plačila za nadomestilo
sorazmerno pripadajočemu deležu površine vodnega dobra zajezitev in kanalov
hidrielektrarn na reki Dravi. Plačilo za nadomestilo za omejeno rabo prostora
se plača v enem obroku.
(4) Plačilo za nadomestilo za omejeno rabo prostora za
hidroelektrarne na reki Dravi se ne upošteva kot lastni prihodek občine pri
izračunu sredstev za finančno izravnavo iz državnega proračuna.

Uredba o koncesiji za rabo reke Drave za
proizvodnjo električne energije (Uradni list RS, št. 26/03) vsebuje naslednjo končno določbo:
»13. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembi in dopolnitvi uredbe o
koncesiji za rabo reke Drave za proizvodnjo električne energije (Uradni list
RS, št. 101/03) vsebuje naslednjo končno določbo:
»3. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o dopolnitvi Uredbe o koncesiji za rabo
reke Drave za proizvodnjo električne energije (Uradni list RS, št. 88/04) vsebuje naslednjo končno določbo:
»2. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o dopolnitvi Uredbe o koncesiji za rabo
reke Drave za proizvodnjo električne energije (Uradni list RS, št. 118/05) vsebuje naslednjo končno določbo:
»2. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o dopolnitvi Uredbe o koncesiji za rabo
reke Drave za proizvodnjo električne energije (Uradni list RS, št. 124/06) vsebuje naslednjo končno določbo:
»2. člen
Ta uredba začne veljati naslednji dan po objavi v Uradnem listu Republike Slovenije.«.

Uredba o dopolnitvi Uredbe o koncesiji za rabo
reke Drave za proizvodnjo električne energije (Uradni list RS, št. 1/08) vsebuje naslednjo končno določbo:
»2. člen
Ta uredba začne veljati naslednji dan po objavi v Uradnem listu Republike Slovenije.«.