I. SPLOŠNE DOLOČBE
1. člen
(vsebina)
(1) Ta pravilnik določa obliko, vsebino in način
izpolnjevanja ovojnice za osebno vročanje (v nadaljnjem besedilu: ovojnica) po
pošti na podlagi 87. člena Zakona o splošnem upravnem postopku (Uradni list RS,
št. 24/06 – uradno prečiščeno besedilo, 105/06 – ZUS-1, 126/07, 65/08, 8/10,
82/13, 175/20 – ZIUOPDVE in 3/22 – ZDeb; v nadaljnjem besedilu: zakon).
(2) Ta pravilnik določa vsebino in način izpolnjevanja
vročilnice ter sporočila o neuspeli osebni vročitvi, kadar vročanje na podlagi
87. člena zakona opravlja uradna oseba organa ali pravna in fizična oseba, ki
opravlja vročanje dokumentov v fizični obliki kot svojo dejavnost.
(3) Ta pravilnik določa vsebino elektronske vročilnice in
drugih sporočil za vročanje po elektronski poti.
2. člen
(dvojezičnost)
Na območjih občin, kjer sta poleg slovenskega jezika uradna
jezika tudi italijanski oziroma madžarski jezik, je besedilo na ovojnici,
vročilnici, sporočilu o neuspeli osebni vročitvi, elektronski vročilnici in
drugih sporočilih v postopku vročanja po elektronski poti, ki so namenjena
komunikaciji s stranko, napisano tudi v italijanskem oziroma madžarskem jeziku,
če se dokument vroča v obeh jezikih.
II. OVOJNICA
3. člen
(oblika in barva ovojnice)
(1) Ovojnica je izdelana kot večslojna tiskovina.
(2) Oblika in velikost ovojnice ustrezata zahtevam za
standardizirano pismo, določenim s predpisi, ki urejajo opravljanje poštnih
storitev.
(3) Ovojnica je z notranje strani opremljena s številčnim
rastrom, ki zagotavlja zaupnost podatkov.
(4) Osnovna barva ovojnice je bela (barvna skala Pantone 277
U), barva predtiskanega besedila na ovojnici je modra (barvna skala Pantone
2995 U), razen oznake »AR«, ki je rdeče barve (barvna skala Pantone red 32 U).
Barva izpisanih spremenljivih podatkov je črna.
4. člen
(vročilnica)
(1) Levi del zgornjega sloja ovojnice in njegov hrbtni del je
vročilnica.
(2) Na zgornjem sloju je z velikimi tiskanimi črkami levo
poravnano izpisano besedilo »VROČILNICA«, pod navedbo je z vogalnimi črtami
označen pravokotnik velikosti 60 x 18 mm, kamor se natisneta številka sprejemne
pošte in številka priporočenega pisma v črtni kodi. Pod pravokotno ploskvijo
sta ena pod drugo navedbi »ŠTEVILKA:« in »VSEBINA:« ter ob vsaki posamezni
navedbi prostor, kamor se ti podatki izpišejo. Pod temi podatki je besedilo
»PREJEMNIK VROČILNICE:«, pod njim je z vogalnimi črtami označen pravokotnik
velikosti 90 x 27 mm, kamor se izpiše, kdo je prejemnik vročilnice in njegov
naslov.
(3) Pod pravokotnikom za vpis prejemnika in njegovega naslova
je navedba »NASLOVNIK:«, pod njo je z vogalnimi črtami označen pravokotnik
velikosti 90 x 27 mm, za zapis podatkov o prejemniku pisma. Pod označenim
prostorom za zapis podatkov o prejemniku pisma je z vogalnimi črtami označen
pravokotnik velikosti 90 x 20 mm, na katerem se zapiše številka dokumenta v
črtni kodi.
(4) Na hrbtni strani vročilnice je besedilo izjave
naslovnika, izjave pooblaščenca in pripomb vročevalca, ki je določeno v Prilogi
1, ki je sestavni del tega pravilnika.
(5) Izjava naslovnika, izjava pooblaščenca in pripombe
vročevalca se med seboj ločijo s črto med levim in desnim robom vročilnice.
(6) Robovi vročilnice so nakazani s perforiranimi nizi.
5. člen
(izpolnjevanje vročilnice)
(1) Organ izpolni sprednjo stran vročilnice s spremenljivimi
podatki o številki dokumenta in vsebini dokumenta, podatki o organu –
prejemniku vročilnice, naslovniku in številki dokumenta v črtni kodi.
(2) Naslovnik ob vročitvi izpolni izjavo o prevzemu tako, da
s številkami vpiše dan, mesec in leto prevzema ter se lastnoročno podpiše.
(3) Če se vroča pooblaščencu za vročitve, vročevalec s
podatki o vrsti in številki dokumenta za ugotavljanje istovetnosti pooblaščenca
izpolni izjavo o ugotovljeni istovetnosti. Pooblaščenec za vročitev pred
izpolnitvijo izjave o prevzemu, s podatki o svojem osebnem imenu in naslovu
stalnega prebivališča ter osebnem imenu pooblastitelja, izpolni izjavo
pooblaščenca in jo lastnoročno podpiše.
(4) Vročevalec ob odklonitvi sprejema napiše razlog, ki ga
navede naslovnik, kraj, kjer je pustil pismo, datum in uro odklonitve prevzema
pisma.
(5) Če naslovnik noče podpisati vročilnice, če se ne more ali
ne zna podpisati, vročevalec to napiše za besedilom »Drugo« ter s številkami
vpiše dan, mesec in leto vročitve.
(6) Pravilno izpolnjeno vročilnico vročevalec lastnoročno
podpiše in opremi z žigom izvajalca poštne storitve.
6. člen
(sporočilo o prispelem pismu)
(1) Podaljšek ovojnice je razdeljen na dva enaka dela, ki sta
ločena z vertikalno perforiranim nizom. Na levem delu podaljška je sporočilo o
prispelem pismu.
(2) Na zgornjem sloju je z velikimi tiskanimi črkami levo
poravnano izpisano »SPOROČILO O PRISPELEM PISMU«. Pod njim sta navedbi
»Pošiljatelj« in »Naslovnik« ter ob vsaki prostor, kamor se ti podatki
izpišejo. V nadaljevanju sledi besedilo, ki je določeno v Prilogi 2, ki je
sestavni del tega pravilnika.
(3) Ob levem robu je na spodnjem delu sporočila o prispelem
pismu vertikalna navedba »OBRNI!«.
(4) Na hrbtni strani sporočila o prispelem pismu je z
velikimi tiskanimi črkami levo poravnano izpisano »OPOZORILO«. V nadaljevanju
je besedilo, ki je določeno v Prilogi 3, ki je sestavni del tega pravilnika.
7. člen
(razporeditev besedila)
Razporeditev besedila na sporočilu o prispelem pismu mora
omogočati zapis spremenljivih podatkov in lastnoročni podpis vročevalca.
8. člen
(izpolnjevanje sporočila)
Organ na sporočilo o prispelem pismu zapiše podatke o
pošiljatelju in naslovniku, številki priporočenega pisma in številki dokumenta;
druge podatke čitljivo zapiše vročevalec.
9. člen
(obvestilo organu)
(1) Obvestilo organu o vročitvi je na desnem delu podaljška
ovojnice.
(2) Na zgornjem sloju obvestila je z velikimi tiskanimi
črkami levo izpisano besedilo »OBVESTILO ORGANU O VROČITVI«, pod njim je z
vogalnimi črtami označen pravokotnik velikosti 60 x 18 mm za vpis številke
sprejemne pošte in številke priporočenega pisma v črtni kodi. Pod njim sta ena
pod drugo navedbi »ŠTEVILKA:« in »VSEBINA:«, ob vsaki je prostor za vpis podatkov.
Pod besedilom je navedba »PREJEMNIK OBVESTILA:« ter pod njo z vogalnimi črtami
označen pravokotnik velikosti 90 x 27 mm. Pod pravokotnikom je navedba
»NASLOVNIK:« in pod njo z vogalnimi črtami označen pravokotnik velikosti 90 x
27 mm. Pod njim je z vogalnimi črtami označen pravokotnik velikosti 90 x 20 mm,
v katerega se zapiše številka dokumenta v črtni kodi.
(3) Na hrbtnem delu obvestila organu o vročitvi je besedilo,
ki je določeno v Prilogi 4, ki je sestavni del tega pravilnika.
(4) Sprednji del obvestila, razen številke sprejemne pošte in
številke priporočenega pisma v črtni kodi, izpolni organ, hrbtni del pa
vročevalec. Obvestilo podpiše vročevalec in opremi z žigom izvajalca poštne
storitve.
10. člen
(desni zgornji del ovojnice)
(1) Desni del zgornjega sloja ovojnice vsebuje eno pod drugo
navedbi »ŠTEVILKA:« in »VSEBINA:« ter ob vsaki prostor, kamor se ti podatki
izpišejo. Pod temi podatki je navedba »POŠILJATELJ«, pod njo sta z vogalnimi
črtami označena pravokotnika. Velikost prvega je 90 x 27 mm in označuje
prostor, kamor se vpišejo podatki o pošiljatelju, velikost drugega je 60 x 18
mm, vanj se natisneta številka sprejemne pošte in številka priporočenega pisma
v črtni kodi. Pod temi podatki je oznaka v obliki 40 x 13 mm velikega
pravokotnika, ki vsebuje oznako »AR«, ob njej pa je odebeljeno besedilo:
»OSEBNA VROČITEV ZUP!«. Pod temi oznakami je navedba »NASLOVNIK:«, pod njo pa
je z vogalnimi črtami označen pravokotnik velikosti 90 x 27 mm, kamor se
izpišejo podatki o naslovniku. Pod označenim prostorom za izpis podatkov o
naslovniku je z vogalnimi črtami označen pravokotnik velikosti 90 x 20 mm, na
katerega se označi številka dokumenta v črtni kodi.
(2) Spremenljive podatke o številki dokumenta, vsebini,
pošiljatelju, podatke o naslovniku in številki dokumenta v črtni kodi izpolni
organ.
11. člen
(drugačna razporeditev)
(1) Vročilnica, sporočilo o prispelem pismu in obvestilo
organu o vročitvi imajo na ovojnici lahko drugačen položaj, kot je določen s
tem pravilnikom, če je velikost ovojnice, zaradi velikosti ali obsega listin,
ki se vročajo, treba prilagoditi drugačni, s poštnimi predpisi standardizirani
obliki ovojnice.
(2) Za vročanje listin večjega formata ali obsega se lahko
uporablja standardna ovojnica, na katero se pritrdi vročilnica, sporočilo o
prispelem pismu in obvestilo organu, ki so določeni s tem pravilnikom.
III. VROČILNICA IN SPOROČILO O NEUSPELI OSEBNI VROČITVI PRI
VROČANJU PO DRUGIH VROČEVALCIH
12. člen
(vročilnica in sporočilo za vročanje po drugih vročevalcih)
(1) Uradna oseba organa ter pravna in fizična oseba, ki
opravljajo vročanje v fizični obliki kot svojo dejavnost, pri vročanju
uporabljajo vročilnico in sporočilo o neuspeli osebni vročitvi, ki sta določena
s tem pravilnikom.
(2) Besedilo vročilnice iz prejšnjega odstavka je določeno v
Prilogi 5, ki je sestavni del tega pravilnika.
(3) Besedilo sporočila o neuspeli osebni vročitvi je določeno
v Prilogi 6, ki je sestavni del tega pravilnika.
13. člen
(izpolnjevanje vročilnice in sporočila)
(1) Za izpolnjevanje vročilnice in sporočila o prispelem
pismu se smiselno uporabljajo določbe tega pravilnika o izpolnjevanju
vročilnice in sporočila na ovojnici.
(2) Vročevalec izpolni sporočilo o neuspeli osebni vročitvi v
dvojniku. En izvod sporočila in dokument nemudoma vrne organu, pri katerem
naslovnik lahko osebno prevzame dokument.
IV. VROČILNICA IN SPOROČILA ZA ELEKTRONSKO VROČANJE V VAREN
ELEKTRONSKI PREDAL
14. člen
(elektronska vročilnica)
(1) Besedilo elektronske vročilnice je določeno v Prilogi 7,
ki je sestavni del tega pravilnika.
(2) Elektronsko vročilnico podpiše naslovnik, nato se ta
potrdi z elektronskim žigom informacijskega sistema za vročanje in opremi s
kvalificiranim časovnim žigom.
15. člen
(obvestilo o dolžnosti prevzema)
(1) Besedilo elektronskega sporočila informacijskega sistema
za vročanje (v nadaljnjem besedilu: elektronsko sporočilo) naslovniku o
možnosti prevzema dokumenta in posledicah neprevzema, ki se vloži v varen
elektronski predal naslovnika, je določeno v Prilogi 8, ki je sestavni del tega
pravilnika.
(2) V elektronskem sporočilu iz prejšnjega odstavka je
aktivna povezava, s katero se omogoči prevzem dokumenta v informacijskem
sistemu za vročanje.
16. člen
(obvestilo o začetku elektronskega vročanja)
Besedilo elektronskega sporočila organu, da je informacijski
sistem za vročanje prejel zahtevo za vročitev in v varen elektronski predal
naslovnika vložil sporočilo o možnosti prevzema dokumenta, je določeno v
Prilogi 9, ki je sestavni del tega pravilnika.
17. člen
(obvestilo naslovniku o fiktivni vročitvi)
Besedilo elektronskega sporočila naslovniku, da je zakoniti
rok za prevzem dokumenta potekel in da je dokument vložen v njegov varen
elektronski predal, je določeno v Prilogi 10, ki je sestavni del tega
pravilnika.
18. člen
(obvestilo organu o fiktivni vročitvi)
Besedilo elektronskega sporočila organu, da naslovnik ni
prevzel dokumenta v zakonitem roku, je določeno v Prilogi 11, ki je sestavni
del tega pravilnika.
19. člen
(obvestilo organu o nezmožnosti elektronske vročitve)
Besedilo elektronskega sporočila organu, da odrejene vročitve
ni mogoče opraviti, je določeno v Prilogi 12, ki je sestavni del tega
pravilnika.
20. člen
(potrditev sporočil z elektronskim žigom)
Elektronska sporočila iz 15. do 19. člena tega pravilnika se
potrdijo z elektronskim žigom informacijskega sistema za vročanje.
V. SPOROČILA ZA ELEKTRONSKO VROČANJE S SEZNANITVIJO
21. člen
(obvestilo o možnosti prevzema dokumenta in posledicah
neprevzema)
(1) Besedilo elektronskega sporočila o možnosti prevzema
dokumenta in posledicah neprevzema pri vročanju s seznanitvijo in s potrditvijo
prevzema, ki se pošlje na telefonsko številko mobilnega telefona naslovnika, je
določeno v Prilogi 13, ki je sestavni del tega pravilnika.
(2) Besedilo elektronskega sporočila o možnosti prevzema
dokumenta in posledicah neprevzema pri vročanju s seznanitvijo in s potrditvijo
prevzema, ki se pošlje v elektronski predal naslovnika, je določeno v Prilogi
14, ki je sestavni del tega pravilnika.
(3) V elektronskih sporočilih iz prvega in drugega odstavka
tega člena je aktivna povezava, s katero se omogoči prevzem dokumenta v
informacijskem sistemu za vročanje.
(4) Elektronsko sporočilo iz drugega odstavka tega člena se
potrdi z elektronskim žigom informacijskega sistema za vročanje. V sporočilu je
aktivna povezava, s katero se omogoči obveščanje o dostavi sporočila napačnemu
naslovniku.
22. člen
(obvestilo o pošiljanju dokumenta v elektronski predal)
(1) Besedilo elektronskega sporočila, ki se pošlje na
telefonsko številko mobilnega telefona naslovnika, ko naslovnik potrdi prevzem
dokumenta z enolično identifikacijsko številko, je določeno v Prilogi 15, ki je
sestavni del tega pravilnika.
(2) Besedilo elektronskega sporočila, ki se pošlje v
elektronski predal naslovnika, ko naslovnik potrdi prevzem dokumenta z enolično
identifikacijsko številko, je določeno v Prilogi 16, ki je sestavni del tega
pravilnika.
(3) Elektronsko sporočilo iz prejšnjega odstavka se potrdi z
elektronskim žigom informacijskega sistema za vročanje. V sporočilu je aktivna
povezava, s katero se omogoči obveščanje o dostavi sporočila napačnemu
naslovniku in obveščanje, da sporočilu ni priložen dokument.
23. člen
(obvestilo o fiktivni vročitvi)
(1) Besedilo elektronskega sporočila, ki se pošlje na
telefonsko številko mobilnega telefona naslovnika po poteku roka za potrditev
prevzema dokumenta z enolično identifikacijsko številko, je določeno v Prilogi
15, ki je sestavni del tega pravilnika.
(2) Besedilo elektronskega sporočila, ki se pošlje v
elektronski predal naslovnika po poteku roka za potrditev prevzema dokumenta z
enolično identifikacijsko številko, je določeno v Prilogi 17, ki je sestavni
del tega pravilnika.
(3) Elektronsko sporočilo iz prejšnjega odstavka tega člena
se potrdi z elektronskim žigom informacijskega sistema za vročanje. V sporočilu
je aktivna povezava, s katero se omogoči obveščanje o dostavi sporočila
napačnemu naslovniku in obveščanje, da sporočilu ni priložen dokument.
24. člen
(obvestilo organu o prevzemu dokumenta in fiktivni vročitvi)
(1) Besedilo elektronskega sporočila organu, da je naslovnik
prevzel dokument z vnosom enolične identifikacijske številke, je določeno v
Prilogi 18, ki je sestavni del tega pravilnika.
(2) Besedilo elektronskega sporočila organu, da naslovnik ni
prevzel dokumenta v zakonitem roku, je določeno v Prilogi 19, ki je sestavni
del tega pravilnika.
(3) Elektronsko sporočilo iz prvega in drugega odstavka tega
člena se potrdi z elektronskim žigom informacijskega sistema za vročanje.
25. člen
(obvestilo naslovniku o vročanju s seznanitvijo brez
potrditve prevzema)
(1) Besedilo elektronskega sporočila, ki se skupaj z
dokumentom pošlje v elektronski predal naslovnika, brez predhodne potrditve
prevzema, je določeno v Prilogi 20, ki je sestavni del tega pravilnika.
(2) Elektronsko sporočilo iz prejšnjega odstavka se potrdi z
elektronskim žigom informacijskega sistema za vročanje. V elektronskem
sporočilu je aktivna povezava, s katero se omogoči obveščanje o dostavi
sporočila napačnemu naslovniku in obveščanje, da sporočilu ni priložen
dokument.
26. člen
(obvestilo organu o vročanju s seznanitvijo brez potrditve
prevzema)
(1) Besedilo elektronskega sporočila organu, da je v
elektronski predal naslovnika poslan dokument, je določeno v Prilogi 21, ki je
sestavni del tega pravilnika.
(2) Elektronsko sporočilo iz prejšnjega odstavka se potrdi z
elektronskim žigom informacijskega sistema za vročanje.
27. člen
(drugi podatki na sporočilih)
Elektronska sporočila se lahko opremijo tudi z drugimi
podatki: o organu, elektronskem sporočilu, dokumentu, pomoči v postopku
vročanja, obveščanju o napakah pri vročanju in podobno.
VI. KONČNI DOLOČBI
28. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o obliki in vsebini ovojnice, vsebini vročilnice in drugih sporočil za osebno
vročanje v upravnem postopku (Uradni list RS, št. 1/19 in 15/22).
29. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-517/2022-21
Ljubljana, dne 23. junija 2022
EVA 2022-3130-0025
Sanja Ajanović Hovnik
ministrica
za javno upravo

Priloga
1: Besedilo izjave naslovnika, izjave pooblaščenca in pripomb vročevalca na
vročilnici
Priloga
2: Besedilo sporočila o prispelem pismu (zgornji sloj)
Priloga
3: Besedilo sporočila o prispelem pismu (hrbtna stran)
Priloga
4: Besedilo obvestila organu (hrbtna stran)
Priloga
5: Besedilo vročilnice za vročanje po drugih vročevalcih
Priloga
6: Besedilo sporočila za vročanje po drugih vročevalcih
Priloga
7: Besedilo elektronske vročilnice
Priloga
8: Besedilo elektronskega sporočila naslovniku o možnosti prevzema dokumenta in
posledicah neprevzema
Priloga
9: Besedilo elektronskega sporočila organu o seznanitvi naslovnika z možnostjo
prevzema dokumenta
Priloga
10: Besedilo elektronskega sporočila naslovniku, da se vročitev šteje za
opravljeno
Priloga
11: Besedilo elektronskega sporočila organu, da naslovnik ni prevzel dokumenta
v zakonitem roku
Priloga
12: Besedilo elektronskega sporočila organu, da vročitve ni mogoče opraviti
Priloga
13: Besedilo sporočila naslovniku o možnosti prevzema dokumenta in posledicah
neprevzema, ki se pošlje na telefonsko številko mobilnega telefona.
Priloga
14: Besedilo elektronskega sporočila naslovniku o možnosti prevzema dokumenta
in posledicah neprevzema, ki se pošlje v elektronski predal
Priloga
15: Besedilo sporočila naslovniku, poslanega na telefonsko številko mobilnega
telefona, ko naslovnik potrdi prevzem dokumenta z enolično identifikacijsko
številko ali ko poteče rok za prevzem
Priloga
16: Besedilo elektronskega sporočila naslovniku, poslanega v elektronski
predal, ko naslovnik potrdi prevzem dokumenta z enolično identifikacijsko
številko
Priloga
17: Besedilo elektronskega sporočila naslovniku, poslanega v elektronski
predal, da se vročitev šteje za opravljeno
Priloga
18: Besedilo elektronskega sporočila organu, da je naslovnik prevzel dokument z
vnosom enolične identifikacijske številke
Priloga
19: Besedilo elektronskega sporočila organu, da naslovnik ni prevzel dokumenta
v zakonitem roku
Priloga
20: Besedilo elektronskega sporočila naslovniku, poslanega v elektronski predal
skupaj z dokumentom, brez predhodne potrditve prevzema
Priloga
21: Besedilo sporočila organu, da je v elektronski predal naslovnika poslan
dokument