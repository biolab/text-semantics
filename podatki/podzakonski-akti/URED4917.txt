1. člen
(vsebina)
(1) Ta uredba določa način sofinanciranja zavarovalnih premij
za zavarovanje kmetijske proizvodnje, zato da se zmanjša tveganje neugodnih
vremenskih razmer in bolezni živali, za zavarovanja, sklenjena v letu 2008, in
sicer za zavarovanje posevkov in plodov pred nevarnostjo toče, požara, udara
strele, spomladanske pozebe, zmrzali ali slane, če ta povzroči spomladansko pozebo,
poplave in viharja ter za zavarovanje živali na kmetijskem gospodarstvu za
primer zavarovarljivih bolezni (v nadaljnjem besedilu: bolezni), v skladu z 12.
členom Uredbe Komisije (ES) št. 1857/2006 z dne 15. decembra 2006 o uporabi členov
87 in 88 Pogodbe pri državni pomoči za majhna in srednje velika podjetja, ki se
ukvarjajo s proizvodnjo kmetijskih proizvodov, in o spremembi uredbe (ES) št.
70/2001 (UL L št. 358 z dne 16. 12. 2006, str. 3).
(2) Ta uredba določa tudi način sofinanciranja zavarovalnih premij
za zavarovanje vzreje vodnih živali v ribogojnem objektu, sklenjeno v letu
2008, ob morebitnem poginu zaradi bolezni, v skladu z Uredbo Komisije (ES) št.
875/2007 z dne 24. julija 2007 o uporabi členov 87 in 88 Pogodbe ES za pomoč de
minimis v ribiškem sektorju in o spremembah uredbe (ES) št. 1860/2004 (UL L št.
193 z dne 25. 7. 2007, str. 6; v nadaljnjem besedilu: Uredba 875/2007).
2. člen
(upravičenci in roki sklenitve pogodb)
(1) Do sofinanciranja zavarovalne premije za zavarovanje kmetijske
proizvodnje in vzrejo vodnih živali v ribogojnem objektu so upravičena
kmetijska gospodarstva in nosilci ribogojne dejavnosti kot fizične ali pravne
osebe, ki opravljajo primarno kmetijsko ali ribogojno dejavnost na ozemlju
Republike Slovenije in izpolnjujejo pogoje za mala in srednje velika podjetja,
opredeljena v prilogi I Uredbe Komisije (ES) št. 70/2001 z dne 12. januarja
2001 o uporabi členov 87 in 88 Pogodbe Evropske skupnosti pri pomoči za majhna
in srednje velika podjetja (UL L št. 10 z dne 13. 1. 2001, str. 33), zadnjič spremenjene
z Uredbo Komisije (ES) št. 1976/2006 z dne 20. decembra 2006 o spremembi uredb
(ES) št. 2204/2002, (ES) št. 70/2001 in (ES) št. 68/2001 glede podaljšanja
obdobja uporabe (UL L št. 368 z dne 23. 12. 2006, str. 85), ki sklenejo zavarovalno
pogodbo z zavarovalnico iz 6. člena te uredbe in izpolnjujejo naslednje dodatne
pogoje:
-       
kmetijska gospodarstva morajo biti vpisana v register kmetijskih
gospodarstev;
-       
izvajalci ribogojne dejavnosti morajo biti vpisani v evidenci ribogojnic
v ribiškem katastru in v evidenci Veterinarske uprave Republike Slovenije;
-       
pravne osebe (podjetja) morajo zavarovalnici ob podpisu zavarovalne
pogodbe predložiti izjavo, da so malo ali srednje veliko podjetje, iz priloge
2A, ki je kot priloga sestavni del te uredbe, in izjavo, da ne prejemajo pomoči
za reševanje in prestrukturiranje podjetij v težavah iz priloge 2B, ki je
sestavni del te uredbe.
(2) Sofinancira se zavarovalna premija:
-       
za zavarovanje posevkov in plodov upravičencem, ki od 1. januarja 2008
do 31. avgusta 2008 sklenejo zavarovalno pogodbo pri izvajalcih zavarovanja in
izpolnjujejo pogoje iz 6. člena te uredbe. Zavarovalne pogodbe, sklenjene po
tem datumu, niso upravičene do sofinanciranja po tej uredbi;
-       
za zavarovanje bolezni živali upravičencem, ki od 1. januarja 2008 do
31. decembra 2008 sklenejo zavarovalno pogodbo pri izvajalcih zavarovanja in
izpolnjujejo pogoje iz 6. člena te uredbe. Zavarovalne pogodbe, sklenjene po
tem datumu, niso upravičene do sofinanciranja po tej uredbi.
3. člen
(sredstva)
Sredstva za sofinanciranje zavarovalne premije za zavarovanje
kmetijske proizvodnje in vzreje vodnih živali v ribogojnem objektu po tej
uredbi so zagotovljena v proračunu Republike Slovenije za leto 2008, v skupni
višini 6.126.950 eurov. Od tega je za sofinanciranje zavarovalne premije za
vzrejo vodnih živali v ribogojnem objektu namenjeno do 50.000 eurov.
4. člen
(sofinanciranje zavarovalne premije za posevke in plodove)
(1) Sofinancira se zavarovalna premija za zavarovanje posevkov
in plodov pred nevarnostjo iz 1. člena te uredbe. Seznam teh posevkov in plodov
je naveden v I. delu priloge 1, ki je sestavni del te uredbe.
(2) Višina sofinanciranja zavarovalne premije za zavarovanje posevkov
in plodov, vključno s pripadajočim davkom od prometa zavarovalnih poslov, znaša
40 odstotkov obračunane zavarovalne premije.
(3) Če zavarovalno premijo sofinancira tudi občina, lahko občinski
sofinancirani delež znaša le razliko do 50 odstotkov obračunane zavarovalne
premije s pripadajočim davkom od prometa zavarovalnih poslov.
5. člen
(sofinanciranje zavarovalne premije za bolezni živali)
(1) Sofinancira se zavarovalna premija za zavarovanje živali
na kmetijskem gospodarstvu ali v ribogojnem objektu pred nevarnostjo pogina
zaradi bolezni, zakola z veterinarsko napotnico oziroma usmrtitve zaradi
bolezni in ekonomskega zakola zaradi bolezni.
(2) Zgornja višina sofinanciranja zavarovalne premije za zavarovanje
bolezni živali, vključno s pripadajočim davkom od prometa zavarovalnih poslov,
je opredeljena v zneskih iz II. dela priloge 1 te uredbe ter se nanaša na
stalež posamezne vrste in kategorije živali na kmetijskem gospodarstvu na dan sklenitve
zavarovanja. Višina sofinanciranja se določi glede na delež, ki ga sofinancira
občina, pri čemer skupna višina sofinanciranja iz vseh javnih virov ne sme
preseči 50 odstotkov obračunane zavarovalne premije s pripadajočim davkom od prometa
zavarovalnih poslov.
(3) Višina sofinanciranja zavarovalne premije za zavarovanje pred
nevarnostjo bolezni pri vzreji vodnih in drugih živali iz 8. točke II. dela
priloge 1 te uredbe znaša do 30 odstotkov obračunane zavarovalne premije s
pripadajočim davkom od prometa zavarovalnih poslov.
(4) Pri sofinanciranju zavarovalne premije pri zavarovanju vzreje
vodnih živali v ribogojnem objektu pred poginom zaradi bolezni zavarovalnica
pred sklenitvijo zavarovalne police preveri v centralni evidenci de minimis za
ribištvo možnost take sklenitve v skladu z Uredbo 875/2007.
(5) Če zavarovalno premijo sofinancira tudi občina, lahko občinski
sofinancirani delež znaša le razliko do 50 odstotkov upravičenih stroškov
obračunane zavarovalne premije s pripadajočim davkom od prometa zavarovalnih
poslov.
6. člen
(izvajalci zavarovanja)
(1) Izvajalci zavarovanja po tej uredbi so zavarovalnice, ki
opravljajo zavarovalne posle v skladu s prvim odstavkom 3. člena Zakona o
zavarovalništvu (Uradni list RS, št. 109/06 – uradno prečiščeno besedilo,
114/06 – ZUE, 9/07 in 102/07, v nadaljnjem besedilu: ZZavar) in so pridobile
dovoljenje za opravljanje zavarovalnih poslov v zavarovalni vrsti zavarovanje požara
in elementarnih nesreč iz 8. točke drugega odstavka 2. člena ZZavar oziroma
dovoljenje za opravljanje zavarovalnih poslov v zavarovalni vrsti drugo škodno
zavarovanje iz 9. točke drugega odstavka 2. člena ZZavar. Agencija Republike Slovenije
za kmetijske trge in razvoj podeželja (v nadaljnjem besedilu: Agencija) sklene
z zavarovalnicami pogodbe, s katerimi podrobneje opredeli njihove posamezne
naloge, časovne roke za izvedbo le-teh, način izvedbe plačil in delež
upravičenih stroškov za zavarovanje, predvideno s to uredbo.
(2) Zavarovalnicam se za izvajanje zavarovanja po tej uredbi
v skladu z določbami zakona, ki ureja kmetijstvo, in 154. člena ZZavar omogoči
dostop do registra kmetijskih gospodarstev, registrov živali in drugih
potrebnih registrov.
(3) V imenu upravičencev sofinancirani del premije
uveljavljajo zavarovalnice.
(4) Zavarovalnice vlagajo zahtevke za plačilo sofinanciranega
dela zavarovalne premije (v nadaljnjem besedilu: zahtevki) posebej:
-       
za posevke in plodove v pogodbeno določenih terminih, in sicer
najpozneje do 30. septembra 2008;
-       
za živali, vključno z vzrejo vodnih živali v ribogojnem objektu, v
pogodbeno določenih terminih, in sicer najpozneje do 31. marca 2009.
7. člen
(trajanje zavarovanja)
Zavarovalnice in upravičenci sklepajo zavarovanje po tej uredbi:
-       
za eno rastno dobo pri zavarovanju posevkov in plodov,
-       
za največ eno zavarovalno leto pri zavarovanju živali.
8. člen
(uveljavljanje zahtevkov)
Zavarovalnice vložijo zahtevke na agencijo na obrazcu iz priloge
3, ki je kot priloga sestavni del te uredbe. Zahtevku je treba priložiti seznam
upravičencev na obrazcu iz priloge 4, ki je kot priloga sestavni del te uredbe.
9. člen
(vračilo sredstev)
(1) Upravičenec je odgovoren za verodostojnost podatkov, ki
jih predloži zavarovalnici pri sklepanju zavarovanja. Če se ugotovi, da so
podatki napačni, se mu sredstva ne odobrijo, v naslednjem letu pa ni upravičen
do sofinanciranja zavarovalne premije. Zahtevek zavarovalnice se zavrne.
(2) Če se sofinanciranje zavarovalne premije na podlagi prejetega
zahtevka in ugotovljenih nepravilnosti ne odobri, mora zavarovanec plačati
višino celotne premije zavarovalnici.
(3) Če se ugotovijo nepravilnosti predloženih podatkov po prejetem
izplačilu, mora upravičenec, ki je navajal napačne podatke, plačati celotno
premijo zavarovalnici, ta pa mora agenciji vrniti že prejeti sofinancirani del
premije.
10. člen
(vrednotenje škode)
Pri vrednotenju škode se upoštevajo zavarovalne vsote in cene,
dogovorjene v zavarovalni pogodbi.
11. člen
(poročanje)
(1) Zavarovalnice so dolžne v rokih, določenih v četrtem odstavku
6. člena te uredbe, poročati Ministrstvu za kmetijstvo, gozdarstvo in prehrano
(v nadaljnjem besedilu: ministrstvo) o skupni višini in številu sklenjenih
zavarovalnih pogodb in fizičnih elementih, ki izražajo višino zavarovanja v
kmetijstvu po tej uredbi, na obrazcu, ki je kot priloga 5 sestavni del te
uredbe.
(2) Zavarovalnice v dveh mesecih po zaključku poslovnega leta
poročajo ministrstvu o zavarovalno-tehničnem izidu zavarovanja za posevke in
plodove ter živali (v nadaljnjem besedilu: poročilo). Ministrstvo pošlje
poročilo ministrstvu, pristojnemu za finance.
(3) Agencija v enem mesecu po prejemu poročil zavarovalnic pripravi
poročilo o porabi sredstev za sofinanciranje zavarovalnih premij po
upravičencih in ga pošlje ministrstvu v roku, ki ga določajo predpisi o
državnih pomočeh.
(4) Pri zavarovanju vzreje vodnih živali v ribogojnem objektu,
če je izdana odločba o dodelitvi državne pomoči, mora agencija v 15 dneh po
transakciji sredstev na račun izvajalca zavarovanja poročati ministrstvu o
izplačilu sredstev po posameznem zavarovancu, skladno z določili o spremljanju
in poročanju, opredeljenimi v Uredbi o posredovanju vsebine in poročanju
podatkov o državnih pomočeh s področja kmetijstva in ribištva (Uradni list RS,
št. 74/04).
12. člen
(kontrola)
Agencija opravlja potrebne kontrole na vzorcu do deset odstotkov
skupnega števila zavarovalnih pogodb, ki so bile sklenjene v letu 2008.
13. člen
(nadzor)
Nadzor nad izvajanjem določb te uredbe opravljajo kmetijski inšpektorji.
14. člen
(prekrški)
(1) Z globo od 400 do 4.000 eurov se za prekršek kaznuje pravna
oseba, samostojni podjetnik posameznik ali posameznik, ki samostojno opravlja
dejavnost, če je navedel napačne podatke iz 9. člena te uredbe.
(2) Z globo od 200 do 400 eurov se za prekršek iz prejšnjega odstavka
kaznuje odgovorna oseba pravne osebe, odgovorna oseba samostojnega podjetnika
posameznika ali odgovorna oseba posameznika, ki samostojno opravlja dejavnost.
(3) Z globo od 200 do 400 eurov se za prekršek iz prvega odstavka
tega člena kaznuje posameznik.
15. člen
(prenehanje veljavnosti)
Z dnem uveljavitve te uredbe preneha veljati Uredba o
sofinanciranju zavarovalnih premij za zavarovanje kmetijske proizvodnje in
ribištva za leto 2008 (Uradni list RS, št. 110/07).
16. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije.
Št. 00715-19/2008/7
Ljubljana, dne 26. junija 2008
EVA 2008-2311-0128
Vlada Republike Slovenije
dr. Andrej Bajuk l.r.
Minister

Priloga
1: Seznam kmetijske proizvodnje, za katero se sofinancira zavarovalna premija v
letu 2008
Priloga
2A: Izjava podjetja (v skladu s 5. točko 3. Člena priloge 1 Uredbe Komisije
364/2004/ES)
Priloga
2B: Izjava podjetja (v skladu z Zakonom o pomoči za reševanje in
prestrukturiranje gospodarskih družb v težavah)
Priloga
3: Zahteva za plačilo dela zavarovalne premije za kmetijsko proizvodnjo
Priloga
4: Seznam upravičencev, za katere se vlaga zahtevek
Priloga
5: Podatki za poročilo o številu in skupni višini sklenjenih zavarovanj ter o
fizičnih elementih pri opravljenem zavarovanju posevkov, plodov in živali