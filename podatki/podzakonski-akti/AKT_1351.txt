I. SPLOŠNA DOLOČBA
1. člen
(vsebina splošnega akta)
(1) Ta splošni akt podrobneje določa vsebino in obliko
obvestila o začetku, spremembi ali prenehanju zagotavljanja javnih komunikacijskih
omrežij oziroma izvajanja javnih komunikacijskih storitev, razen medosebnih
komunikacijskih storitev, neodvisnih od številke ter vsebino podatkov, ki jih
agencija in Organ evropskih regulatorjev za elektronske komunikacije
potrebujeta za vzdrževanje uradne evidence operaterjev oziroma nadzor.
(2) Ta splošni akt določa tudi obliko in vsebino potrdila o
vpisu v uradno evidenco operaterjev.
II. OBLIKA IN VSEBINA OBVESTILA TER POTRDILA O VPISU V URADNO
EVIDENCO OPERATERJEV
2. člen
(oblika in vsebina obvestila)
(1) Pred začetkom, spremembo ali prenehanjem zagotavljanja
javnih komunikacijskih omrežij oziroma izvajanja javnih komunikacijskih
storitev, razen medosebnih komunikacijskih storitev, neodvisnih od številke,
mora operater obvestiti Agencijo za komunikacijska omrežja in storitve
Republike Slovenije (v nadaljnjem besedilu: agencija) na obrazcu »Obvestilo o
zagotavljanju javnih komunikacijskih omrežij oziroma izvajanju javnih
komunikacijskih storitev« iz priloge, ki je sestavni del tega splošnega akta.
(2) Obrazec iz prejšnjega odstavka je objavljen na spletni
strani agencije oziroma se ga lahko pridobi v prostorih agencije.
(3) Na obrazcu iz prvega odstavka tega člena operater navede
zahtevane podatke iz tretjega odstavka 5. člena Zakona o elektronskih
komunikacijah (Uradni list RS, št. 130/22 in 18/23 – ZDU-1O), pri čemer na
obrazcu navede tudi opis značilnih fizičnih, tehničnih in okoljskih lastnosti
omrežij in naprav ter način njihove izvedbe. V primeru, da se omrežja in
naprave nahajajo v tujini, operater navede države, kjer se nahajajo. Operater
na obrazcu navede tudi kontaktne podatke osebe za posredovanje podatkov in
informacij oziroma izpolnjevanje vprašalnikov v skladu s splošnim aktom, ki
ureja zbiranje, uporabo in način dostopa do podatkov in informacij.
(4) Obrazec vsebuje tudi izjavo, s katero operater jamči, da
so podatki, ki jih je navedel v obvestilu, resnični in popolni.
(5) Operater vloži obrazec neposredno pri agenciji ali jo
pošlje agenciji po pošti. Operater lahko agencijo obvesti na obrazcu tudi v
elektronski obliki, podpisani z varnim elektronskim podpisom s kvalificiranim
potrdilom.
(6) Agencija zagotavlja zaupnost podatkov, ki jih operater v
obvestilu opredeli kot poslovno skrivnost v skladu z zakonom, ki ureja poslovno
skrivnost.
3. člen
(priloge)
Izpolnjenemu obrazcu iz prvega odstavka 2. člena tega
splošnega akta je treba priložiti pooblastilo v primeru, da je vlogo vložil
pooblaščenec operaterja.
4. člen
(potrdilo o vpisu v uradno evidenco)
(1) Potrdilo o vpisu v uradno evidenco operaterjev se izda v
obliki listine in ga agencija izda po prejemu obvestila.
(2) Potrdilo o vpisu v uradno evidenco operaterjev vsebuje
izpis stanja operaterja kot je razviden iz uradne evidence, in sicer:
1.     
ime, naslov in davčno številko za samostojne podjetnike posameznike,
2.     
firmo, sedež, davčno številko, matično številko in navedbo zakonitega
zastopnika za pravne osebe,
3.     
podatke o javnih komunikacijskih omrežjih, ki jih operater zagotavlja
oziroma podatke o javnih komunikacijskih storitvah, ki jih operater izvaja z
datumi začetka oziroma prenehanja,
4.     
vpisno številko iz uradne evidence.
III. PREHODNA IN KONČNA DOLOČBA
5. člen
(prenehanje uporabe)
Z dnem uveljavitve tega splošnega akta se preneha uporabljati
Splošni akt o vsebini in obliki obvestila o zagotavljanju javnih
komunikacijskih omrežij oziroma izvajanju javnih komunikacijskih storitev
(Uradni list RS, št. 62/13 in 130/22 – ZEKom-2).
6. člen
(začetek veljavnosti)
Ta splošni akt začne veljati petnajsti dan po objavi v
Uradnem listu Republike Slovenije.
Št. 0073-9/2023/5
Ljubljana, dne 10. maja 2023
EVA 2023-3150-0032
Mag. Mark Pohar
v. d. direktorja

Priloga:
Obvestilo o zagotavljanju javnih komunikacijskih omrežij oziroma izvajanju
javnih komunikacijskih storitev