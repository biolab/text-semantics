I. SPLOŠNE DOLOČBE
1. člen
(vsebina sklepa)
(1) Ta sklep podrobneje določa vsebino
informacij, ki jih morajo vključevati načrti sanacije bank in hranilnic (v
nadaljevanju banka).
(2) Določbe tega sklepa se uporabljajo
za:
(a)   
banko, ki ni del skupine, nad katero Banka Slovenije ali drug pristojni
organ izvaja nadzor na konsolidirani podlagi, pri pripravi načrta sanacije
skladno s prvim odstavkom 184. člena ZBan-2;
(b)   
banko, ki je del skupine, nad katero Banka Slovenije, Evropska centralna
banka ali drug pristojni organ izvaja nadzor na konsolidirani podlagi, in ni EU
nadrejena banka, pri pripravi individualnega načrta sanacije skladno z drugim
odstavkom 184. člena ZBan-2;
(c)   
EU nadrejeno družbo, ki je v skladu z 291. členom tega zakona
vključena v nadzor na konsolidirani podlagi, ki ga izvaja Banka Slovenije ali
Evropska centralna banka, pri pripravi načrta sanacije skupine skladno s prvim
odstavkom 189. člena ZBan-2.
(3) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat veljavnem
besedilu.
2. člen
(prenos direktiv EU)
S tem sklepom se v pravni red Republike
Slovenije prenaša Direktiva 2014/59/EU Evropskega parlamenta in Sveta z dne
15. maja 2014 o vzpostavitvi okvira za sanacijo ter reševanje kreditnih
institucij in investicijskih podjetij ter o spremembi šeste direktive Sveta
82/891/EGS ter direktiv 2001/24/ES, 2002/47/ES, 2004/25/ES, 2005/56/ES,
2007/36/ES, 2011/35/EU, 2012/30/EU in 2013/36/EU in uredb (EU) št. 1093/2010
ter (EU) št. 648/2012 Evropskega parlamenta in Sveta (UL L št. 173, z
dne 12. junija 2014, str. 190; v nadaljevanju Direktiva 2014/59/EU).
3. člen
(opredelitve pojmov)
(1) Pojmi, uporabljeni v tem sklepu,
imajo enak pomen kot v določbah ZBan-2 oziroma Uredbi (EU) št. 575/2013
Evropskega parlamenta in Sveta z dne 26. junija 2013 o bonitetnih zahtevah
za kreditne institucije in investicijska podjetja ter o spremembi Uredbe (EU)
št. 648/2012 (UL EU št. 176 z dne 27. junija 2013, str. 1).
(2) Za namen tega sklepa veljajo
naslednje opredelitve pojmov:
(a)   
»sanacija« pomeni ukrepe, s katerimi se v primeru znatnega poslabšanja
finančnega položaja banke omogoči njeno prestrukturiranje tako, da se ohrani
ali ponovno vzpostavi uspešno poslovanje in finančna trdnost banke;
(b)   
»kazalniki načrta sanacije« pomenijo kvalitativne in kvantitativne
kazalnike poslabšanja finančnega položaja banke, ki na podlagi načrta sanacije
sprožijo posamezne ukrepe sanacije ali pripravljalne aktivnosti za izvedbo posameznih
ukrepov sanacije;
(c)   
»aktiviranje načrta sanacije« pomeni uporabo oziroma izvedbo posameznih
ali vseh ukrepov, navedenih v načrtu sanacije;
(d)   
»kritična funkcija« pomeni aktivnost, storitev ali dejavnost banke
oziroma skupine, pri kateri obstaja verjetnost, da bi njeno prenehanje
povzročilo motnje ključnih storitev v realnem gospodarstvu ali težave s
finančno stabilnostjo zaradi velikosti, tržnega deleža, zunanje in notranje
medsebojne povezanosti, kompleksnosti ali čezmejnih dejavnosti banke ali
skupine, zlasti v zvezi z nadomestljivostjo te aktivnosti, storitve ali
dejavnosti;
(e)   
»glavna poslovna dejavnost« je poslovna dejavnost in z njo povezane
storitve, ki predstavljajo bistvene vire prihodkov za banko ali skupino, katere
del je banka, in je kot taka pomembna za njen obstoj;
(f)    
»pomembna družba« je družba ali podružnica znotraj skupine, ki:
- 
ima pomemben vpliv na dobiček in vire financiranja ter predstavlja
pomemben delež sredstev, obveznosti in kapitala skupine,
- 
opravlja ključne poslovne dejavnosti v skupini,
- 
izvaja centralizirane funkcije operativne in administrativne narave ter
funkcijo upravljanja tveganj na ravni skupine,
- 
predstavlja veliko tveganje, da bi v primeru znatnega poslabšanja
svojega finančnega položaja ali v primeru morebitnega prenehanja lahko ogrozila
obstoj skupine ali banke v skupini,
- 
ima pomemben vpliv na finančno stabilnost v eni ali več državah
članicah, kjer ima registrirano dejavnost oziroma kjer posluje.
II. VSEBINA NAČRTA SANACIJE BANKE ALI SKUPINE
4. člen
(informacije v načrtu sanacije)
(1) Načrt sanacije banke oziroma
individualni načrt sanacije banke mora v povezavi z zahtevami iz drugega
odstavka 185. člena ZBan-2 vključevati informacije iz 5. do 14. člena
tega sklepa.
(2) Načrt sanacije skupine mora v
povezavi z zahtevami iz 189. člena ZBan-2 vključevati opis ukrepov za
ohranjanje ali ponovno vzpostavitev pogojev za stabilno poslovanje skupine kot
celote, nadrejene družbe in vseh podrejenih družb v skupini ter za izboljšanje
finančnega položaja vsake od njih. Informacije iz 5. do 14. člena tega
sklepa se v načrtu sanacije skupine smiselno navedejo na ravni skupine, dodatno
pa se vključijo posebne informacije, ki se nanašajo na razmerja med subjekti v
skupini oziroma na posamezne subjekte v skupini, kot izhaja iz določb prej
navedenih členov.
5. člen
(povzetek glavnih vsebin načrta sanacije)
(1) Načrt sanacije mora v povzetku
svojih glavnih vsebin vključevati najmanj naslednje informacije:
1.     
navedbo odgovorne osebe za sprejem in aktiviranje načrta sanacije,
2.     
povzetek strateške analize in analize različnih možnosti
prestrukturiranja,
3.     
povzetek postopka aktiviranja načrta sanacije in oceno sposobnosti
sanacije banke z ukrepi sanacije v pogojih stresnih scenarijev,
4.     
povzetek obsega in načina komunikacije ter razkritij v zvezi z
morebitnim izvajanjem ukrepov sanacije,
5.     
povzetek morebitnih predvidenih pripravljalnih ukrepov, ki bi prispevali
k učinkovitemu izvajanju ukrepov sanacije.
(2) V povzetku iz prvega odstavka tega
člena morajo biti navedene tudi bistvene spremembe načrta sanacije glede na
predhodni načrt sanacije.
6. člen
(upravljanje v zvezi z načrtom sanacije)
(1) Informacije o upravljanju v zvezi
z načrtom sanacije morajo obsegati najmanj informacije o:
1.     
pripravi načrta, z opisom pristopa in celotnega postopka priprave načrta
(z navedbo uporabe posebnih orodij ali metodologij, če so uporabljene) ter z
opredelitvijo funkcije vključenih oseb in njihove vloge pri pripravi posameznih
delov načrta;
2.     
sprejemanju načrta, z opisom postopka potrjevanja predloga načrta,
vključno z vlogami in pristojnostmi različnih organov oziroma služb banke
(notranja revizija, zunanja revizija in komisija za tveganja);
3.     
aktiviranju načrta sanacije, z opisom politike glede kazalnikov načrta
sanacije in izvedbe ukrepov sanacije, ki obsega:
- 
vloge in odgovornosti posameznih funkcij v banki pri izbiri in
spremljanju izbranih kazalnikov načrta sanacije;
- 
odgovornosti posameznih funkcij v banki pri sprejemanju odločitev o
izvedbi ukrepov sanacije glede na značilnosti in učinek poslabšanja finančnega
položaja banke ter rokovnik za izvedbo posameznih korakov;
4.     
vključitvi načrta sanacije v redne procese upravljanja tveganj ter
spreminjanju načrta sanacije, z opisom vloge in odgovornosti posameznih
vključenih funkcij/služb, postopka in sprožilcev dopolnitev oziroma sprememb
načrta sanacije (pomembne spremembe v banki ali okolju) in navedbo odgovornih
oseb za dopolnjevanje ali spreminjanje načrta sanacije;
5.     
postopkih, ki zagotavljajo, da je uprava pravočasno informirana o
potrebnosti izvedbe ukrepov sanacije, stopnjevanju teh ukrepov na podlagi
doseganja ali preseganja mejnih vrednosti kazalnikov načrta sanacije oziroma da
je vključena v procese odločanja o teh ukrepih.
(2) V primeru skupine morajo biti v
načrtu opredeljeni tudi dogovori za usklajeno in dosledno izvajanje ukrepov na
ravni nadrejene družbe skupine in vsakega posameznega subjekta v skupini.
7. člen
(strateška analiza)
(1) Strateška analiza, katere namen je
identificirati glavne poslovne dejavnosti in kritične funkcije banke ter
opredeliti ukrepe za ohranitev le-teh v primeru znatnega poslabšanja finančnega
položaja banke, mora vključevati najmanj naslednje informacije:
1.     
opis poslovnega modela z opredelitvijo glavnih poslovnih dejavnosti z
vidika njihove pomembnosti za obstoj in ustvarjanje prihodka ter predstavitve
meril za njihov izbor.
2.     
opis kritičnih funkcij, meril za njihovo opredelitev ter oceno
potencialnih negativnih posledic za druge osebe v skupini, ostale banke v
bančnem sistemu, finančne trge in realni sektor v primeru, če bi banka te
funkcije prenehala izvajati;
3.     
opis poslovne strategije s poslovnim načrtom in strategije prevzemanja
tveganj;
4.     
analizo najpomembnejših nasprotnih strank oziroma izpostavljenosti, in
sicer:
- 
10 največjih bilančnih (po sredstvih in obveznostih) in zunajbilančnih
izpostavljenosti do tretjih oseb po vrstah produktov (kratkoročni in dolgoročni
krediti / depoziti po zapadlosti, garancije, zavarovanja, naložbe v kapital);
- 
vseh koncentracij izpostavljenosti (panožno, regijsko, po vrsti
produkta, po ročnosti), ki bi v primeru težav v določenem segmentu lahko
pomembno poslabšale finančni položaj banke;
- 
povezav in izpostavljenosti do drugih udeležencev na denarnem trgu
(medbančni odnosi);
- 
vseh odvisnosti od tretjih oseb, od katerih je odvisno poslovanje banke
ali izvajanje posameznih kritičnih funkcij banke oziroma ima lahko poslabšanje
poslovanja banke nanje pomembne negativne učinke;
5.     
v primeru skupine tudi opredelitev pomembnih družb v skupini, zlasti z
vidika glavnih poslovnih dejavnosti ter kritičnih funkcij, in vseh pomembnih
znotrajskupinskih izpostavljenosti, kapitalskih povezav v skupini, povezav v
zvezi z viri financiranja ter vseh ostalih pomembnih povezav med subjekti v
skupini (kot npr. pravno zavezujoči sporazumi o izvajanju storitev
administrativne in operativne narave ter o nalogah v zvezi z upravljanjem
tveganj za druge dele skupine).
(2) V kolikor so posamezne informacije
iz prvega odstavka tega člena ustrezno predstavljene v drugih dokumentih, ki
jih je banka že posredovala Banki Slovenije, se lahko banka sklicuje na te
informacije z navedbo dokumenta oziroma dela dokumenta, v katerem je posamezna
informacija predstavljena.
8. člen
(razpoložljive možnosti prestrukturiranja)
(1) Informacije v zvezi z
razpoložljivimi možnostmi prestrukturiranja morajo obsegati najmanj:
1.     
opis različnih možnosti prestrukturiranja z ukrepi, ki jih banka sprejme
v primeru znatnega poslabšanja svojega finančnega položaja s ciljem, da se
okrepi do te mere, da ponovno vzpostavi svoje uspešno poslovanje in finančno
trdnost, predvsem poslovanje na svojih glavnih poslovnih dejavnosti in
izvajanje kritičnih funkcij (npr. ukrepi v zvezi z ohranitvijo ali
vzpostavitvijo ustrezne likvidnosti, v zvezi z ohranitvijo ali vzpostavitvijo
kapitalske ustreznosti, v zvezi z dostopom do virov financiranja za nemoteno
poslovanje in izpolnjevanje zapadlih obveznosti, v zvezi z zmanjševanjem
tveganj in zmanjševanjem finančnega vzvoda);
2.     
časovni okvir za implementacijo različnih možnosti prestrukturiranja;
3.     
navedbo morebitnih ovir za izvedbo ukrepov sanacije, ki vključujejo
ovire pravne ali operativne narave za pravočasno implementacijo različnih
možnosti prestrukturiranja; v primeru skupine tudi navedbo morebitnih pravnih
in drugih ovir, ki izhajajo iz zavezujočih dogovorov med subjekti v skupini;
4.     
oceno izvedljivosti predlaganih možnosti prestrukturiranja, ki vključuje
oceno potencialnih tveganj, nastalih zaradi implementacije posamezne možnosti.
(2) Banka v okviru razpoložljivih
možnosti prestrukturiranja opiše tudi ukrepe, ki bi se lahko izvedli v primeru,
ko so izpolnjeni pogoji za ukrepe zgodnjega posredovanja.
9. člen
(analiza razpoložljivih možnosti
prestrukturiranja)
Analiza razpoložljivih možnosti
prestrukturiranja mora vključevati najmanj naslednje informacije:
1.     
oceno učinkov vsake možnosti, ki je obravnavana v načrtu sanacije,
vključno z učinki, ki jih ima posamezna možnost za nadaljevanje kritičnih
funkcij in vplivom na solventnost, kapitalsko ustreznost, likvidnost, vire
financiranja, dobičkonosnost in izvajanje poslov, ter navedbo predpostavk,
upoštevanih pri ocenjevanju učinkov; v primeru skupine tudi jasno opredelitev
subjektov v skupini, pri katerih je bil zaznan učinek v zvezi z obravnavo
posameznih možnosti prestrukturiranja;
2.     
oceno učinkov različnih možnosti prestrukturiranja na zunanje okolje, to
je na finančni sistem, delničarje, nasprotne stranke, zaposlene in potencialne
druge zunanje učinke, ter navedbo predpostavk, upoštevanih pri ocenjevanju
učinkov;
3.     
presojo, ali je ogroženo nemoteno opravljanje poslov v primeru
implementacije določene možnosti prestrukturiranja z vidika dostopnosti do
tržne infrastrukture in internih virov (npr. ustreznost informacijske podpore,
zaposlenih).
10. člen
(viri financiranja)
(1) Informacije o virih financiranja
morajo obsegati opis ureditev, ki zagotavljajo vire financiranja banke v
izrednih pogojih, vključno z opredelitvijo potencialnih virov, ki bi bili na
razpolago ter oceno razpoložljivega zavarovanja, vključno z analizo
izpolnjevanja pogojev za dostop banke do posojila v skrajni sili pri Banki
Slovenije.
(2) Možnosti prestrukturiranja, ki jih
opredeli banka v načrtu sanacije, ne smejo predvideti uporabe izredne
javnofinančne pomoči ali imeti neposrednih negativnih javnofinančnih učinkov.
(3) V primeru skupine mora načrt
sanacije skupine oziroma individualni načrt sanacije na ravni posamezne
podrejene družbe vključevati opis ureditev morebitne znotrajskupinske finančne
podpore, iz katerega mora biti razvidno, kdo v skupini zagotavlja in kdo prejme
finančno podporo, oblika finančne podpore, morebitni posebni pogoji za
zagotavljanje finančne podpore in druge informacije, pomembne z vidika vpliva
finančne podpore na sposobnost sanacije skupine oziroma posameznih subjektov v
njej.
11. člen
(kazalniki načrta sanacije)
Informacije o kazalnikih načrta sanacije
morajo obsegati najmanj:
1.     
minimalni nabor kazalnikov v skladu s Smernicami o minimalnem seznamu
kvalitativnih in kvantitativnih kazalnikov načrta sanacije, ki so objavljene na
spletni strani Evropskega bančnega organa
(http://www.eba.europa.eu/documents/10180/1147256/EBA-GL-2015-02_SL_Guidelines+on+recovery+plans+indicators.pdf/4acda2a3-cd46-46b0-9b85-74ab517f6e22);
2.     
mejne vrednosti kazalnikov kot opozorilnih signalov, pri preseganju
katerih mora banka sprožiti postopek odločanja o aktiviranju načrta sanacije
oziroma o stopnjevanju ukrepov sanacije;
3.     
druge okoliščine in dogodke, ki bi lahko bile sprožilec za pričetek
postopka odločanja o aktiviranju načrta sanacije;
4.     
metodologije in orodja za spremljanje kazalnikov načrta sanacije ter
drugih možnih sprožilcev za pričetek postopka odločanja o aktiviranju načrta
sanacije.
12. člen
(stresni scenariji)
(1) Informacije o stresnih scenarijih
morajo obsegati najmanj informacije o sistemskem in banki specifičnem stresnem
scenariju ter oceno učinkovitosti in izvedljivosti načrta sanacije v pogojih
posameznega stresnega scenarija.
(2) Za vsak scenarij je potrebno
navesti predpostavke scenarija, oceno učinkov scenarija na banko in oceno učinkov
vsakega od predvidenih ukrepov v sanacijskem načrtu v pogojih stresnega
scenarija, in sicer z:
1.     
opisom glavnih predpostavk sistemskega stresnega scenarija, ki nastopi
zaradi upočasnitve gospodarske rasti in splošnega poslabšanja gospodarskih
razmer, pojava hitrega poslabšanja likvidnosti medbančnega trga, pomembnega
padca cen različnih vrst premoženja, nastopa plačilne nesposobnosti različnih
tržnih udeležencev z vplivom na finančno stabilnost in v drugih podobnih
okoliščinah; v sistemskem scenariju je potrebno upoštevati situacijo, da bi
tudi druge banke izvajale ukrepe sanacije v istem obdobju;
2.     
opisom glavnih predpostavk banki specifičnega stresnega scenarija, ki
nastopi npr. zaradi nastopa plačilne nesposobnosti pomembnih nasprotnih strank,
izgube ugleda banke, nenadnega odliva likvidnosti, padca cen premoženja, v
katerem ima banka večjo izpostavljenost, večjih izgub iz naslova kreditnih,
tržnih ali operativnih tveganj;
3.     
oceno učinkov vsakega stresnega scenarija na kapital banke, likvidnost,
njen finančni položaj, dobičkonosnost, sposobnost izvajanja poslov in druge
vidike poslovanja banke;
4.     
presojo izvedljivosti, primernosti in uspešnosti posameznih možnih
ukrepov sanacije v pogojih vsakega stresnega scenarija z oceno vpliva na solventnost,
kapitalsko ustreznost, likvidnost, dobičkonosnost, nemoteno izvajanje poslov in
ugled banke ter drugih vplivov.
(3) V primeru skupine morajo biti za
vsakega od stresnih scenarijev ugotovljene ovire za izvajanje ukrepov na ravni
skupine in na ravni posameznih subjektov v skupini.
13. člen
(načrt komunikacije in razkritij)
Načrt komunikacije in razkritij v zvezi z
izvajanjem ukrepov sanacije mora vključevati najmanj naslednje informacije:
1.     
opis interne izmenjave informacij v zvezi z ukrepi sanacije, z navedbo
prejemnikov (vključno s predstavniki zaposlenih), načina oziroma poti
informiranja, namena oziroma razloga za informiranje;
2.     
opis komunikacije z zunanjo javnostjo in drugimi deležniki, na katere
ima izvajanje ukrepov sanacije lahko vpliv, vključno z razkritji za vlagatelje,
nasprotne stranke banke, finančne trge, tržne udeležence in delničarje ter
širšo javnost. Za vsakega deležnika se opredeli namen in način komunikacije. V
primeru, da se za različne možnosti prestrukturiranja informira različne deležnike,
se to navede v načrtu;
3.     
oceno vpliva morebitnih reakcij različnih deležnikov na izvajanje
ukrepov sanacije in navedbo možnih ukrepov v primeru, da se različni deležniki
oziroma trgi negativno odzovejo na razkritja o položaju banke in izvajanju
ukrepov sanacije;
4.     
opredelitev načina obveščanja in odgovornih oseb za pravočasno in
celovito informiranje Banke Slovenije ali Evropske centralne banke o nastopu
razlogov za aktiviranje načrta sanacije ter o samih ukrepih sanacije in
njihovem morebitnem stopnjevanju.
14. člen
(pripravljalni ukrepi)
Informacije o pripravljalnih ukrepih v
zvezi z izvajanjem načrta sanacije morajo obsegati najmanj informacije o:
1.     
ukrepih, ki so sprejeti oziroma predvideni z namenom olajšanja izvajanja
načrta sanacije oziroma povečanja njegove učinkovitosti;
2.     
vplivu posameznega pripravljalnega ukrepa na odpravo morebitnih
identificiranih ovir za implementacijo različnih možnosti prestrukturiranja;
3.     
časovnem okviru za izvedbo pripravljalnih ukrepov.
III. KONČNE DOLOČBE
15. člen
(veljavnost sklepa)
(1) Ta sklep začne veljati naslednji
dan po objavi v Uradnem listu Republike Slovenije.
(2) Ta
sklep se bo prenehal uporabljati z uveljavitvijo regulativnih tehničnih
standardov iz desetega odstavka 5. člena Direktive 2014/59/EU, v katerih
bodo določene informacije, ki jih mora vsebovati načrt sanacije.
Ljubljana, dne 25. avgusta 2015
dr. Janez Fabijan l.r.
Namestnik predsednika
Sveta Banke Slovenije