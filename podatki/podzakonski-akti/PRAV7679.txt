1. člen
(vsebina pravilnika)
Ta pravilnik določa pogoje in načine identifikacije in
registracije kopitarjev ter načine in pogoje izdajanja dokumentov, namenjenih
označitvi kopitarjev, v skladu z Direktivo Sveta 90/427/EGS z dne 26. junija
1990 o zootehniških in genealoških pogojih, ki urejajo promet s kopitarji
znotraj Skupnosti (UL L št. 224 z dne 18. 8. 1990, str. 55), Odločbo Komisije
93/623/EGS z dne 20. oktobra 1993 o identifikacijskem dokumentu (potnem listu),
ki spremlja registrirane kopitarje (UL L št. 298 z dne 3. 12. 1993, str. 45, z
vsemi spremembami; v nadaljnjem besedilu: Odločba 93/623/EGS) in Odločbo
Komisije 2000/68/ES z dne 28. januarja 2000 o spremembi Odločbe Komisije
93/623/EGS in o vzpostavitvi identifikacije plemenskih kopitarjev (UL L št. 23
z dne 28. 1. 2000; v nadaljnjem besedilu: Odločba 2000/68/ES).
2. člen
(pomen izrazov)
Izrazi, uporabljeni v tem pravilniku, imajo naslednji pomen: 
1.    
kopitarji so domače živali vrste konj ali osel ter križanci med tema
vrstama; 
2.    
registrirani kopitarji so kopitarji, ki so vpisani ali registrirani in
primerni za vpis v rodovniško knjigo; 
3.    
kopitarji za rejo in rabo so drugi kopitarji, ki niso zajeti v prejšnji
točki; 
4.    
kopitarji za zakol so kopitarji, ki so namenjeni direktno v klavnico, na
sejem ali v odobren zbirni center, od koder se odpremlja kopitarje direktno v
klavnico. Vsak registriran kopitar ali kopitar za rejo in rabo lahko v
kateremkoli življenjskem obdobju postane kopitar za zakol; 
5.    
register kopitarjev je register izdanih identifikacijskih dokumentov in
potrdil o istovetnosti kopitarjev; 
6.    
preglednik je strokovno usposobljena fizična oseba, ki izvaja
identifikacijo in pregled kopitarjev na podlagi pooblastila organizacije, ki
vodi register kopitarjev.
3. člen
(načini označitve kopitarjev)
(1) Obvezna označitev kopitarja je izdaja identifikacijskega
dokumenta za kopitarje (v nadaljnjem besedilu: ID) ali potrdila o istovetnosti
za kopitarje (v nadaljnjem besedilu: PI). 
(2) Dodatna označitev kopitarjev je fizična označitev s
hladnim ali vročim žigom, tetoviranjem, mikročipom ali na drug način, v skladu
s pravili rodovniške knjige. 
(3) Kopitarji iz 2., 3. in 4. točke prejšnjega člena morajo
biti označeni v skladu s tem pravilnikom. Za označitev kopitarja je odgovoren
lastnik kopitarja.
4. člen
(življenjska številka kopitarja)
(1) Življenjska številka kopitarja je identifikacijska
številka kopitarja iz 2. člena Odločbe 2000/68/ES. 
(2) Življenjska številka kopitarja je petnajstmestna
neponovljiva številka. Prva tri mesta zavzema numerična koda Republike
Slovenije »705« (za angleške polnokrvne konje se uporablja koda Republike
Slovenije »SVN«), druga tri mesta koda rejske organizacije, preostalih devet
mest pa številka živali.
5. člen
(namen izdajanja ID in PI)
(1) Vsi kopitarji v prometu in premikih, razen žrebet ob
nogi, morajo biti označeni z ID ali PI. 
(2) ID je dokument, ki spremlja registrirane kopitarje in se
uporablja za ugotavljanje istovetnosti kopitarjev zaradi: 
-    
izvajanja selekcije, rodovništva in reprodukcije kopitarjev ter drugih
strokovnih nalog v živinoreji; 
-    
izvajanja konjeniških prireditev in tekmovanj; 
-    
zagotavljanja sledljivosti kopitarjev v reji in prometu; 
-    
varovanja zdravja ljudi in živali; 
-    
izvajanja ukrepov kmetijske politike. 
(3) PI je dokument, ki spremlja kopitarje za rejo in rabo ter
kopitarje za zakol in se uporablja za ugotavljanje istovetnosti kopitarjev
zaradi: 
-    
zagotavljanja sledljivosti kopitarjev v reji in prometu; 
-    
varovanja zdravja ljudi in živali; 
-    
izvajanja ukrepov kmetijske politike. 
(4) ID ali PI morata: 
-    
biti shranjena pri imetniku, pri katerem je kopitar v reji; 
-    
spremljati kopitarja v prometu in premikih; 
-    
biti na zahtevo pooblaščene uradne osebe kadarkoli predložena za potrebe
administrativnega, tehničnega ali zdravstvenega nadzora v skladu z
veterinarskimi predpisi in predpisi na področju živinoreje.
6. člen
(vsebina in oblika ID)
(1) ID mora vsebovati oddelke iz Priloge Odločbe 93/623/EGS
in številko iz 4. člena tega pravilnika. Besedilo ID mora biti tudi v slovenskem
jeziku. 
(2) Poleg oddelkov iz prejšnjega odstavka mora ID vsebovati
tudi naslednje oddelke: 
-    
X Preiskave na prepovedane farmakološke pripravke (v nadaljnjem
besedilu: oddelek X); 
-    
XI Vpis v rodovniško knjigo ali registracija pri konjeniški organizaciji
(v nadaljnjem besedilu: oddelek XI); 
-    
XII Uradni zaznamki pristojnih organov (v nadaljnjem besedilu: oddelek
XII). 
(3) Obrazci oddelkov iz prejšnjega odstavka so kot Priloga 1
sestavni del tega pravilnika. Besedilo obrazcev mora biti napisano v slovenskem,
angleškem in francoskem jeziku.
7. člen
(vsebina in oblika PI)
PI mora vsebovati oddelke, ki jih določa 3. člen Odločbe
2000/68/ES. Besedilo PI mora biti tudi v slovenskem jeziku.
8. člen
(vpis podatkov v ID ali PI)
(1) Vpis podatkov v ID lahko izvajajo izdajatelj, pregledniki
in odobreni veterinar, ki ga določa pravilnik, ki ureja veterinarske pogoje za
premike kopitarjev (v nadaljnjem besedilu: odobreni veterinar). Pri vpisu
podatkov je treba upoštevati zadnje znane podatke iz evidenc in baz podatkov,
ki so podlaga za izpolnitev posameznih oddelkov in rubrik posameznih oddelkov.
Kadar pride do spremembe lastništva kopitarja, vpiše navedene spremembe
izdajatelj po postopku in na način, kot ga določa ta pravilnik. Vpis podatkov o
poginu, evtanaziji ali zakolu, vpiše le pristojna veterinarska organizacija. 
(2) Za registrirane kopitarje je treba izpolniti oddelke, ki
jih določa Priloga Odločbe 93/623/EGS, oddelek XI ter, če podatki obstajajo,
tudi druge oddelke ID. 
(3) Za kopitarje za rejo in rabo je treba izpolniti oddelke,
ki jih določa 3. člen Odločbe 2000/68/ES ter, če podatki obstajajo, tudi druge
oddelke PI. 
(4) Pri kopitarjih za zakol, ki jim je bil izdan ID v skladu
s tem pravilnikom, je treba izpolniti najmanj oddelke I do III in IX ter, če
podatki obstajajo, tudi druge oddelke ID. Pri vseh ostalih kopitarjih za zakol
se izda PI. V oddelku II ID ali PI se obvezno izpolnijo naslednje rubrike: 
-    
identifikacijska številka; 
-    
spol; 
-    
datum žrebitve; 
-    
kraj reje; 
-    
podatki o rejcu; 
-    
ostali podatki, če obstajajo. 
(5) V posamezne oddelke ID ali PI morajo biti vpisani vsi
zahtevani podatki. Vsak vpis podatkov se potrdi s podpisom in žigom osebe, ki
je izvedla vpis podatkov.
9. člen
(oddelki I – III)
(1) Podatke v oddelka I in II ID ali PI vpisuje izdajatelj
dokumenta, v oddelek III pa izdajatelj ali preglednik. 
(2) V oddelku I ID ali PI se pri navedbi lastništva vpiše ime
lastnika ali njegovega zakonitega zastopnika.
10. člen
(oddelek IV)
V oddelku IV izdajatelj ali preglednik potrdi preveritev
istovetnosti živali ter skladnosti podatkov in opisa. Istovetnost živali se
preverja ob vpisu podatkov v katerikoli oddelek ID ali PI ter v vseh primerih,
ko je to predvideno s predpisi, ki urejajo promet s kopitarji in izvajanje
zootehniških in veterinarskih ukrepov, še zlasti ob: 
-    
pripustih oziroma osemenitvah kobile; 
-    
udeležbi kopitarjev na uradnih vzrejnih pregledih in razstavah; 
-    
udeležbi kopitarjev na uradnih konjeniških tekmovanjih.
11. člen
(oddelki V – VIII)
Odobreni veterinar s svojim polnim imenom, podpisom in žigom
potrdi: 
-    
v oddelku V vsako preventivno cepljenje proti influenci konj; 
-    
v oddelku VI vsako preventivno cepljenje razen cepljenja proti influenci
konj; 
-    
v oddelku VII rezultate vsake laboratorijske diagnostične preiskave na
kužne bolezni, opravljene v odobrenem laboratoriju; 
-    
v oddelku VIII veljavnost zdravstvenega spričevala za žival v skladu s
predpisi, ki urejajo izdajanje zdravstvenih spričeval za kopitarje.
12. člen
(oddelek IX)
(1) Izdajatelj dokumenta potrdi I. del oddelka IX, odobreni
veterinar pa potrdi II. del ali III-A. del oddelka IX ID ali PI. 
(2) V primeru, ko se kopitarju izda ID, mora lastnik
kopitarja takoj po prejemu izdanega ID podpisati izjavo v II. delu oddelka IX,
da žival ni namenjena zakolu za človeško prehrano, ali izjavo v III.-A delu
oddelka IX, da je žival namenjena zakolu za človeško prehrano in v roku 10 dni
po prejemu ID zagotoviti potrditev II. dela ali III-A. dela oddelka IX. Po
preteku predpisanega roka je za potrditev II. dela ali III. A dela oddelka IX
treba opraviti ponovni identifikacijski pregled kopitarja. 
(3) V primeru, ko se kopitarju izda PI, mora lastnik
kopitarja ob identifikacijskem pregledu podpisati izjavo v II. delu oddelka IX,
da žival ni namenjena zakolu za človeško prehrano, ali izjavo v III.-A delu
oddelka IX, da je žival namenjena zakolu za človeško prehrano. Potrditev II.
dela ali III.-A dela oddelka IX zagotovi preglednik. 
(4) V primeru, da odobreni veterinar ugotovi nepravilnosti,
ki se nanašajo na postopke in vpis podatkov v oddelku IX, mora o tem nemudoma
obvestiti izdajatelja. 
(5) Ob spremembi lastništva kopitarja, za katerega je bil
izdan ID ali PI, mora novi lastnik kopitarja podpisati izjavo v II. delu ali
III.-A delu oddelka IX in zagotoviti, da ustrezni del oddelka IX potrdi še
odobreni veterinar. 
(6) V III.-B delu oddelka IX je v primeru, ko je v III.-A
delu oddelka IX potrjeno, da je žival namenjena zakolu za človeško prehrano,
treba z vpisom vseh zahtevanih podatkov in osebnim imenom, naslovom in podpisom
odobrenega veterinarja, ki je predpisal medikamentozno zdravljenje oziroma je
sam zdravil žival s farmakološkimi pripravki, potrditi uporabo teh pripravkov,
kot to določajo predpisi, ki urejajo uporabo farmakološko aktivnih substanc pri
živalih, namenjenih zakolu za človeško prehrano.
13. člen
(oddelki X – XII)
(1) V oddelku X odobreni veterinar s svojim polnim imenom,
podpisom in žigom potrdi rezultate vsake preiskave na prepovedane farmakološke
pripravke, opravljene v odobrenem laboratoriju. 
(2) V oddelku XI priznana rejska organizacija ali odobrena
organizacija po zakonu, ki ureja živinorejo, potrdi vpis kopitarja v rodovniško
knjigo ali register kopitarjev pri odobreni organizaciji. 
(3) V oddelek XII vpisujejo uradne zaznamke vse osebe,
pooblaščene za vpis podatkov v posamezne oddelke ID ali PI in preverjanje
istovetnosti živali, kot je določeno s tem pravilnikom, oziroma kadar
presodijo, da je uradni zaznamek v okviru njihovih pristojnosti utemeljen. 
(4) V primeru, da izdajatelj ali preglednik ob preverjanju
istovetnosti živali ugotovi, da predloženi ID ali PI ne pripada živali, katere
identiteto preverja, mora sporni ID ali PI zaseči. Kadar sporni ID ali PI
zaseže preglednik, ga mora najkasneje tretji delovni dan po zasegu dostaviti
izdajatelju skupaj z utemeljitvijo ukrepa, ki jo vpiše v oddelek XII. Ob zasegu
dokumenta se lastniku kopitarja izda potrdilo. 
(5) V primeru ugotovljenih neskladnosti v opisu ali napake v
vnesenih podatkih v oddelkih I do IV, ki ne izključujejo istovetnosti živali,
izdajatelj ali preglednik vpiše svoje ugotovitve v oddelek XII in vpis potrdi s
podpisom in navedbo svojega uradnega položaja. 
(6) Ob vpisu uradnega zaznamka, ki se nanaša na nepravilnosti
ali napake pri vpisu podatkov v posameznih rubrikah ID ali PI, ali
nepravilnosti v ravnanju z ID ali PI, mora lastnik živali dostaviti ID ali PI
izdajatelju. 
(7) KMG-MID gospodarstva, določen v skladu z zakonom, ki
ureja kmetijstvo, se vpiše v oddelek XII.
14. člen
(izdajanje ID)
(1) ID izda organizacija v živinoreji, ki je bila z odločbo o
priznanju določena za vodenje registra kopitarjev (v nadaljnjem besedilu:
izdajatelj). 
(2) Lastnik mora izdajatelju poslati izpolnjeno poročilo o
žrebitvi na obrazcu iz Priloge 2, ki je sestavni del tega pravilnika, v roku 28
dni po rojstvu žrebeta. 
(3) Na podlagi poročila iz prejšnjega odstavka izdajatelj zagotovi
lastniku izvedbo identifikacijskega pregleda žrebeta v roku najkasneje 120 dni
po rojstvu žrebeta in izda ID do 31. decembra v letu rojstva žrebeta oziroma
pet delovnih dni pred premikom žrebeta s kmetijskega gospodarstva, kjer je bilo
rojeno. 
(4) Lastnik kopitarjev lahko poda zahtevo za izdajo ID tudi
za kopitarje, za katere je že bil izdan PI. V tem primeru mora lastnik poslati
izdajatelju pisno zahtevo s podatki o lastniku in kopitarju. Zahtevi mora biti
priložen originalen PI. Izdajatelj izda ID v roku 60 dni od prejema zahteve
oziroma deset dni pred premikom kopitarja. 
(5) Pri izpolnitvi posameznih oddelkov ID se glede na
kategorijo kopitarjev iz 2. člena tega pravilnika upošteva določbe 7. člena
tega pravilnika. 
(6) Šteje se, da izdajatelj izvrši označitev kopitarja z dnem
izdaje ID lastniku kopitarja. 
(7) Izdajatelj hrani v pisni ali elektronski obliki kopije
oddelkov I, II, III, IX in XI vseh izdanih ID. Izdajatelj v izdanem ID beleži
vse spremembe podatkov o lastniku in kopitarju.
15. člen
(izdajanje PI)
(1) PI izda izdajatelj. Lastnik kopitarja mora izdajatelju
poslati izpolnjeno poročilo o žrebitvi na obrazcu iz Priloge 2 v roku 28 dni po
rojstvu žrebeta. 
(2) Na podlagi poročila iz prejšnjega odstavka izdajatelj v
roku 90 dni od dneva prejema poročila oziroma najkasneje deset delovnih dni
pred premikom žrebeta s kmetijskega gospodarstva, kjer je bilo rojeno, pošlje
pregledniku PI. Preglednik v roku 30 dni po prejemu PI oziroma najkasneje pet
delovnih dni pred premikom žrebeta s kmetijskega gospodarstva opravi
identifikacijski pregled. Preglednik pošlje kopijo oddelkov I do III in IX PI
izdajatelju naslednji delovni dan po potrditvi II. dela ali III. A dela oddelka
IX. 
(3) Šteje se, da je kopitar označen z dnem, ko izdajatelj
prejme kopije oddelkov I do III in IX. 
(4) Izdajatelj hrani v pisni ali elektronski obliki kopije
oddelkov I do III in IX vseh izdanih PI. Izdajatelj v izdanem PI beleži vse
spremembe podatkov o lastniku in kopitarju.
16. člen
(pregledniki)
(1) Izdajatelj mora za izvajanje označevanja kopitarjev po
tem pravilniku usposobiti zadostno število preglednikov. Preglednik pridobi vsa
potrebna znanja na usposabljanju, ki obsega najmanj naslednje vsebine: 
-    
osnove anatomije in fiziologije kopitarjev; 
-    
genetske osnove dedovanja barv pri kopitarjih; 
-    
poznavanje predpisov s področja zootehnike s poudarkom na kopitarjih. 
(2) Obvestilo o usposabljanju za preglednike z navedbo
trajanja usposabljanja ter vsebino in pogoji za prijavo na usposabljanje, mora
biti objavljeno v sredstvih javnega obveščanja. Na usposabljanje se lahko
prijavijo osebe, ki imajo najmanj višjo izobrazbo kmetijstva – smer zootehnika
ali univerzitetno izobrazbo s področja veterinarstva in najmanj dve leti
praktičnih izkušenj pri delu s kopitarji ali najmanj srednjo izobrazbo in
najmanj deset let praktičnih izkušenj pri delu s kopitarji. 
(3) Po končanem usposabljanju morajo pregledniki opraviti
teoretični in praktični preizkus usposobljenosti. Izdajatelj po uspešnem
opravljenem preizkusu usposobljenosti preglednikom izda potrdilo o opravljenem
preizkusu, pooblastilo za izvajanje označevanja kopitarjev po tem pravilniku in
jih vpiše v evidenco preglednikov s pripadajočo evidenčno številko. 
(4) Pregledniki se morajo vsako leto udeležiti enodnevnega
seminarja, kjer se seznanijo z novostmi na področju reje, označevanja in
prometa s kopitarji, ter opravijo praktični del seminarja s področja označitve
kopitarjev. Enodnevni seminar izvede izdajatelj najmanj dvakrat letno.
Preglednike mora obvestiti pisno najmanj 21 dni pred izvedbo seminarja.
Preglednike, ki se takega seminarja iz neopravičenih razlogov ne udeležijo,
izdajatelj izbriše iz evidence preglednikov za naslednje koledarsko leto. 
(5) Pregledniki se enodnevnega seminarja niso dolžni
udeležiti v koledarskem letu, v katerem so uspešno opravili preizkus
usposobljenosti iz tretjega odstavka tega člena. 
(6) Podrobnejše pogoje izvedbe usposabljanja ter seminarjev
in ceno izvedbe usposabljanja in seminarjev na predlog izdajatelja potrdi
minister, pristojen za živinorejo.
17. člen
(register kopitarjev)
(1) Izdajatelj vodi register kopitarjev, za katere je izdan
ID ali PI. Glede na kategorijo kopitarjev iz 2. člena tega pravilnika register
kopitarjev vsebuje zlasti podatke o: 
-    
rojstvih, označitvah, premikih, uvozih in izvozih ter izločitvah
kopitarjev; 
-    
izdanih dvojnikih ID in PI; 
-    
lastnikih kopitarjev; 
-    
registraciji in vpisu kopitarjev v rodovniško knjigo; 
-    
strokovnem nadzoru izdajatelja; 
-    
preglednikih; 
-    
osebah, ki imajo dostop do podatkov iz registra izdanih ID ali PI, z izjemo
podatkov javnega značaja. 
(2) Vse obrazce s prilogami po tem pravilniku založi
izdajatelj.
18. člen
(spremembe podatkov)
(1) Izdajatelj mora v register kopitarjev sproti vpisovati
vse spremembe. Izdajatelj mora omogočiti dostop do podatkov iz registra
kopitarjev ministrstvu, pristojnem za živinorejo in njegovim organom v sestavi,
za registrirane kopitarje pa organizacijam v živinoreji po zakonu, ki ureja
živinorejo. 
(2) Lastnik živali je dolžan najkasneje v roku sedem dni po
spremembi podatkov v oddelkih I do IV in IX o tem obvestiti izdajatelja in mu
hkrati dostaviti ID ali PI, v katerega izdajatelj vnese vse potrebne spremembe
oziroma po potrebi izda dvojnik ID ali PI. Popravljen ali dopolnjen ID ali PI
ali dvojnik ID ali PI mora izdajatelj v roku 60 dni oziroma najmanj 10 dni pred
premikom kopitarja vročiti lastniku. 
(3) Spremembe v ID ali PI lahko vnašajo le izdajatelj,
preglednik ali odobreni veterinar. Spremembo je treba potrditi s podpisom in
žigom.
19. člen
(izguba ID ali PI)
(1) Izgubo ali uničenje ID ali PI mora lastnik kopitarja
nemudoma prijaviti izdajatelju, ki mora čim prej, najpozneje pa v 28 dneh,
izdati dvojnik dokumenta. Dvojnik se izda z oznako »DVOJNIK« in zaporedno
številko izdaje dvojnika na osnovi kopij izdanega ID ali PI, ki jih hrani
izdajatelj, in po opravljenem ponovnem identifikacijskem pregledu živali. 
(2) Izdajatelj vodi register izdanih dvojnikov in njihove
zaporedne številke.
20. člen
(vračanje in arhiviranje ID ali PI)
(1) ID ali PI morata biti vrnjena izdajatelju v sedmih dneh
od dneva pogina, usmrtitve, kraje ali izgube kopitarja, pri čemer ID ali PI za
kopitarja, ki: 
-    
pogine, vrne lastnik kopitarja, ki v oddelku XII s podpisom potrdi čas,
kraj in vzrok pogina; 
-    
gre v zakol, vrne klavnica, ki v oddelku XII potrdi datum in kraj
zakola; 
-    
je ukraden ali izgubljen, vrne lastnik kopitarja skupaj s kopijo
policijskega zapisnika v sedmih dneh, ko je izgubo oziroma krajo opazil, z
oznako v oddelku XII, da gre za izgubo oziroma krajo. 
(2) Izdajatelj hrani ID ali PI iz prejšnjega odstavka pet let
od dneva prejema v primerih iz prejšnjega odstavka.
21. člen
(inšpekcijski nadzor)
Inšpekcijski nadzor se izvaja najmanj pri 2% živali letno.
Nadzor se opravlja v reji na kmetijskem gospodarstvu ter pri organizaciji, ki
vodi register kopitarjev.
22. člen
(prehodna določba)
Kopitarjem, ki so bili do uveljavitve tega pravilnika
označeni s PI, je treba stari dokument zamenjati z novim PI po postopku iz 18.
člena tega pravilnika v roku šestih mesecev oziroma predenj gre konj v klanje.
23. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o identifikaciji in registraciji kopitarjev (Uradni list RS, št. 125/03 in
26/04).
24. člen
(uveljavitev)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-131/2006
Ljubljana, dne 15. junija 2006
EVA 2006-2311-0101
Marija Lukačič l.r. 
Ministrica 
za kmetijstvo, 
gozdarstvo in prehrano

Priloga
1: Oddelek X - Preiskave na prepovedane farmakološke pripravke; Oddelek XI -
Vpis v rodovniško knjigo ali registracija pri konjeniški organizaciji; Oddelek
XII - Uradni zaznamki pristojnih organov
Priloga
2: Poročilo o žrebitvi