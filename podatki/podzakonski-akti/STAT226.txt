I. TEMELJNE DOLOČBE
1. člen
Na podlagi Odloka o preoblikovanju Osnovnega zdravstva
Gorenjske (v nadaljevanju: odlok), ki so ga sprejele občine, naštete v 2. členu
tega statuta, izvaja Osnovno zdravstvo Gorenjske (v nadaljevanju: OZG) zdravstveno
dejavnost na primarni ravni kot javni zavod.
Preoblikovanje v javni zavod je vpisano v sodni register
Okrožnega sodišča v Kranju s sklepom št. Srg 2004/01795, z dne 2. 10.
2004, pod št. reg. vložka 1/00020/00.
2. člen
Občine ustanoviteljice OZG so:
-       
Občina Bled, Cesta svobode 13, Bled,
-       
Občina Bohinj, Triglavska cesta 35, Bohinjska Bistrica,
-       
Občina Cerklje na Gorenjskem, Trg Davorina Jenka 13, Cerklje,
-       
Občina Gorenja vas - Poljane, Poljanska cesta 61, Gorenja vas,
-       
Občina Jesenice, Cesta železarjev 6, Jesenice,
-       
Občina Jezersko, Zg. Jezersko št. 65, Jezersko,
-       
Občina Kranjska Gora, Kolodvorska ul. 1/a, Kranjska Gora,
-       
Mestna občina Kranj, Slovenski trg št. 1, Kranj,
-       
Občina Naklo, Glavna cesta 24, Naklo,
-       
Občina Preddvor, Dvorski trg št. 10, Preddvor,
-       
Občina Radovljica, Gorenjska cesta 19, Radovljica,
-       
Občina Šenčur, Kranjska cesta 11, Šenčur,
-       
Občina Škofja Loka, Poljanska cesta 2, Škofja Loka,
-       
Občina Tržič, Trg svobode št. 18, Tržič,
-       
Občina Železniki, Češnjica št. 48, Železniki,
-       
Občina Žiri, Trg svobode št. 2, Žiri,
-       
Občina Žirovnica, Breznica 3, Žirovnica,
-       
Občina Gorje, Zgornje Gorje 6, Zgornje Gorje.
Za izvrševanje ustanoviteljskih pravic ustanoviteljice
ustanovijo skupni organ, ki ga sestavljajo župani v skladu z določili zakona,
ki ureja področje lokalne samouprave. Ustanoviteljice za ta namen sprejmejo Akt
o ustanovitvi skupnega organa in uredijo medsebojne pravice, obveznosti in
odgovornosti s pogodbo.
II. IME, SEDEŽ IN ŽIG
3. člen
Ime javnega zavoda je OSNOVNO ZDRAVSTVO GORENJSKE, skrajšano
ime je OZG.
OZG ima tudi zaščitni znak, ki je stiliziran. Ima obliko
kroga, v katerem so črke OZG. Znak je modre barve Pantone 286 in je sestavni
del celostne grafične podobe.
4. člen
Sedež javnega zavoda je v Kranju, Gosposvetska ulica 9.
5. člen
OZG uporablja pri poslovanju žige v skladu z odlokom in
pravilnikom, ki ga sprejme direktor.
6. člen
O spremembah imena in sedeža odloča svet OZG v soglasju z
ustanoviteljicami.
III. DEJAVNOST
7. člen
OZG opravlja zdravstveno dejavnost na primarni ravni, skladno
z Zakonom o zdravstveni dejavnosti ter opredelitvijo dejavnosti v odloku.
Dejavnost OZG se lahko spremeni na predlog sveta OZG s
spremembo odloka.
IV. ORGANIZACIJA
8. člen
OZG opravlja svojo dejavnost v naslednjih organizacijskih
enotah:
a)    
 OE Zdravstveni dom Bled, Zdravstveni dom Bohinj, s sedežem na Bledu,
b)    
OE Zdravstveni dom Jesenice z dislociranima enotama Zdravstvena postaja
Kranjska Gora z ambulanto v Mojstrani in Zdravstvena postaja Žirovnica,
c)    
OE Zdravstveni dom Kranj z dislociranimi enotami Zdravstvena postaja Stražišče,
Zdravstvena postaja Cerklje, Zdravstvena postaja Šenčur, Zdravstvena postaja
Preddvor, Zdravstvena postaja Jezersko in Zdravstvena postaja Naklo,
d)    
OE Zdravstveni dom Radovljica z dislocirano enoto Zdravstvena postaja
Kropa,
e)    
OE Zdravstveni dom Škofja Loka z dislociranimi ambulantami v Gorenji
vasi, Žireh in Železnikih,
f)     
OE Zdravstveni dom Tržič,
g)    
OE Uprava.
Podrobnejšo organizacijsko strukturo določi direktor zavoda z
organigramom.
9. člen
V skladu s 25. in 32. členom odloka imajo organizacijske
enote, na osnovi pooblastila direktorja zavoda in določb tega statuta,
naslednja pooblastila v pravnem prometu:
-       
sklepanje poslov za nabavo materiala in storitev do višine, za katero se
javno naročilo izvaja v skladu s pravili za naročanja malih vrednosti,
-       
sklepanje poslov v zvezi z investicijskim vzdrževanjem do višine, za
katero se javno naročilo izvaja v skladu s pravili za naročanja malih
vrednosti,
-       
nabava osnovnih sredstev v okviru letnega zneska razpoložljivih lastnih
sredstev enote in sprejetega plana do višine, za katere se javno naročilo
izvaja v skladu s pravili za naročanja malih vrednosti,
-       
prodaja odpisanih osnovnih sredstev na podlagi predhodnega soglasja
občine ustanoviteljice, kjer je sedež organizacijske enote, oziroma občine, ki
je predmetna osnovna sredstva dala v upravljanje OE,
-       
vodenje kadrovske politike v skladu s smernicami strokovnega sveta
oziroma direktorja,
-       
samostojno vodenje disciplinskega postopka,
-       
odgovornost za strokovno delo v OE v skladu z zakoni,
-       
odgovornost za druga področja, ki jih določajo interni pravilniki v OZG.
V. PRAVICE, OBVEZNOSTI IN ODGOVORNOSTI V PRAVNEM PROMETU
10. člen
OZG nastopa v pravnem prometu v svojem imenu in za svoj
račun, z vsemi pravicami in obveznostmi ter sklepa pravne posle za dejavnosti,
določene v odloku in statutu brez omejitev, razen za promet z nepremičninami,
kjer je potrebno soglasje ustanoviteljic v skladu z odlokom.
OZG odgovarja za obveznosti iz prejšnjega odstavka tega člena
z vsem svojim premoženjem.
OZG je pri poslovanju dolžan spoštovati načela dobrega
gospodarja in odgovarja za zakonitost poslovanja.
Organizacijske enote nastopajo v pravnem prometu in sklepajo
pravne posle v okviru pooblastil, določenih v odloku in statutu, ki so
prenesene nanje, v imenu in za račun OZG.
VI. ZASTOPANJE IN PREDSTAVLJANJE
11. člen
OZG predstavlja in zastopa direktor zavoda v okviru
pooblastil, ki jih ima v pravnem prometu, in to posamično in neomejeno, razen
pri sklepanju pravnih poslov, ki se nanašajo na nakup ali prodajo nepremičnin,
za kar mora pridobiti predhodno soglasje ustanoviteljic.
Direktorji organizacijskih enot imajo pravico sklepati pravne
posle v mejah pooblastil organizacijskih enot, ki jih imajo v pravnem prometu,
v skladu s tem statutom.
VII. PLANIRANJE DELA IN RAZVOJA
12. člen
OZG planira svoje delo in razvoj v skladu s sprejetim planom
zdravstvenega varstva v Republiki Sloveniji ter v skladu s planskimi
usmeritvami ustanoviteljic.
OZG pripravi tudi plane za vsako organizacijsko enoto.
Pri pripravi planov dela in razvoja OZG upošteva možnosti
pridobivanja sredstev za svoje delo na podlagi pogodbe z Zavodom za zdravstveno
zavarovanje Slovenije, sredstev iz proračunov ustanoviteljic in možnosti
prodaje svojih storitev na trgu.
OZG sprejme letni plan najkasneje do 31. marca za tekoče
leto.
VIII. PRIDOBIVANJE SREDSTEV TER UGOTAVLJANJE PRIHODKA
13. člen
OZG pridobiva sredstva za poslovanje in razvoj:
-       
iz proračunskih sredstev ustanoviteljic,
-       
iz sredstev Zavoda za zdravstveno zavarovanje Slovenije po sklenjenih
pogodbah za izvajanje zdravstvene dejavnosti in sredstev drugih zavodov ter
organizacij na pogodbeni podlagi,
-       
iz sredstev proračuna RS za izvajanje nalog, ki jih financira RS,
-       
s prodajo zdravstvenih in drugih storitev, ki jih OZG opravlja na
pogodbeni podlagi pravnim in fizičnim osebam,
-       
iz drugih virov (darila, dotacije),
-       
iz ostalih namenskih in nenamenskih virov v skladu z zakonom.
14. člen
OZG upravlja s premičnim in nepremičnim premoženjem, ki je
last občin ustanoviteljic. Proste prostorske kapacitete lahko odda v najem, ob
predhodnem pisnem soglasju občine ustanoviteljice, kjer obstajajo te
kapacitete. Proste prostorske kapacitete lahko najame pravna oziroma fizična
oseba le za izvajanje zdravstvenih dejavnosti oziroma dejavnosti, ki so
namenjene izboljšanju zdravstvenega varstva občanov.
15. člen
OZG ugotavlja svoj prihodek, ki ga pridobiva z izvajanjem
svoje dejavnosti, v rokih in na način, ki ga določajo pozitivni predpisi.
OZG za vsako organizacijsko enoto ločeno ugotavlja prihodke,
odhodke in poslovni izid.
OZG mora v predpisanih rokih o poslovanju in obveznostih za
sredstva, prejeta v upravljanje, obvestiti vse ustanoviteljice.
OZG sestavi in predloži pristojnim organom in službam ter
občinam ustanoviteljicam letno poročilo skupaj z obrazložitvami do
28. februarja za preteklo leto. OZG sestavi letno poročilo za OZG kot
celoto.
Svet OZG sprejme letno poročilo najkasneje do 31. marca
za preteklo leto.
OZG sestavi premoženjske bilance občin ustanoviteljic in jih
do 30. marca za preteklo leto predloži pristojnim organom občin
ustanoviteljic.
16. člen
Presežek prihodkov nad odhodki, ki ga doseže z opravljanjem
javne službe, mora OZG nameniti za razvoj dejavnosti, za medicinsko-tehnološko
posodobitev ter za investicije v opremo, dejavnost in kadre, del presežka, ki
ga določajo veljavni predpisi, pa lahko nameni za stimulativno nagrajevanje
delavcev.
S prihodki iz dejavnosti, ki ne predstavljajo osnovne
dejavnosti, OZG razpolaga samostojno, pod pogojem, da so v celoti pokriti vsi
spremenljivi in stalni stroški teh storitev.
17. člen
O načinu ter višini pokrivanja primanjkljaja, ki nastane iz
dela dejavnosti javne službe in ga ni moč pokriti iz razpoložljivih sredstev
OZG, odločajo ustanoviteljice na predlog sveta OZG.
IX. ORGANI OZG
18. člen
Organi OZG so:
-       
svet OZG,
-       
direktor zavoda,
-       
strokovni vodja,
-       
strokovni svet.
1. Svet OZG
19. člen
Svet OZG je najvišji organ upravljanja. Njegove naloge so
določene v odloku. Svet OZG ima 26 članov, od katerih imenujejo oziroma
izvolijo:
-       
18 članov ustanoviteljice OZG,
-       
1 člana kot predstavnika uporabnikov zdravstvenih storitev Zavod za
zdravstveno zavarovanje Slovenije,
-       
7 članov zaposleni v OZG.
20. člen
Svet OZG ima v skladu z odlokom skupno 15 glasov. Delež
glasov posameznih članov sveta OZG je določen v odloku in v Poslovniku o delu
sveta OZG, kjer je tudi določen način glasovanja na sejah sveta.
21. člen
Mandat članov sveta traja 4 leta. Člani sveta, ki so
predstavniki zaposlenih, so lahko v svet izvoljeni največ dve mandatni obdobji
zaporedoma.
22. člen
Člane sveta OZG, predstavnike zaposlenih, izvolijo zaposleni
v organizacijskih enotah, pri čemer ima vsaka organizacijska enota po enega
predstavnika v svetu OZG. Zaposleni volijo svoje predstavnike na tajnih
volitvah.
Način kandidiranja in volitev predstavnikov delavcev določa
poslovnik o volitvah delavcev v svet OZG, ki ga sprejme direktor zavoda.
23. člen
Volitve predstavnikov zaposlenih v svet OZG razpiše svet OZG,
najkasneje 40 dni pred iztekom mandata članov sveta OZG, predstavnikov
zaposlenih.
Sklep o razpisu volitev vsebuje čas in kraj volitev, sestavo
volilne komisije, ki skupaj z volilnim odborom vodi postopek za izvedbo volitev
ter način objave rezultatov izida volitev.
24. člen
V svet OZG po svojem položaju ne morejo biti izvoljeni
direktor zavoda, strokovni vodja ter direktor OE.
25. člen
Svet OZG sprejema odločitve iz svoje pristojnosti na sejah.
Svet OZG na konstitutivni seji izvoli predsednika in namestnika predsednika
sveta. Do izvolitve sejo vodi najstarejši član sveta OZG.
Delo sveta podrobneje ureja odlok in poslovnik o delu sveta,
ki ga sprejeme svet OZG.
2. Direktor zavoda
26. člen
Delo OZG organizira in vodi direktor zavoda.
Za direktorja zavoda je lahko imenovan kandidat, ki
izpolnjuje naslednje pogoje:
-       
univerzitetna izobrazba zdravstvene, ekonomske, organizacijske ali
pravne smeri,
-       
najmanj pet let delovnih izkušenj v zdravstvu, od tega tri leta na
vodstvenih delovnih mestih,
-       
aktivno znanje slovenskega jezika,
-       
da mu ni s pravnomočno sodbo sodišča prepovedano opravljanje poklica.
Kandidat za direktorja zavoda mora k svoji prijavi priložiti
program razvoja OZG.
27. člen
Direktor zavoda je imenovan na podlagi javnega razpisa v
skladu z zakonom. Direktorja zavoda imenuje in razrešuje svet OZG v soglasju z
ustanoviteljicami.
V primeru, da kandidat za direktorja zavoda ne prejme
soglasij ustanoviteljic, svet OZG imenuje vršilca dolžnosti direktorja zavoda
za dobo največ 12 mesecev in hkrati ponovi razpis.
28. člen
Mandat direktorja zavoda traja pet let in je po poteku te
dobe lahko ponovno imenovan.
Razpisni postopek ter pravice in obveznosti kandidatov v
zvezi z razpisom ter pogoje za predčasno razrešitev direktorja zavoda določa
zakon.
29. člen
Direktor zavoda organizira in vodi delo in poslovanje,
predstavlja in zastopa OZG ter je odgovoren za zakonitost dela, v skladu z
zakoni, odlokom in statutom.
Direktor zavoda ima še naslednje pristojnosti:
-       
predlaga temelje poslovne politike in načrte razvoja,
-       
svetu OZG predlaga finančni načrt in letno poročilo,
-       
svetu OZG predlaga imenovanje strokovnega vodje,
-       
imenuje in razrešuje direktorje OE v soglasju z ustanoviteljico, kjer je
sedež OE,
-       
sprejema odločitve in akte, ki pomenijo izvajanje sprejetih zakonov,
kolektivnih pogodb in splošnih aktov s področja delovnih razmerij in plač ter
organizacije dela in poslovanja,
-       
določa sistemizacijo delovnih mest z nazivi za vsa delovna mesta,
-       
določa letni plan zaposlenih in skrbi za racionalno in učinkovito
organiziranost dela,
-       
odloča o potrebah po zaposlitvi in sklepa pogodbe o zaposlitvi,
-       
odloča o pravicah in obveznostih zaposlenih skladno s predpisi,
-       
odloča o izvajanju notranjega nadzora,
-       
odloča o disciplinski odgovornosti zaposlenih skladno s predpisi,
-       
opravlja druge naloge v skladu z zakonom in splošnimi akti,
-       
opravlja funkcijo direktorja OE Uprave.
Direktor zavoda izvaja svoje pristojnosti neposredno ali
posredno s prenosom pooblastil na strokovnega vodjo in druge vodstvene in
vodilne delavce. Direktor zavoda lahko ustanovi komisije za izvrševanje
posameznih nalog iz njegove pristojnosti.
Za finančno področje je odgovoren vodja finančno-računovodske
službe, za kadrovsko področje pa vodja splošno-kadrovske službe.
V primeru odsotnosti direktor zavoda s pooblastilom določi
osebo, ki ga nadomešča in zastopa v primeru odsotnosti.
3. Strokovni vodja
30. člen
Če direktor zavoda nima univerzitetne izobrazbe medicinske
smeri, strokovno delo v OZG vodi in zanj odgovarja strokovni vodja.
31. člen
Za strokovnega vodjo je lahko imenovan kandidat, ki
izpolnjuje naslednje pogoje:
-       
univerzitetna izobrazba medicinske smeri,
-       
opravljena specializacija s področja dejavnosti zavoda,
-       
najmanj pet let delovnih izkušenj v zdravstvu,
-       
aktivno znanje slovenskega jezika.
Kandidat za strokovnega vodjo mora k svoji prijavi priložiti
program strokovnega razvoja OZG.
32. člen
Strokovnega vodjo imenuje in razrešuje svet OZG na predlog
direktorja zavoda in po poprejšnjem mnenju strokovnega sveta. Za svoje delo
odgovarja direktorju zavoda.
Mandat strokovnega vodje zavoda traja pet let in je po poteku
te dobe lahko ponovno imenovan.
33. člen
Področje delovanja, pristojnosti, pooblastila in odgovornosti
strokovnega vodje so:
-       
planira, organizira, usmerja in vodi strokovno delo v OZG,
-       
sodeluje pri organizaciji dela in preko direktorjev organizacijskih enot
usmerja strokovno delo v OZG,
-       
strokovnemu svetu predlaga temeljne strokovne usmeritve in načrte
razvoja,
-       
izvaja notranji strokovni nadzor, individualno svetovanje, druge oblike
nadzora in druge dejavnosti za zagotavljanje kakovosti dela,
-       
koordinira izvajanje pritožnega sistema, ugotavlja zadovoljstvo bolnikov
ter obremenjenost in zadovoljstvo zaposlenih,
-       
imenuje, koordinira in nadzira delo strokovnih kolegijev v OZG po
posameznih službah oziroma strokah,
-       
direktorju zavoda predlaga celovit načrt izobraževanja za vse kadre,
-       
izdaja strokovna navodila,
-       
pripravlja in izvaja različne oblike izobraževanja za zaposlene,
-       
spodbuja in skrbi za vključevanje OZG ter zaposlenih v strokovno
izmenjavo z drugimi organizacijami, znanstveno raziskovalno delo in
izobraževanje,
-       
z direktorjem zavoda sodeluje pri pogajanjih z ZZZS in z drugimi
partnerji v zvezi s sklepanjem pogodb s področja obveznega in drugega
zavarovanja,
-       
z javnostjo komunicira v zvezi s strokovno-medicinskimi vprašanji,
-       
redno poroča o strokovnem delu strokovnemu svetu,
-       
enkrat letno o stanju na strokovnem področju poroča svetu OZG,
-       
opravlja druge naloge v skladu z zakonom, statutom, zadolžitvami s
strani direktorja zavoda ali strokovnega sveta in z drugimi splošnimi akti v
OZG.
Strokovni vodja je odgovoren tudi za uresničevanje
strokovnega razvoja in strokovnega povezovanja z drugimi zdravstvenimi zavodi
ter za skladnost razvoja stroke s finančnimi možnostmi in cilji v OZG.
4. Strokovni svet
34. člen
Strokovni svet sestavljajo:
-       
direktor zavoda,
-       
strokovni vodja,
-       
direktorji organizacijskih enot,
-       
vodja finančno računovodske službe,
-       
vodja splošno – kadrovske službe,
-       
vodja koordinacije glavnih sester.
Na seje strokovnega sveta se lahko vabijo tudi vodje
posameznih strokovnih kolegijev in drugi odgovorni v upravi.
35. člen
Strokovni svet je kolegijski strokovni organ in hkrati tudi
posvetovalni organ, ki ga vodi direktor zavoda, v njegovi odsotnosti pa
strokovni vodja. Strokovni svet na predlog direktorja zavoda in strokovnega
vodje načrtuje, obravnava in usmerja organizacijsko in strokovno delo.
36. člen
Strokovni svet ima naslednje pristojnosti:
-       
oblikuje in usmerja strokovno delo, upoštevajoč ekonomske možnosti,
-       
daje soglasje k predlogom za spremembo, razširitev ali ukinitev
strokovne dejavnosti,
-       
potrjuje standarde kakovosti dela,
-       
potrjuje prioritete pri nakupu opreme ob upoštevanju smernic razvoja
dejavnosti in razpoložljivih sredstev,
-       
obravnava vprašanja s področja strokovnega dela,
-       
odloča o strokovnih vprašanjih,
-       
daje mnenje k izbiri strokovnega vodje,
-       
svetu OZG, direktorju zavoda in strokovnemu vodji daje mnenja glede
organizacije dela,
-       
direktorju zavoda predlaga plane izobraževanja zdravstvenih delavcev,
-       
direktorju zavoda predlaga plane specializacij in odloča o pogojih
kandidatov za specializacije,
-       
direktorju zavoda predlaga mentorje za zdravstvene delavce, v skladu z
zakonom,
-       
odloča o vseh drugih zadevah, za katere ga pooblasti svet OZG ali
direktor zavoda,
-       
odloča o drugih vprašanjih s področja strokovnega dela.
37. člen
V OZG so lahko organizirani tudi drugi organi, komisije in
strokovni sveti za posamezno stroko in dejavnost. Način dela določi direktor
zavoda oziroma strokovni vodja.
X. ORGANI V ORGANIZACIJSKI ENOTI
38. člen
Organi organizacijskih enot (v nadaljevanju: OE) so:
-       
direktor OE,
-       
glavna sestra OE,
-       
strokovni kolegij OE.
1. Direktor OE
39. člen
Direktor OE organizira in vodi poslovanje OE in je neposredno
odgovoren za zakonitost poslovanja, strokovnost dela in v okviru svojih
pooblastil za poslovni uspeh enote.
Direktor OE mora imeti univerzitetno izobrazbo medicinske
smeri in najmanj 5 let delovnih izkušenj v zdravstvu. Kandidat za direktorja OE
mora k svoji prijavi predložiti program razvoja OE za mandatno obdobje.
Direktorja OE na podlagi internega razpisa imenuje in
razrešuje direktor zavoda v soglasju z ustanoviteljico, kjer je sedež
organizacijske enote. Interni razpisni postopek izvede direktor zavoda.
Mandat direktorja OE traja pet (5) let in je po poteku te
dobe lahko ponovno imenovan.
Direktor zavoda lahko začasno imenuje tudi v. direktorja OE,
za dobo največ 12 mesecev.
40. člen
Direktor OE v mejah svojih pooblastil:
-       
imenuje in razrešuje vodje služb v OE,
-       
imenuje glavno sestro OE,
-       
vodi in odgovarja za zakonitost dela v OE,
-       
odgovarja za strokovnost dela v OE,
-       
direktorju zavoda poroča o vodenju OE,
-       
strokovnemu vodji poroča o strokovnem delu OE in o nalogah s področja
kakovosti,
-       
načrtuje kadrovsko politiko svoje OE,
-       
pripravlja plane nabav opreme in investicijskega vzdrževanja za OE,
-       
pripravlja plane strokovnega izobraževanja,
-       
zagotavlja in je odgovoren za doseganje realizacije storitev v OE,
-       
zagotavlja in je odgovoren za varstvo osebnih podatkov v OE,
-       
zagotavlja in je odgovoren za izvajanje zakonodaje na področju varovanja
okolja in odvoz infektivnih odpadkov,
-       
zagotavlja in je odgovoren za izvajanje drugih internih pravilnikov, ki
jih sprejme direktor zavoda.
41. člen
Glede na organizacijo OE Zdravstveni dom Bled – Zdravstveni dom
Bohinj (v nadaljevanju OE ZD Bled – ZD Bohinj) se imenuje vodja Zdravstvenega
doma Bohinj (v nadaljevanju: vodja ZD Bohinj). Vodjo ZD Bohinj s sklepom in s
soglasjem Občine Bohinj imenuje direktor OE. Vodja ZD Bohinj ima naslednje naloge
in obveznosti:
-       
organizira in vodi delo v ZD,
-       
odgovarja za strokovnost dela v ZD,
-       
direktorju OE poroča o vodenju ZD,
-       
skupaj z direktorjem OE načrtuje kadrovsko politiko,
-       
skupaj z direktorjem OE pripravlja plane nabav opreme in investicijskega
vzdrževanja za ZD,
-       
pripravlja plane strokovnega izobraževanja,
-       
zagotavlja in je odgovoren za doseganje realizacije storitev v ZD,
-       
zagotavlja in je odgovoren za varstvo osebnih podatkov v ZD,
-       
zagotavlja in je odgovoren za izvajanje zakonodaje na področju varovanja
okolja in odvoz infektivnih odpadkov,
-       
zagotavlja in je odgovoren za izvajanje drugih internih pravilnikov, ki
jih sprejme direktor zavoda.
2. Glavna sestra OE
42. člen
Glavna sestra OE organizira in vodi dejavnost zdravstvene nege
v OE in je neposredno odgovorna za strokovnost dela v okviru svojih pooblastil.
43. člen
Glavna sestra OE ima naslednje naloge in odgovornosti:
-       
načrtuje, vodi, organizira in nadzira dejavnost zdravstvene nege v OE,
-       
usklajuje izvajanje zdravstvene nege z vsemi strokovnimi službami in
dejavnostmi OE,
-       
izvršuje sklepe direktorja zavoda, direktorja OE, strokovnega vodje in
strokovnega sveta,
-       
načrtuje kratkoročne in dolgoročne razvojne smernice zdravstvene nege, 
-       
odgovarja za učinkovito, kakovostno in smotrno delovanje zdravstvene
nege v skladu s cilji OE in OZG,
-       
spremlja obseg dejavnosti zdravstvene nege v skladu z dogovorjenim
planom dela,
-       
ocenjuje rezultate dela zdravstvene nege ter predlaga ustrezne
spremembe,
-       
sodeluje pri pripravi sistemizacije delovnih mest v zdravstveni negi,
-       
sodeluje pri izbiri kadrov na področju zdravstvene nege in ostalih
medicinskih dejavnostih (npr.: fizioterapija …),
-       
zagotavlja strokovno povezovanje zdravstvene nege z drugimi OE,
-       
izvršuje administrativno-tehnična opravila po nalogu direktorja OE.
44. člen
Glede na organizacijo OE ZD Bled – ZD Bohinj ima glavno sestro
tudi ZD Bohinj, ki jo imenuje direktor OE, na predlog vodje ZD Bohinj. Naloge
in obveznosti glavne sestre so:
-       
načrtuje, vodi, organizira in nadzira dejavnost zdravstvene nege v ZD,
-       
usklajuje izvajanje zdravstvene nege z vsemi strokovnimi službami in
dejavnostmi v ZD,
-       
izvršuje sklepe direktorja zavoda, direktorja OE, strokovnega vodje,
vodja ZD in strokovnega sveta,
-       
načrtuje kratkoročne in dolgoročne razvojne smernice zdravstvene nege,
-       
odgovarja za učinkovito, kakovostno in smotrno delovanje zdravstvene
nege v skladu s cilji OE in OZG,
-       
spremlja obseg dejavnosti zdravstvene nege v skladu z dogovorjenim
planom dela,
-       
ocenjuje rezultate dela zdravstvene nege ter predlaga ustrezne
spremembe,
-       
sodeluje pri pripravi sistemizacije delovnih mest v zdravstveni negi,
-       
sodeluje pri izbiri kadrov na področju zdravstvene nege in ostalih
medicinskih dejavnostih (npr.: fizioterapija …),
-       
izvršuje administrativno-tehnična opravila po nalogu direktorja OE in
vodje ZD.
3. Strokovni kolegij OE
45. člen
Strokovni kolegij OE je posvetovalni organ in ga sestavljajo vodje
služb v OE in glavna sestra OE. Strokovni kolegij OE vodi direktor OE.
Strokovni kolegij OE je posvetovalni organ direktorja OE.
Sestaja se najmanj dvakrat letno. O sejah se vodi zapisnik in listo
prisotnosti. Sklepčen je, če je prisotna večina članov. Obravnava strokovna,
organizacijska in poslovna vprašanja OE.
XI. POSLOVNA TAJNOST IN VARNOST OSEBNIH PODATKOV
46. člen
Delavci OZG so dolžni varovati kot tajne podatke tiste
podatke, ki:
-       
se nanašajo na podatke o bolnikih,
-       
so določeni kot tajni s splošnimi akti,
-       
jih določi svet OZG kot poslovno tajnost,
-       
jih kot zaupne sporočijo druge ustanove ali organi,
-       
jih pristojni organ razglasi za državno tajnost,
-       
vsebujejo ponudbe za natečaj, javne razpise ali javno licitacijo, dokler
ni objavljen njihov izid,
-       
so kot tajni določeni z zakonom ali predpisom, izdanim na njegovi
podlagi.
Kršitev določil o varovanju poklicne in poslovne tajnosti
pomeni hujšo kršitev delovnih obveznosti, za katero se lahko izredno odpove
pogodba o zaposlitvi iz krivdnih razlogov. Dolžnost varovanja tajnosti ne
preneha s prenehanjem delovnega razmerja v OZG in velja, dokler poprej omenjeni
podatki niso javno objavljeni.
47. člen
Kot poklicno tajnost so delavci dolžni varovati podatke o
boleznih in zdravstvenem stanju bolnikov, pa tudi o njihovih družinskih
razmerah in družinskih članih, če so s temi podatki seznanjeni pri opravljanju
svojega dela ali v zvezi z njim.
Vsi zaposleni, ne glede na to, na katerem delovnem mestu delajo,
morajo imeti spoštljiv odnos do bolnikov in drugih, ki iščejo pomoč ali se
zdravijo v OZG, da se obvaruje njihova osebnostna integriteta.
48. člen
Gradivo, ki predstavlja poslovno tajnost, se hrani ločeno od
druge dokumentacije, na način, da je zagotovljena njegova zaupnost.
49. člen
Vsakdo ima pravico do varovanja svojih osebnih podatkov. Ob
sklenitvi pogodbe o zaposlitvi se bodočega delavca seznani s tem, katere
njegove osebne podatke rabi OZG v zvezi z uresničevanjem njegovih pravic in
obveznosti iz sklenjene pogodbe o zaposlitvi in v zvezi z delom. Delavec s
podpisom pogodbe o zaposlitvi dovoli tudi uporabo in obdelavo osebnih podatkov,
ki so potrebni za uresničevanje njegovih pravic iz sklenjene pogodbe o
zaposlitvi in za izvajanje sklenjene pogodbe o zaposlitvi.
50. člen
OZG mora zagotoviti varovanje osebnih podatkov zaposlenih in
podatkov zdravstvene dokumentacije, ki jih zbira in obdeluje preko avtomatske
obdelave podatkov. Posebej mora zagotoviti hrambo in dostop do računalniške
opreme in posebej do posameznih datotek.
51. člen
Listine in podatke, ki predstavljajo poslovno tajnost, sme
drugim sporočiti le direktor zavoda oziroma oseba, ki jo on pooblasti.
Podatke o bolnikovem stanju lahko posreduje sorodnikom in
drugim osebam, z njegovim pisnim ali ustnim dovoljenjem (pred eno ali več
pričami) le zdravnik, ki bolnika zdravi.
Za otroke do 15. leta starosti in za osebe pod skrbništvom
dajo soglasje starši oziroma skrbniki.
52. člen
OZG področje poslovne tajnosti in varnosti osebnih podatkov opredeli
v posebnem pravilniku, ki ga izda direktor zavoda.
XII. DISCIPLINSKA IN ODŠKODNINSKA ODGOVORNOST
53. člen
Zaposleni v OZG so disciplinsko in odškodninsko odgovorni za
kršitve delovnih obveznosti skladno z določili zakona in kolektivne pogodbe.
XIII. VARSTVO IN IZBOLJŠEVANJE DELOVNEGA OKOLJA
54. člen
OZG zagotavlja, v skladu z zakonom in drugimi predpisi,
pogoje in ukrepe za varstvo delavcev pri delu, predvsem pa vsem delavcem
zagotavlja:
-       
ustrezno opremljenost delovnih mest za varno delo,
-       
preventivne in druge obdobne zdravstvene preglede,
-       
osebna zaščitna sredstva,
-       
stalno izobraževanje s področja varstva pri delu in seznanjanje z
nevarnostmi na posameznih delovnih mestih,
-       
ostale pravice, ki izhajajo iz splošnih aktov OZG.
OZG zagotavlja tak način opravljanja svoje dejavnosti, ki ne
ogroža človekovega življenjskega okolja.
XIV. SOUPRAVLJANJE DELAVCEV
55. člen
Delavci sodelujejo pri upravljanju kot posamezniki, za
kolektivno uresničevanje pravic do sodelovanja pri upravljanju pa lahko
oblikujejo delavsko predstavništvo v skladu z določili kolektivnih pogodb.
Organi OZG so dolžni obveščati zaposlene o zadevah, ki se
nanašajo na poslovanje OZG in njegovih OE, in o zadevah, ki zadevajo pravice in
obveznosti delavcev.
Vse kolektivne pogodbe in splošni akti morajo biti delavcem dostopni
in na vpogled v OE Uprava in pri direktorjih posameznih OE.
XV. VLOGA REPREZENTATIVNIH SINDIKATOV IN STAVKA
56. člen
Vloga sindikata v OZG se zagotavlja skladno z določili
zakona, kolektivne pogodbe in pogodbe, ki jo OZG oziroma OE sklene s
sindikatom. Sindikat je organiziran ločeno v vsaki OE, na nivoju OZG pa je v
okviru istega sindikata lahko organizirana koordinacija, ki jo vodi izvoljeni
predsednik.
Sindikat, ki za svoje delovanje izpolnjuje vse pogoje v
skladu z zakonom in ima status reprezentativnega sindikata, kot to določa
zakon, praviloma sklene pogodbo. Glede na organizacijo sindikata se pogodba
sklene na ravni OE med predsednikom sindikata in direktorjem OE, direktor zavoda
pa lahko sklene ustrezno pogodbo s predsednikom koordinacije.
57. člen
Stavko mora sindikat v skladu z zakonom napovedati najpozneje
pet (5) dni pred začetkom stavke in mora storiti vse, da poteka skladno z
določbami zakona o stavki, kolektivne pogodbe ter stavkovnimi pravili in
zagotovili, da so glede na namen stavke v čim manjši meri prizadete dejavnosti
v OZG.
XVI. OBRAMBA IN ZAŠČITA
57.a člen
OZG v skladu z zakonom sprejme obrambni načrt. Direktor zavoda
je vodja obrambnih priprav in sprejema obrambni načrt, skrbi za strokovno
izvajanje obrambnih priprav in priprav za zaščito in reševanje ter je odgovoren
za njihovo stanje.
OZG je dolžan zagotoviti v skladu z določili in smernicami
pristojnih organov izvajanje nalog za opravljanje storitev v vojni.
57.b člen
OZG je dolžan na podlagi sklepov pristojnih organov
organizirati narodno in civilno zaščito.
XVII. SPLOŠNI AKTI
58. člen
OZG deluje in posluje ter ureja in določa notranja razmerja in
način dela na podlagi zakonov, odloka, statuta, kolektivnih pogodb in drugih
internih aktov in pravilnikov.
Interne akte in pravilnike sprejema direktor zavoda, če
zakon, odlok oziroma Statut OZG ne določajo drugače.
XVIII. PREHODNE IN KONČNE DOLOČBE
59. člen
Splošni akti v OZG se uskladijo z določbami tega statuta najkasneje
v 12 mesecih od dneva začetka njegove veljavnosti.
Splošni akti, ki niso več potrebni za delo in poslovanje po
določbah tega statuta, prenehajo veljati z dnem začetka njegove veljavnosti. Do
uskladitve z zakonom in tem statutom veljajo vsi splošni akti, ki niso v
nasprotju s tem statutom, z zakonom oziroma s kolektivno pogodbo.
Prenehanje veljavnosti splošnih aktov in začasno uporabo
splošnih aktov v smislu prejšnjega odstavka s sklepom ugotovi svet OZG.
60. člen
Notranja organizacija in z njo povezani postopki se izvedejo najkasneje
v 12 mesecih od dneva veljavnosti tega statuta. Za izvedbo postopkov iz
prejšnjega odstavka je odgovoren direktor zavoda.
Enaki roki veljajo za izvedbo postopka imenovanja direktorjev
organizacijskih enot.
61. člen
V vseh primerih, kjer je po tem statutu potrebno soglasje ustanoviteljic,
se v primeru molka ustanoviteljic, po izteku 60-dnevnega roka šteje, da je bilo
izdano pozitivno soglasje. Izjemoma je ta rok lahko 90 dni, če je izdaja
soglasja v pristojnosti občinskega sveta ustanoviteljic in če v 60-dnevnem roku
ni bilo možno sklicati seje.
62. člen
Spremembe in dopolnitve tega statuta se sprejemajo na enak
način, kot to velja za njegov sprejem.
63. člen
Z dnem veljavnosti tega statuta preneha veljati statut OZG
Kranj z dne 19. 9. 1979 in statutarni sklep z dne 16. 9. 1992.
64. člen
Volitve članov sveta OZG po tem statutu bodo razpisane v roku
60 dni od dneva veljavnosti tega statuta.
Do izvolitve članov sveta OZG po določbah tega statuta,
izvajajo njegove pristojnosti sedanji člani sveta OZG.
65. člen
Statut prične veljati, ko ga sprejme svet OZG in ko
ustanoviteljice podajo soglasje k statutu. Statut se objavi v Uradnem listu
Republike Slovenije.
Spremembe in dopolnitev Statuta Osnovnega
zdravstva Gorenjske (Uradni list RS, št. 50/06) vsebujejo naslednjo prehodno in
končno določbo:
3. člen
Spremembe statuta OZG začnejo veljati, ko jih sprejme svet
OZG in ko ustanoviteljice podajo soglasje k Statutu OZG, upoštevaje 61. člen
statuta. Sprememba statuta se objavi v Uradnem listu Republike Slovenije.
Spremembe in dopolnitve Statuta Osnovnega
zdravstva Gorenjske (Uradni list RS, št. 35/14) vsebujejo naslednje prehodne in
končne določbe:
PREHODNE IN KONČNE DOLOČBE
9. člen
Do ustanovitve skupnega organa občin za izvrševanje ustanoviteljskih
pravic, izvršujejo ustanoviteljske pravice in obveznosti občinski sveti
ustanoviteljic.
10. člen
Spremembe in dopolnitve statuta stopijo v veljavo, ko ga
sprejme svet OZG in ko nanj podajo soglasje občine ustanoviteljice. Statut se
objavi v Uradnem listu Republike Slovenije.
Št. 937-01/2016
Kranj, dne 21. aprila 2016
Predsednik sveta OZG
Emil Tavčar l.r.