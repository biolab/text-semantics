1. člen
(vsebina pravilnika)
S tem pravilnikom se urejajo področje, izvajanje ter pogoji
izobraževanja, izpopolnjevanja in usposabljanja pooblaščenih uradnih oseb (v
nadaljnjem besedilu: pooblaščena oseba) v Davčni upravi Republike Slovenije (v
nadaljnjem besedilu: Davčna uprava).
2. člen
(obveznost izobraževanja, izpopolnjevanja in usposabljanja)
(1) Pooblaščene osebe se morajo stalno izobraževati, izpopolnjevati
in usposabljati za opravljanje svojih delovnih nalog, ter se udeleževati
preverjanj strokovne usposobljenosti, v kolikor so organizirana.
(2) Če se ugotovi, da je pooblaščena oseba neupravičeno odklonila
izobraževanje, izpopolnjevanje ali usposabljanje, ter preverjanje strokovne
usposobljenosti, na katere jo napoti direktor davčnega urada, ali je
neupravičeno kršila prevzete pogodbene obveznosti v zvezi z izobraževanjem, se
razreši.
(3) Izobraževanje in izpopolnjevanje pooblaščene osebe je
obveznost v zvezi z delom, zaradi česar se šteje v redni delovni čas, z vsemi
pravicami in obveznostmi, ki iz tega izhajajo.
3. člen
(izobraževanje)
(1) Izobraževanje je šolanje v okviru verificiranih programov
šol z javnimi pooblastili.
(2) Za izobraževanje za pridobitev javno veljavne izobrazbe se
upoštevajo zakon, ki ureja javne uslužbence, zakon, ki ureja delovna razmerja,
kolektivne pogodbe, mednarodni predpisi, ki zavezujejo Republiko Slovenijo, in
drugi predpisi, ki urejajo področje pridobitve formalne stopnje izobrazbe.
(3) Medsebojne pravice in obveznosti med pooblaščeno osebo in
Davčno upravo v zvezi z napotitvijo na nadaljnje izobraževanje za pridobitev
splošno veljavne izobrazbe, posebnih študijskih programov in podiplomskega
študija se določijo s posebno pogodbo o izobraževanju.
4. člen
(usposabljanje in izpopolnjevanje)
(1) Usposabljanje in izpopolnjevanje pooblaščene osebe obsega
zlasti:
-       
udeležbo na strokovnih predavanjih, posvetovanjih, seminarjih,
delavnicah in tečajih ter simpozijih po napotilu delodajalca;
-       
usposabljanje in izpopolnjevanje po posebnih programih (za pridobivanje
posebnih znanj, dodatnega izpopolnjevanja in usposabljanja za opravljanje
določenih delovnih procesov);
-       
delovanje v posebnih skupinah, organiziranih po posameznih notranjih
organizacijskih enotah Davčne uprave z namenom posredovanja znanja sodelavcem
oziroma samoizobraževanja uslužbencev.
(2) Pooblaščene osebe lahko samostojno predlagajo dodatno
izpopolnjevanje in usposabljanje na različnih izobraževalnih oblikah, ki jih
organizirajo izvajalci izven Davčne uprave, glede na potrebe delovnega procesa
in razpoložljiva sredstva. Kolikor je pooblaščena oseba na takšno
izpopolnjevanje ali usposabljanje napotena, se takšna napotitev šteje za
delovno obveznost.
(3) Pooblaščene osebe se lahko izobražujejo tudi v tujini, če
za takšno izpopolnjevanje ni pogojev v Republiki Sloveniji in je to v interesu
delodajalca ter so za to zagotovljena sredstva.
5. člen
(področja izobraževanja)
(1) Pooblaščene osebe se izobražujejo, izpopolnjujejo in
usposabljajo na področjih, ki so neposredno povezana z njihovim delom.
(2) Glede na dela in naloge, ki jih opravljajo, se
lahkoudeležujejo tudi oblik izpopolnjevanja in usposabljanja, ki izhajajo iz
potreb po posebnih znanjih zaradi širitve sposobnosti pooblaščene osebe za
uspešno opravljanje delovnih nalog oziroma sodobnih potreb delovnega procesa.
(3) O izbiri in napotitvi pooblaščene osebe po predhodnem pisnem
predlogu neposrednega vodje odloči direktor davčnega urada, kjer uslužbenec
opravlja delo.
6. člen
(organizator izobraževalnih oblik)
(1) Organizator izobraževalnih oblik je praviloma
Izobraževalni center Davčne uprave, po potrebi pa tudi druge organizacijske
enote Davčne uprave, ki morajo Izobraževalni center o tem sproti obveščati.
(2) V primeru, da druga organizacijska enota pri izvedbi izobraževalne
oblike predvideva porabo sredstev, namenjenih za izobraževanje, izpopolnjevanje
in usposabljanje, mora o tem predhodno pridobiti soglasje Izobraževalnega
centra.
7. člen
(strokovni kader za izvajanje)
(1) Vodje sektorjev in služb Generalnega davčnega urada na
področju izobraževanja in izpopolnjevanja pooblaščenih oseb:
-       
z Izobraževalnim centrom sodelujejo pri oblikovanju načrta izobraževanja
tako, da predlagajo strokovne vsebine, za katere se bodo izvajale izobraževalne
oblike;
-       
v okviru načrta izobraževanja, ki ga pripravi Izobraževalni center,
zagotavljajo kadrovske vire za izvajanje izobraževalnih oblik iz delovnega
področja sektorja ali službe.
(2) Izobraževalne oblike lahko v sodelovanju z Izobraževalnim
centrom izvajajo tudi uslužbenci iz davčnih uradov.
(3) Če se predpisi spremenijo, so vodje sektorjev in služb
Generalnega davčnega urada dolžne zagotoviti strokovno usposobljene kadre za
izvedbo izobraževanja, izpopolnjevanja in usposabljanja za vse pooblaščene
osebe.
(4) V sodelovanju z Izobraževalnim centrom se lahko določena
izobraževanja organizirajo tudi z zunanjimi izvajalci, če se na takšen način
lažje doseže namen izobraževanja oziroma če zunanji izvajalci lahko
zagotavljajo izvedbo takega izobraževanja in so za ta namen zagotovljena sredstva.
(5) Za posamezne izobraževalne oblike lahko pooblaščena oseba
predlaga, direktor ali Izobraževalni center pa zahteva, da udeleženec posamezne
izobraževalne oblike pripravi predstavitev za zainteresirane uslužbence
(sodelavce) oziroma določeno skupino, ki se izobraževanja ni udeležila.
8. člen
(izobraževalna gradiva)
Udeleženec posamezne izobraževalne oblike, ki je organizirana
izven Davčne uprave, mora v desetih dneh po zaključku izobraževalne oblike ali
vrnitve na delovno mesto pripraviti poročilo o vsebini izobraževalne oblike. Če
je prejel tudi gradivo, mora v poročilu navesti, kje se to gradivo nahaja in na
kakšen način je dostopno ostalim uslužbencem Davčne uprave.
9. člen
(začetek veljavnosti pravilnika)
Ta pravilnik začne veljati naslednji dan po objavi v Uradnem listu
Republike Slovenije.
Št. 429-07-4/2004/96
Ljubljana, dne 16. marca 2006
EVA 2005-1611-0068
Andrej Bajuk l.r.
Minister
za finance