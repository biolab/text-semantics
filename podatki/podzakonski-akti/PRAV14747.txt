I. SPLOŠNE DOLOČBE
1. člen
(vsebina in uporaba)
(1) Ta pravilnik ureja
pogoje in postopke za pridobitev vojaškega izkaza zdravstvenega letalskega
osebja (v nadaljnjem besedilu: vojaški izkaz), pripadajočih pooblastil in
ratingov, usposabljanja in opravljanje izpitov za pridobitev vojaškega izkaza,
pooblastil in ratingov ter druge pogoje, ki jih mora izpolnjevati vojaško
zdravstveno letalsko osebje.
(2) Vojaško zdravstveno
letalsko osebje je osebje, ki opravlja:
-       
zdravstveno oskrbo pacientov na zrakoplovih;
-       
pripravo pacientov na izvedbo medicinske zračne evakuacije;
-       
pripravo medicinskih sredstev na izvedbo medicinske zračne evakuacije;
-       
usposabljanja in preverjanja za pridobitev pooblastil vojaškega
zdravstvenega letalskega osebja.
(3) Za vprašanja
ureditve splošnih pogojev, načinov in postopkov licenciranja, usposabljanja ter
začasnega odvzema in preklica vojaških izkazov, pooblastil, ratingov ali drugih
listin se uporablja pravilnik, ki ureja licenciranje vojaškega letalskega in
drugega strokovnega osebja vojaškega letalstva.
(4) Za vprašanja
ureditve zdravstvene sposobnosti se uporabljajo predpisi, ki urejajo
zdravstveno sposobnost letalskega in drugega strokovnega osebja.
2. člen
(pomen izrazov)
(1) Izraza, uporabljena
v tem pravilniku, pomenita:
-       
»izkaz vojaškega zdravstvenega letalskega osebja« je listina, ki jo izda
Vojaški letalski organ (v nadaljnjem besedilu: VLO) in določa pogoje, pravice
ali omejitve za opravljanje medicinske pomoči v tovornem prostoru vojaških
zrakoplovov, namenjenih oziroma prirejenih za prevoz poškodovancev, ranjencev
ali obolelih oseb po zraku;
-       
»vojaško zdravstveno letalsko osebje« je osebje Slovenske vojske,
usposobljeno za zagotavljanje medicinske evakuacije po zraku.
(2) Drugi izrazi,
uporabljeni v tem pravilniku, pomenijo enako kot izrazi, določeni v pravilniku,
ki ureja licenciranje vojaškega letalskega in drugega strokovnega osebja
vojaškega letalstva, v zakonu, ki ureja letalstvo, podzakonskih predpisih in
drugih predpisih ter aktih, ki veljajo oziroma se uporabljajo v Republiki
Sloveniji za vojaško letalstvo.
3. člen
(osnovni pogoji za vojaško zdravstveno letalsko osebje)
(1) Kandidat za vojaško
zdravstveno letalsko osebje mora poleg pogojev, določenih s pravilnikom, ki
ureja licenciranje vojaškega letalskega in drugega strokovnega osebja vojaškega
letalstva:
-       
izpolnjevati pogoje iz prvega odstavka 62. člena
Zakona o zdravstveni dejavnosti (Uradni list RS, št. 23/05
– uradno prečiščeno besedilo, 15/08 – ZPacP, 23/08, 58/08 – ZZdrS-E, 77/08 –
ZDZdr, 40/12 – ZUJF, 14/13, 88/16 – ZdPZD, 64/17, 1/19 – odl. US, 73/19, 82/20,
152/20 – ZZUOOP, 203/20 – ZIUPOPDVE, 112/21 – ZNUPZ, 196/21 – ZDOsk in 100/22 –
ZNUZSZS) ali drugega odstavka 10. člena
Zakona o zdravniški službi (Uradni list RS, št. 72/06
– uradno prečiščeno besedilo, 15/08 – ZPacP, 58/08, 107/10 – ZPPKZ, 40/12 –
ZUJF, 88/16 – ZdZPZD, 40/17, 64/17 – ZZDej-K, 49/18, 66/19 in 199/21);
-       
končati osnovno usposabljanje iz vojaške medicinske zračne evakuacije
skladno s standardi, ki veljajo oziroma se uporabljajo v Republiki Sloveniji za
vojaško letalstvo.
(2) Osnovno
usposabljanje iz vojaške medicinske zračne evakuacije iz druge alineje
prejšnjega odstavka se izvaja po programu, ki ga določi minister, pristojen za
obrambo.
4. člen
(pogoji za izvajanje del)
Dela, vezana na vojaško medicinsko zračno evakuacijo, lahko
samostojno izvaja vojaško zdravstveno letalsko osebje, ki ima veljaven vojaški
izkaz z ustreznim pooblastilom in ratingom ter ustrezno veljavno zdravniško
spričevalo (v nadaljnjem besedilu: zdravniško spričevalo).
II. POOBLASTILA
5. člen
(pooblastila)
(1) Glede na stopnjo
izobrazbe in stopnjo strokovne usposobljenosti ima lahko vojaško zdravstveno
letalsko osebje naslednja pooblastila:
-       
zdravstveni tehnik letalec;
-       
zdravstvenik letalec;
-       
zdravnik letalec;
-       
zdravstveni inštruktor letalec.
(2) Veljavnost
posameznega pooblastila je pet let.
6. člen
(zdravstveni tehnik letalec)
(1) Pooblastilo
zdravstveni tehnik letalec obsega izvajanje zdravstvene oskrbe med vojaško
medicinsko zračno evakuacijo skladno z veljavnimi smernicami ministrstva,
pristojnega za zdravje, s področja nujne medicinske pomoči (v nadaljnjem
besedilu: NMP).
(2) Pogoji za
pridobitev vojaškega pooblastila zdravstveni tehnik letalec so:
-       
najmanj izobrazba, pridobljeno po izobraževalnih programih za pridobitev
srednje izobrazbe oziroma srednje strokovne izobrazbe, ki je po zakonu, ki
ureja slovensko ogrodje kvalifikacij, uvrščena v 5. raven slovenskega ogrodja
kvalifikacij – smer zdravstvena nega;
-       
opravljena nacionalna poklicna kvalifikacija (v nadaljnjem besedilu:
NPK) za pridobitev naziva zdravstveni reševalec;
-       
veljavno potrdilo o opravljenem tečaju temeljnih postopkov oskrbe
poškodovancev v predbolnišničnem okolju (angl. International Trauma Life
Support, v nadaljnjem besedilu: ITLS) oziroma potrdilo o opravljenem tečaju
poškodovanih vojakov na bojišču (angl. Military International Trauma Life
Support, v nadaljnjem besedilu: MITLS);
-       
veljavno potrdilo o opravljenem osnovnem usposabljanju iz vojaške
medicinske zračne evakuacije;
-       
zdravniško spričevalo.
7. člen
(zdravstvenik letalec)
Pooblastilo zdravstvenik letalec obsega izvajanje zdravstvene
oskrbe med vojaško medicinsko zračno evakuacijo skladno z veljavnimi smernicami
ministrstva, pristojnega za zdravje, s področja NMP.
(2) Pogoji za
pridobitev vojaškega pooblastila zdravstvenik letalec so:
-       
najmanj izobrazba, pridobljena po študijskem programu za pridobitev
višje strokovne izobrazbe, ki je po zakonu, ki ureja slovensko ogrodje
kvalifikacij, uvrščena v 6. raven slovenskega ogrodja kvalifikacij – smer
zdravstvena nega;
-       
opravljeno preverjanje iz znanj NMP za diplomirane zdravstvenike;
-       
veljavno potrdilo o opravljenem tečaju ITLS oziroma MITLS;
-       
veljavno potrdilo o opravljenem osnovnem usposabljanju iz vojaške
medicinske zračne evakuacije;
-       
zdravniško spričevalo.
8. člen
(zdravnik letalec)
(1) Pooblastilo
zdravnik letalec obsega organiziranje, vodenje in izvajanje zdravstvene oskrbe
med vojaško medicinsko zračno evakuacijo skladno z veljavnimi smernicami
ministrstva, pristojnega za zdravje s področja NMP.
(2) Pogoji za
pridobitev vojaškega pooblastila zdravnik letalec so:
-       
najmanj izobrazba, pridobljena po študijskem programu prve stopnje,
oziroma izobrazba, ki ustreza ravni izobrazbe, pridobljene po študijskih
programih prve stopnje, in je v skladu z zakonom, ki ureja slovensko ogrodje
kvalifikacij, uvrščena na 7. raven slovenskega ogrodja kvalifikacij – smer
zdravnik;
-       
veljavno potrdilo o opravljenem tečaju ITLS oziroma MITLS;
-       
veljavno potrdilo o opravljenem osnovnem usposabljanju iz vojaške
medicinske zračne evakuacije;
-       
zdravniško spričevalo.
9. člen
(zdravstveni inštruktor letalec)
(1) Pooblastilo
zdravstveni inštruktor letalec obsega:
-       
usposabljanje kandidatov za izvajanje zdravstvene oskrbe med vojaško
medicinsko zračno evakuacijo skladno s strokovnimi smernicami NMP;
-       
preverjanje kandidatov za pridobitev, podaljšanje in obnovo vojaškega
izkaza oziroma pooblastila z ustreznim ratingom.
(2) Pogoji za
pridobitev vojaškega pooblastila zdravstveni inštruktor letalec so:
-       
veljaven vojaški izkaz z ustreznim pooblastilom in ratingom;
-       
opravljanje dela na področju vojaške medicinske zračne evakuacije
najmanj pet let;
-       
zdravniško spričevalo.
(3) Seznam
inštruktorjev z veljavnostjo pooblastil vodi vojaška zdravstvena enota, ki mora
s seznamom in vsako spremembo seznama pisno seznaniti VLO.
10. člen
(ratingi vojaškega zdravstvenega letalskega osebja)
Rating opredeljuje vrsto zrakoplova, na katerem lahko vojaško
zdravstveno letalsko osebje samostojno izvaja dela, povezana z vojaško
medicinsko zračno evakuacijo. Ustrezen rating se vpiše v vojaški izkaz na
podlagi izvedenega osnovnega in dodatnega usposabljanja iz vojaške medicinske
zračne evakuacije za vrsto zrakoplova, ki ni del osnovnega usposabljanja.
III. USPOSABLJANJE
11. člen
(osnovno usposabljanje)
(1) Osnovno
usposabljanje iz vojaške medicinske evakuacije je namenjeno vojaškim osebam z
veljavno licenco zdravstvenih delavcev, ki jo izda pristojni civilni organ, ali
odločbo o vpisu v register izvajalcev zdravstvene nege.
(2) Program osnovnega
usposabljanja obsega naslednje vsebine:
-       
zračna medicinska evakuacija;
-       
medicinska oskrba pri zračnem transportu iz območja prednje črte
bojevanja;
-       
medicinska dokumentacija za evakuacijo in zdravljenje pacientov ter
vzrokov smrti;
-       
signali za usmerjanje zrakoplovov na zemlji.
(3) Osnovno
usposabljanje za izvajanje vojaške medicinske evakuacije izvaja vojaška
zdravstvena enota.
12. člen
(dodatno usposabljanje)
(1) Kandidat, ki se
usposablja za pridobitev dodatnega ratinga, mora polega osnovnega usposabljanja
uspešno opraviti dodatno usposabljanje v obsegu, ki je določen s programom
dodatnega usposabljanja, ki ga določi minister.
(2) Program dodatnega
usposabljanja obsega naslednje vsebine:
-       
varnostni postopki glede na zrakoplov;
-       
postopki nalaganja oziroma razlaganja pacientov na zrakoplov ali iz
njega;
-       
specifike medicinske oskrbe glede na zrakoplov.
(3) Dodatno
usposabljanje vojaškega zdravstvenega letalskega osebja izvaja vojaška
zdravstvena enota ob sodelovanju letalskih enot Slovenske vojske.
13. člen
(usposabljanje na delovnem mestu)
(1) Po uspešno
opravljenem osnovnem usposabljanju in dodatnem usposabljanju, če je to
zahtevano, mora kandidat uspešno opraviti usposabljanje na delovnem mestu v
obliki opravljanja dela pod strokovnim nadzorom v obsegu petih ur.
(2) Strokovni nadzor iz
prejšnjega odstavka izvaja:
-       
zdravstveni inštruktor letalec ali
-       
oseba z veljavnim vojaškim izkazom in ustreznim pooblastilom in ratingom
za dela v zvezi z izvajanjem medicinske zračne evakuacije ter petimi leti
delovnih izkušenj pri izvajanju medicinske zračne evakuacije.
IV. PRIDOBITEV VOJAŠKEGA IZKAZA ALI POOBLASTILA OZIROMA
RATINGA
14. člen
(vloga in dokazila)
(1) Vojaška oseba, ki je
uspešno opravila usposabljanja iz prejšnjega poglavja in ima zdravniško
spričevalo, vloži pisno vlogo v VLO za izdajo vojaškega izkaza in vpis
pooblastila in ratinga v vojaški izkaz. Vzorec vojaškega izkaza je v Prilogi
1, ki je sestavni del tega pravilnika.
(2) K vlogi za izdajo vojaškega izkaza in vpisa
pooblastila in ratinga mora vojaška oseba, poleg zahtev iz pravilnika, ki ureja
licenciranje vojaškega letalskega in drugega strokovnega osebja vojaškega
letalstva, priložiti:
-       
kopijo veljavne licence zdravstvenih delavcev v skladu s predpisi, ki
veljajo oziroma se uporabljajo v Republiki Sloveniji za zdravstvene delavce,
ali kopijo potrdila vpisa v register izvajalcev v dejavnosti zdravstvene nege
za tehnika zdravstvene nege ali srednje medicinske sestre;
-       
potrdilo o opravljenem NPK oziroma potrdilo o opravljenem preverjanju iz
znanj NMP;
-       
kopijo veljavnega potrdila o opravljenem tečaju ITLS oziroma MITLS;
-       
kopijo veljavnega potrdila o opravljenem osnovnem usposabljanju iz
vojaške medicinske zračne evakuacije;
-       
kopijo veljavnega potrdila o opravljenem dopolnilnem usposabljanju iz
vojaške medicinske zračne evakuacije ob vpisu dodatnega ratinga.
15. člen
(izpit)
(1) Kandidat za
pridobitev vojaškega izkaza in pooblastila oziroma ratinga opravi izpit, ki je
sestavljen iz teoretičnega in praktičnega dela, v skladu s programom osnovnega
usposabljanja iz 11. člena tega
pravilnika.
(2) Izpit iz prejšnjega
odstavka je uspešno opravljen, če kandidat na teoretičnem izpitu pravilno
odgovori na vsaj 75 odstotkov zastavljenih vprašanj in uspešno opravi
praktični del izpita.
V. PODALJŠEVANJE IN OBNOVA POOBLASTIL OZIROMA RATINGOV
16. člen
(vloga za podaljšanje)
(1) Imetnik vojaškega
izkaza vloži pisno vlogo za podaljšanje pooblastila v skladu s pravilnikom, ki
ureja licenciranje vojaškega letalskega in drugega strokovnega osebja vojaškega
letalstva.
(2) Vlogo za
podaljšanje imetnik vojaškega izkaza vloži najpozneje 30 dni, vendar ne več kot
60 dni pred potekom veljavnosti. Če se vloga za podaljšanje veljavnosti vloži
pred tem rokom, gre za predčasno podaljšanje, ki mora biti ustrezno utemeljeno.
(3) K vlogi za
podaljšanje veljavnosti vojaškega izkaza mora imetnik vojaškega izkaza ob izpolnjevanju
zahtev iz pravilnika, ki ureja licenciranje vojaškega letalskega in drugega
strokovnega osebja vojaškega letalstva, priložiti še kopijo potrdila o
opravljenem tečaju ITLS ali MITLS, ki ni starejše od petih let, ter pisno
mnenje inštruktorja.
17. člen
(veljavnost vojaškega izkaza in pooblastil)
(1) Veljavnost
vojaškega izkaza zdravstvenega letalskega osebja je vezana na veljavnost
pooblastila.
(2) Vpisana pooblastila
prenehajo veljati pred potekom roka iz drugega odstavka 5. člena tega pravilnika, če imetnik ne
izpolnjuje enega izmed pogojev za veljavnost pooblastila.
18. člen
(obnova vojaškega izkaza in pooblastila)
(1) Posamezniku, ki mu
je začasno odvzet vojaški izkaz v skladu s pravilnikom, ki ureja licenciranje
vojaškega letalskega in drugega strokovnega osebja vojaškega letalstva, ali mu
je veljavnost pooblastila potekla, se lahko na podlagi vloge veljavnost
pooblastila obnovi, če izpolnjuje naslednje pogoje:
-       
je opravil usposabljanja pod nadzorom inštruktorja v obsegu, ki ga
določi inštruktor;
-       
je opravil izpit iz 15. člena tega
pravilnika;
-       
ima zdravniško spričevalo.
(2) K vlogi za obnovo
pooblastila posameznik priloži:
-       
vojaški izkaz;
-       
potrdilo o opravljenem izpitu;
-       
pisno mnenje inštruktorja;
-       
kopijo zdravniškega spričevala;
-       
dokazila, s katerimi vojaška enota, kamor je razporejena vojaška oseba,
dokazuje, da ni več razlogov za začasni odvzem vojaškega izkaza ali njegovo
omejitev.
(3) Za obnovo
veljavnosti vojaškega izkaza vojaška oseba vloži vlogo v skladu s 14. členom tega pravilnika.
(4) Po uspešno
opravljenem izpitu iz 15. člena tega
pravilnika VLO izda sklep iz sedmega odstavka 15. člena
Pravilnika o licenciranju vojaškega letalskega in drugega strokovnega osebja
vojaškega letalstva (Uradni list RS, št. 113/22).
19. člen
(daljša prekinitev dela)
(1) Po daljši
prekinitvi dela vojaška oseba po vrnitvi na delo ne sme samostojno opravljati
nalog, izhajajočih iz pooblastil, dokler ne izpolni zahtevanih pogojev iz tega
člena.
(2) Po manj kot
enoletni prekinitvi dela mora imetnik vojaškega izkaza k vlogi za podaljšanje
podati razlog za zamudo z obrazložitvijo.
(3) Po več kot enoletni
prekinitvi dela mora imetnik vojaškega izkaza za obnovitev uspešno opraviti
preverjanje usposobljenosti v obliki izpita v skladu s 15. členom tega pravilnika.
(4) Po več kot dvoletni
prekinitvi dela mora vojaška oseba izpolniti vse pogoje za pridobitev vojaškega
izkaza v skladu z 11., 13. in 15. členom
tega pravilnika ter v skladu z 12. členom
tega pravilnika, če vojaška oseba za izvajanje del potrebuje dodatni rating.
VI. PREHODNE IN KONČNA DOLOČBA
20. člen
(veljavnost vojaških izkazov in pooblastil)
Vojaški izkazi in pooblastila, izdani pred uveljavitvijo tega
pravilnika, veljajo do poteka njihove veljavnosti.
21. člen
(dokončanje postopkov)
Usposabljanja in postopki za pridobitev, izdajo, podaljšanje
veljavnosti in obnovo vojaškega izkaza, pooblastila ali ratinga, ki so se
začeli pred uveljavitvijo tega pravilnika, se končajo v skladu z dosedanjimi
postopki.
22. člen
(programi usposabljanja)
Minister, pristojen za obrambo,
določi programe usposabljanja v skladu s tem pravilnikom v šestih mesecih od
uveljavitve tega pravilnika.
23. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-26/2022-12
Ljubljana, dne 21. novembra 2022
EVA 2022-1911-0010
Marjan Šarec
minister 
za obrambo
Soglašam!
mag. Bojan Kumer
minister
za infrastrukturo

Priloga
1: Vojaški izkaz zdravstvenega letalskega osebja 