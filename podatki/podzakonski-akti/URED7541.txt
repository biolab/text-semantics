I. SPLOŠNE DOLOČBE
1. člen
(vsebina)
Ta uredba določa vsebino in način izvajanja dimnikarskih
storitev, roke zanje in obrazce zapisnika ter razmejitev izvajanja nadzora
inšpekcij nad izpolnjevanjem obveznosti dimnikarskih družb, dimnikarjev in
uporabnikov dimnikarskih storitev.
2. člen
(vrste naprav)
(1) Ta uredba se uporablja za oskrbo malih kurilnih
naprav s pripadajočimi napravami v prostorih namestitve malih kurilnih naprav
ter z njimi povezanih prostorov.
(2) Ta uredba se uporablja za dimovodno napravo, ki je
samostojen proizvod ali proizvod, preizkušen skupaj z malo kurilno napravo in
ima označbo, iz katere so razvidne njene tehnične lastnosti po končani
vgradnji. Osnovni izrazi s področja dimovodnih naprav so opredeljeni v
standardu SIST EN 1443 – Dimovodne naprave – Splošne zahteve.
(3) Ta uredba se uporablja za naprave ne glede na to,
ali je uporabljeno gorivo trdno, tekoče ali plinasto, in ne glede na to, ali
gre za pripravo tople vode, pare ali vročega olja, posredno sušenje ali druge
postopke obdelave predmetov ali materiala ali kombinacijo teh izvedb, razen za
male kurilne naprave:
-       
v katerih se odpadki sosežigajo v skladu s predpisom, ki ureja emisijo
snovi v zrak iz sežigalnic odpadkov,
-       
ki so kotli za kuhanje žganja, ki jih uporabljajo mali proizvajalci žganja,
kot jih opredeljuje zakon, ki ureja trošarine,
-       
namenjene dogorevanju zaradi čiščenja odpadnih plinov s sežiganjem, če
mala kurilna naprava ne obratuje samostojno,
-       
ki so reaktorji za kemijske procese ali
-       
ki v skladu s stanjem tehnike obratujejo brez dimovodnih naprav, kot je
na primer infrardeči grelnik na plinasto gorivo.
(4) Ta uredba se uporablja tudi za naslednje vrste
naprav:
-       
male kurilne naprave, ki so poleg ogrevanja prostora ali priprave tople
sanitarne vode namenjene pripravi hrane, kot sta na primer krušna peč in
štedilnik,
-       
male kurilne naprave, namenjene izključno pripravi hrane, kot so na
primer žar, prekajevalnica, pica peč, žganjekuha in pekovska peč, priključene
na dimovodno napravo, ki je vgrajena v stavbi ali na stavbo,
-       
male kurilne naprave za soproizvodnjo toplote in elektrike, priključene
na dimovodno napravo, ki je vgrajena v ali na stavbo,
-       
agregate za proizvodnjo električne energije, priključene na dimovodno
napravo, ki je vgrajena v ali na stavbo, in
-       
male kurilne naprave na plin izvedbe »A«, ki so odvisne od zraka v
prostoru in brez odvoda dimnih plinov neposredno v okolico skozi dimovodne
naprave, kot je na primer plinski štedilnik.
3. člen
(izrazi)
Izrazi, uporabljeni v tej uredbi, pomenijo:
1.     
čistilna dimniška vratca in čistilna odprtina so na dimovodni in
prezračevalni napravi vgrajena vratca ali revizijska odprtina s pokrovom, ki je
namenjena izvajanju dimnikarskih storitev;
2.     
dimovodna tuljava je notranja stena dimovodne naprave, ki je v
neposrednem stiku s produkti zgorevanja;
3.     
iztočna vratca ali iztočna revizijska odprtina so vratca ali kontrolna
odprtina s pokrovom na iztočnem delu dimovodne naprave, namenjena izvajanju
dimnikarskih storitev;
4.     
iztočni del dimovodne naprave je zlasti del dimovodne naprave kot
samostojnega proizvoda, ki je najmanj 20 cm pod priključkom povezovalnega
dimovoda na dimovodno tuljavo dimovodne naprave in je namenjen zbiranju pepela,
saj in preostalih trdnih snovi, kondenzata in meteorne vode iz dimovodne
tuljave ter je opremljen z iztočnimi vratci ali drugo ustrezno kontrolno ali
čistilno odprtino;
5.     
izvedba male kurilne naprave iz sedmega odstavka 4. člena te uredbe
pomeni vgradnjo nove, servis, popravilo ali rekonstrukcijo obstoječe kurilne
ali dimovodne naprave ali drug tovrsten poseg v male kurilne naprave;
6.     
kurilna sezona je obdobje od 1. oktobra tekočega leta do
31. maja naslednjega leta, za primorske občine, ki so občina Kanal ob
Soči, Brda, Šempeter - Vrtojba, Miren - Kostanjevica, Ajdovščina, Vipava,
Komen, Sežana, Divača, Izola, Piran in mestni občini Koper ter Nova Gorica, pa
od 1. novembra tekočega leta do 30. aprila naslednjega leta;
7.     
kurišče je notranji del male kurilne naprave, v katerem zgoreva gorivo,
pri čemer se toplota prenaša iz goriva in dimnih plinov skozi steno kurišča v
prostor ali na medij;
8.     
mala kurilna naprava, ki se izbriše iz evidence izvajanja dimnikarskih
storitev, je naprava, za katero v skladu z zakonom, ki ureja dimnikarske
storitve, na podlagi obvestila uporabnika dimnikarskih storitev, dimnikarska
družba izvede pregled, s katerim ugotovi, da se mala kurilna naprava ne
uporablja in v zapisnik zapiše način ogrevanja stavbe in priprave tople
sanitarne vode ob odsotnosti male kurilne naprave, za katero se ugotavljajo
pogoji za izbris iz evidence izvajanja dimnikarskih storitev;
9.     
mala kurilna naprava v rednem obratovanju je mala kurilna naprava, ki se
v času enega leta uporablja s prekinitvami, krajšimi od desetih mesecev;
10.  
mala kurilna naprava v občasnem obratovanju je poleg drugega primarnega
načina ogrevanja stavbe ali prostora dodatna mala kurilna naprava, ki se
potrjeno s pregledom dimnikarja in pisno izjavo uporabnika dimnikarskih
storitev ne uporablja več kot dva meseca na leto, ali edina mala kurilna
naprava v vikendih, bivakih oziroma drugih stavbah, ki niso v stalni rabi in ki
se ne uporabljajo več kot en mesec na leto;
11.  
medij je voda ali olje, ki služi prenosu toplote do radiatorjev in
drugih toplotnih prenosnikov, ali zrak, če je voden po cevnem razvodu, ki se ne
zaključi v okviru osnovnega telesa oziroma celostne enote kurišča male kurilne
naprave, temveč je voden praviloma v sosednje prostore;
12.  
naprave za čiščenje dimnih plinov so naprave, namenjene zmanjšanju
emisij snovi z dimnimi plini v zrak, na primer cikloni, filtri, elektro filtri,
katalizatorji, naprave za kemično čiščenje dimnih plinov;
13.  
nazivna toplotna moč male kurilne naprave je najvišja v trajnem pogonu
koristno oddana toplota v časovni enoti. Če ima mala kurilna naprava izraženo
območje toplotne moči, je nazivna toplotna moč tista, ki je označena na napisni
tablici male kurilne naprave pred dajanjem na trg in ki jo trajno označi proizvajalec
male kurilne naprave. Pri obrtniško izdelanih napravah se upošteva izračun po
standardu SIST EN 15544 – Lončene peči – Dimenzioniranje;
14.  
naravno prezračevanje je prezračevanje, ki poteka na podlagi naravnega
obtoka zraka, to je razlik v gostoti zraka v prezračevalni napravi in okolici,
ali pa je pretok zraka zagotovljen
15.  
na podlagi naravnega vleka dimovodne naprave;
16.  
  neoporečno obratovanje naprav je stanje naprav, ko le-te
izpolnjujejo bistvene varnostne zahteve iz predpisov o strojih, osnovne zahteve
iz predpisov o gradbenih proizvodih, zahteve iz predpisov o učinkoviti rabi
energije, zahteve iz predpisa, ki ureja emisije snovi z dimnimi plini v zrak iz
malih kurilnih naprav, ter so vgrajene v skladu z navodili proizvajalca in
tehničnimi predpisi;
17.  
normalna uporaba male kurilne ali dimovodne naprave je uporaba v skladu
z navodili proizvajalca, njeno namembnostjo in v evidenco izvajanja
dimnikarskih storitev vpisanim režimom, če so na njej opravljene vse predpisane
dimnikarske storitve in so vgrajene ali nameščene brez pomanjkljivosti ter ima
mala kurilna naprava pozitiven zapisnik o prvem pregledu;
18.  
oprema dimovodne naprave so naprave, vgrajene v ali na dimovodno tuljavo
in namenjene zagotavljanju obratovanja dimovodne naprave. To so na primer
omejevalnik vleka, protieksplozijska loputa, lopute za sekundarni zrak,
motorizirane lopute za dimne pline in zrak, čistilna in iztočna vratca dimnika,
zaključni element dimovodne naprave, dimniška kapa, lovilnik isker, zaščita
proti streli, ventilator za dimovodne naprave oziroma oprema kot samostojni
proizvodi, ki spadajo v skupino standardov EN 16475 – Dimovodne naprave –
Oprema;
19.  
plinske male kurilne naprave izvedbe »A«, »B«, in »C« so naprave, kot
jih določajo harmonizirani standardi s področja plinskih naprav in splošne
varnosti proizvodov ter nacionalni standardizacijski dokumenti, na primer
SIST-TP CEN/TR 1749 – Evropska shema za razvrščanje plinskih aparatov glede na
način odvajanja produktov zgorevanja (tipi), in so hkrati označene na napisni
tablici male kurilne naprave;
20.  
pomanjkljivost na mali kurilni, dimovodni in prezračevalni ali na opremi
dimovodne naprave ali pomožni napravi je nepravilnost, ki pomeni
neizpolnjevanje osnovnih zahtev oziroma nevarnost za zdravje, okolje, požar in
učinkovito rabo energije. Je tudi neskladje med dejanskim stanjem naprav in
tehničnimi predpisi, pravili stroke in navodili proizvajalcev. Skupine
pomanjkljivosti so primeroma določene v prilogi 1, ki je sestavni del te
uredbe;
21.  
povezovalni dimovod je dimovod, ki povezuje malo kurilno napravo in
priključek na dimovodno tuljavo dimovodne naprave oziroma navpični del
dimovodne naprave ter obratuje v podtlaku ali nadtlaku. Osnovni izrazi s
področja dimovodnih naprav so opredeljeni v standardu SIST EN 1443 – Dimovodne
naprave – Splošne zahteve;
22.  
prisilno prezračevanje je prezračevanje, ki poteka na podlagi obtoka
zraka, ustvarjenega z dodatnimi napravami, kot so na primer ventilatorji in
ejektorji;
23.  
površine za čiščenje so površine v malih kurilnih in dimovodnih
napravah, ki so v neposrednem stiku z gorivom in preostalimi produkti
zgorevanja in jih je treba čistiti ter pregledovati. To so na primer kurišče,
povezovalni dimovod, iztočni del dimovodne naprave, dimovodna tuljava in oprema
dimovodne naprave. Med površine za čiščenje spadajo tudi površine
prezračevalnih naprav, ki so v neposrednem stiku z zgorevalnim ali odpadnim
zrakom;
24.  
rekonstrukcija male kurilne ali dimovodne naprave je poseg v celotno
napravo ali del obstoječe naprave, prostor namestitve male kurilne naprave ali
stavbo, s katerim se vpliva na tehnične lastnosti naprave, pogoje za
obratovanje, opravljanje dimnikarskih storitev, skladnost s certifikatom ali na
osnovne ali bistvene zahteve naprav;
25.  
rešetke so del prezračevalne naprave, namenjene zaščiti pred vstopom
tujkov ali zaprtjem prezračevalne naprave. Nameščene so na odprtinah na
zunanjih in notranjih stenah oziroma zunanjih in notranjih vratih ter jaških in
kanalih, skozi katere se dovaja ali odvaja zrak, ali pa so prek njih urejene
povezave prostorov za namen dovoda ali odvoda zraka.
II. OBSEG OSKRBE
4. člen
(dimnikarske storitve)
(1) Dimnikar na napravah iz 2. člena te uredbe
izvaja naslednje dimnikarske storitve:
1.     
prvi, redni in izredni pregled malih kurilnih naprav,
2.     
redno in izredno mehansko, generalno čiščenje naprav in čiščenje
prezračevalnih naprav ter čiščenje ob izrednih dogodkih,
3.     
odstranjevanje katranskih in drugih oblog, ki se izvaja mehansko,
kemično ali z izžiganjem, in protikorozijsko zaščito naprav,
4.     
prve, občasne in izredne meritve emisij snovi z dimnimi plini v zrak iz
malih kurilnih naprav in
5.     
informiranje uporabnikov dimnikarskih storitev o energetski
učinkovitosti malih kurilnih naprav ter svetovanje glede izbire, vzdrževanja in
uporabe male kurilne naprave in z njo povezanih dimovodnih, prezračevalnih in
pomožnih naprav.
(2) Ne glede na prejšnji odstavek na napravah iz druge
do četrte alineje četrtega odstavka 2. člena te uredbe dimnikarska družba
opravlja samo storitve čiščenja in pregledovanja dimovodne naprave ter
pregledovanja dovoda zgorevalnega zraka in prostora namestitve. Na napravi iz
pete alineje četrtega odstavka 2. člena te uredbe dimnikarska družba v
večstanovanjskih stavbah opravlja samo storitve pregledovanja in čiščenja
dovoda zgorevalnega zraka.
(3) Izbrana dimnikarska družba uporabniku dimnikarskih
storitev zagotavlja opravljanje vseh dimnikarskih storitev iz prvega in drugega
odstavka tega člena v obsegu, številu in rokih ter na način in pod pogoji, kot
določa ta uredba in drugi predpisi, ki urejajo zahteve za dajanje proizvodov na
trg, varstvo okolja, varstvo pred požarom, graditev in energetsko učinkovitost stavb
ter izvajanje dimnikarskih storitev (v nadaljnjem besedilu: pravila stroke),
dimnikar pa zagotavlja izvajanje vseh dimnikarskih storitev iz prvega in
drugega odstavka tega člena v skladu s pravili stroke.
(4) Ob opravljanju storitev iz prvega odstavka tega
člena dimnikarska družba zbira podatke o napravah, morebitnih pomanjkljivostih
na njih in dimnikarskih storitvah ter jih na podlagi zapisnika vpiše v evidenco
izvajanja dimnikarskih storitev.
(5) Uporabnik dimnikarskih storitev lahko dimnikarski
družbi v roku 30 dni od prejema zapisnika poda pripombe na zapisnik, z
dokazili, ki utemeljujejo stališča, drugačna od zapisanih v zapisniku. Če
uporabnik dimnikarskih storitev kljub odgovoru na te pripombe meni, da so
predlagani ukrepi neutemeljeni, se lahko pritoži pristojni inšpekciji v roku 15
dni od prejema odgovora na pripombe ali od preteklega roka za odgovor na
pripombe.
(6) Vse dimnikarske storitve, ki jih je treba opraviti
na napravah iz prvega odstavka 2. člena te uredbe, nazivne toplotne moči
do vključno 50 kW, se v primeru, da se storitve opravljajo enkrat letno,
izvedejo na isti termin.
(7) Dimnikarska družba ne sme opravljati dejavnosti,
povezanih s prodajo, načrtovanjem in izvedbo malih kurilnih naprav.
(8) Opravljanje tistih dimnikarskih storitev, za katere
je minister, pristojen za okolje, v skladu z zakonom, ki ureja dimnikarske
storitve, določil časovne normative in vlada s sklepom najvišjo dovoljeno ceno
izvajanja dimnikarskih storitev, se ne zaračunava več, kot dovoljujejo sprejeti
normativi in sklep.
(9) Dimnikarska družba mora zagotoviti ravnanje z
nevarnimi odpadki, ki nastanejo pri izvajanju dimnikarskih storitev, v skladu s
predpisi, ki urejajo ravnanje z nevarnimi odpadki.
(10) Uporabnik dimnikarskih storitev zagotovi ravnanje z
odpadki razen nevarnih odpadkov, ki nastanejo pri izvajanju dimnikarskih
storitev, v skladu s predpisi, ki urejajo ravnanje z odpadki.
III. PREGLEDOVANJE NAPRAV
5. člen
(osnovne določbe pregledovanja naprav)
(1) Po vsakem opravljenem pregledu dimnikar uporabniku dimnikarskih
storitev izda ali pošlje podpisan zapisnik o pregledu. Če so naprave neoporečne
za obratovanje, se izda pozitiven zapisnik, če so na napravah ugotovljene
pomanjkljivosti, se izda negativen zapisnik.
(2) Roki za odpravo pomanjkljivosti, ki jih predlaga
dimnikar, so:
-       
takoj, če gre za veliko nevarnost in nadaljnja uporaba naprav ni
sprejemljiva,
-       
7 dni, če gre za veliko nevarnost,
-       
30 dni, če gre za manjšo nevarnost,
-       
6 mesecev, če pomanjkljivosti ne pomenijo neposredne nevarnosti, ali
-       
eno leto oziroma do naslednjega pregleda, če gre za pomanjkljivosti, ki
neposredno ne vplivajo na neoporečno vgradnjo in varno obratovanje naprav.
(3) Dimnikar uporabniku dimnikarskih storitev z
zapisnikom predlaga rok za odpravo pomanjkljivosti iz prejšnjega odstavka.
(4) Uporabnik dimnikarskih storitev v roku iz drugega
odstavka tega člena odpravi pomanjkljivosti. Uporabnik dimnikarskih storitev
takoj po odpravi pomanjkljivosti, ki so pomenile veliko nevarnost, oziroma v
roku 10 dni po odpravi drugih pomanjkljivosti pozove dimnikarsko družbo k
pregledu zaradi ugotavljanja odprave pomanjkljivosti (v nadaljnjem besedilu:
kontrolni pregled) in ji omogoči, da ga opravi. Če se pri tem pregledu izkaže,
da uporabnik dimnikarskih storitev pomanjkljivosti ni odpravil, dimnikar o tem
takoj obvesti pristojno inšpekcijo. Če uporabnik dimnikarskih storitev po
preteku predlaganega roka ne pozove dimnikarske družbe k pregledu, ta pisno
pozove uporabnika dimnikarskih storitev, da ji v roku sedmih dni sporoči, ali
je odpravil predlagane pomanjkljivosti. Če uporabnik sporoči, da
pomanjkljivosti ni odpravil, oziroma se na poziv ne odzove, dimnikar o tem
takoj obvesti pristojno inšpekcijo.
(5) Uporabnik dimnikarskih storitev omogoči, da pregled,
ki se je začel oziroma se vodi na napravah, na katerih so bile ugotovljene
pomanjkljivosti, opravi in zaključi dimnikarska družba, ki je pregled začela,
ne glede ne morebitno kasnejšo menjavo dimnikarske družbe.
(6) Dimnikarska družba pri pregledu iz prejšnjega
odstavka vnese podatke o odpravljenih pomanjkljivostih v evidenco izvajanja
dimnikarskih storitev.
(7) Dimnikar pri pregledih, glede na vrsto dimnikarske
storitve, uporablja sodobne postopke, opremo, pripomočke in znanja, s katerimi
lahko ugotovi stanje naprav oziroma morebitne pomanjkljivosti na napravah.
(8) Dimnikar ob pregledu naprav uporabnika dimnikarskih
storitev opozori, naj za potrebe izvajanja dimnikarskih storitev zagotovi
pogoje za trajno neoviran, prost in varen dostop do naprav iz 2. člena te
uredbe.
(9) Dimnikarska družba, ki je izbrana za skupne dele in
skupne naprave večstanovanjske stavbe, opravi prvi pregled novih ali
rekonstruiranih ter izredni pregled vseh naprav v stavbi, tudi če ima uporabnik
dimnikarskih storitev za malo kurilno napravo v stanovanju večstanovanjske
stavbe izbrano drugo dimnikarsko družbo, kot je izbrana za dimnikarske storitve
na skupnih delih in skupnih napravah večstanovanjske stavbe.
6. člen
(vsebina prvega pregleda)
(1) Pri prvem pregledu dimnikar preveri, da:
-       
pri normalni uporabi naprav ni nevarnosti za požar,
-       
pri normalni uporabi naprav ni nevarnosti za zastrupitev z ogljikovim
oksidom, nastalim pri zgorevanju goriv,
-       
pri normalni uporabi malih kurilnih naprav druge emisije snovi z dimnimi
plini v zrak ne presegajo predpisanih mejnih vrednosti in
-       
so z vidika izpolnjevanja osnovnih zahtev in neoporečnega obratovanja
naprave pravilno vgrajene ter zagotavljajo neoporečno obratovanje.
(2) Dimnikar izvede prvi pregled naprav na novih ali
rekonstruiranih napravah ne glede na to, ali je za stavbo potrebno uporabno
dovoljenje.
(3) Pri prvem pregledu dimovodne naprave, na katero
naprave niso priključene, se preverja in ugotavlja izpolnjevanje osnovnih
zahtev na podlagi zakona, ki ureja dimnikarske storitve, glede na načrtovano
uporabo ali namembnost dimovodne naprave, ki izhaja iz tehničnih lastnosti, in
glede na izvedeno vgradnjo.
(4) Če na napravah niso ugotovljene pomanjkljivosti,
uporabnik dimnikarskih storitev za novo ali rekonstruirano napravo pridobi
pozitiven zapisnik o prvem pregledu, s katerim dokazuje, da naprave
izpolnjujejo pogoje iz prvega odstavka tega člena. Pozitivni zapisnik je pogoj
za obratovanje male kurilne naprave. Uporabnik dimnikarskih storitev mora do
izvedbe prvega pregleda hraniti vso dokumentacijo, ki jo je prejel od
prodajalca naprave oziroma osebe, ki je napravo vgradila.
(5) Dimnikarska družba ob izvedbi prvega pregleda zaradi
ugotavljanja izpolnjevanja osnovnih zahtev v skladu z zakonom, ki ureja
dimnikarske storitve, od uporabnika dimnikarskih storitev pridobi osnovne
podatke o uporabniku dimnikarskih storitev in podatke o napravah, glede na
vrsto naprave:
-       
izjave o lastnostih,
-       
izjave o skladnostih,
-       
certifikate,
-       
navodila proizvajalcev,
-       
napisne tablice za male kurilne in dimovodne naprave,
-       
račune o nabavi in o izvedbi vgradnje ali namestitve naprav, s katerimi
se dokazuje datum nabave oziroma vgradnje ter naziv prodajalca ali izvajalca
del,
-       
izjave o pravilni vgradnji ali namestitvi naprav, iz katerih tudi
izhaja, da izvajalec del izpolnjuje zahteve glede ustrezne usposobljenosti iz
predpisov o obrtnih dejavnostih, in
-       
druge podatke, potrebne za izvedbo prvega pregleda.
(6) Dimnikarska družba skupaj z zapisnikom o prvem
pregledu hrani dvojnik dokumentacije s podatki iz prejšnjega odstavka.
(7) Prvi pregled naroči uporabnik dimnikarskih storitev,
za skupne dele stavbe v večstanovanjski stavbi pa upravnik stavbe ali
predstavnik etažnih lastnikov.
7. člen
(obseg storitve prvega pregleda)
(1) Obseg prvega pregleda naprav je določen v prilogi 2,
ki je sestavni del te uredbe.
(2) Dimnikar v okviru prvega pregleda preverja osnovne
zahteve, ki jih morajo vgrajene dimovodne naprave izpolnjevati v povezavi s
stavbo, v katero so vgrajene in skupaj z malimi kurilnimi, prezračevalnimi in
pomožnimi napravami tvorijo sklop oziroma neločljivo celoto ter so opredeljene
v izjavi o lastnostih posamezne dimovodne naprave, v pravilih stroke ter v
standardih SIST EN 13384 – Dimniki – računske metode termodinamike in SIST EN
15287 – Dimniki – Projektiranje, vgradnja in pregled dimnikov, opisane pa so v
standardu SIST EN 1443 – Dimovodne naprave – Splošne zahteve.
8. člen
(zapisnik o prvem pregledu)
(1) Zapisnik iz prvega odstavka 5. člena te uredbe
dimnikar izda ali pošlje v roku 10 delovnih dni od izvedbe prvega pregleda.
(2) Dimnikar v zapisniku o prvem pregledu navede
morebitne pomanjkljivosti in uporabniku dimnikarskih storitev predlaga rok za
odpravo pomanjkljivosti v skladu z drugim odstavkom 5. člena te uredbe.
(3) Če uporabnik dimnikarskih storitev pomanjkljivosti,
ugotovljenih pri prvem pregledu, ni odpravil, dimnikar po opravljenem kontrolnem
pregledu izda negativen zapisnik, v katerem povzame vse ugotovljene in še
neodpravljene pomanjkljivosti, ter ga posreduje pristojni inšpekciji.
(4) Dimnikar v zapisniku o prvem pregledu v skladu s
pravili stroke natančno navede, v katerem delu je kršena projektna ali tehnična
dokumentacija in niso upoštevana navodila proizvajalca oziroma v katerem delu
niso izpolnjene osnovne zahteve ali pogoji za neoporečno obratovanje.
(5) Če je bila vgradnja ali rekonstrukcija naprav
izvedena kot samogradnja uporabnika dimnikarskih storitev, dimnikar navedeno
okoliščino zapiše v zapisnik o prvem pregledu.
(6) Vsebina zapisnika o prvem pregledu male kurilne
naprave je določena v prilogi 3, ki je sestavni del te uredbe. Obrazec
zapisnika o prvem pregledu male kurilne naprave je določen v prilogi 4, ki je
sestavni del te uredbe.
9. člen
(vsebina rednega pregleda)
Redni pregled naprav je pregled, s katerim dimnikar ugotovi stanje
in primernost obstoječih naprav za nadaljnjo neoporečno in varno obratovanje in
s katerim ugotovi morebitne spremembe in pomanjkljivosti v pogojih obratovanja
naprav iz 2. člena te uredbe.
10. člen
(obseg storitve rednega pregleda)
(1) Obseg rednega pregleda naprav je določen v
prilogi 5, ki je sestavni del te uredbe.
(2) Redni pregled se na napravah izvaja v rokih,
določenih v prilogi 6, ki je sestavni del te uredbe.
(3) Ne glede na prejšnji odstavek lahko pristojna
inšpekcija iz razlogov iz tretjega odstavka 20. člena te uredbe zahteva
pogostejše izvajanje rednega pregleda.
(4) Če dimnikar pri izvajanju rednega pregleda ugotovi,
da obstoječe naprave po pravilih stroke niso neoporečne za obratovanje in da je
za določitev vseh morebitnih pomanjkljivosti potreben obsežnejši pregled, kot
ga obsega redni pregled, dimnikar uporabniku dimnikarskih storitev predlaga
izvedbo dodatnih postopkov in vsebin izrednega pregleda iz prve alineje prvega
odstavka 13. člena te uredbe. Če uporabnik dimnikarskih storitev zavrne
izvedbo izrednega pregleda iz prejšnjega stavka, dimnikar na podlagi zapisnika
o rednem pregledu o ugotovitvah takoj seznani pristojno inšpekcijo.
(5) Dimnikarska družba pri rednem pregledu preveri
podatke iz evidence izvajanja dimnikarskih storitev in njihovo skladnost z
dejanskim stanjem ter v primeru neskladnosti vnese spremembe podatkov v
evidenco izvajanja dimnikarskih storitev.
11. člen
(zapisnik o rednem pregledu)
(1) Dimnikar takoj ob pregledu izda zapisnik o rednem
pregledu iz prvega odstavka 5. člena te uredbe.
(2) Dimnikar izda uporabniku dimnikarskih storitev v
primeru ugotovljenih pomanjkljivosti na napravah negativen zapisnik in mu
predlaga odpravo pomanjkljivosti v roku iz drugega odstavka 5. člena te
uredbe.
(3) Če dimnikar pri kontrolnem pregledu ugotovi, da
pomanjkljivosti niso odpravljene, izda zapisnik, v katerem povzame vse
ugotovljene in še neodpravljene pomanjkljivosti, ter ga posreduje pristojni
inšpekciji.
(4) Vsebina zapisnika o rednem pregledu male kurilne
naprave je določena v prilogi 3 te uredbe. Obrazec zapisnika o rednem pregledu
male kurilne naprave je določen v prilogi 4 te uredbe.
12. člen
(vsebina izrednega pregleda)
(1) Izredni pregled naprav je pregled obstoječih naprav
po naročilu uporabnika dimnikarskih storitev.
(2) Če pristojni inšpektor ugotovi, da je treba izvesti
izredni pregled, njegovo izvedbo odredi z odločbo uporabniku dimnikarskih
storitev.
(3) Izredni pregled se opravlja zaradi ugotavljanja
odprave ugotovljenih pomanjkljivosti, po izrednih dogodkih ali po ponovni aktivaciji
neaktivnih naprav in zaradi ugotavljanja uporabe nedovoljenega goriva.
(4) Izredni pregled naprav zaradi ugotavljanja
pomanjkljivosti, ki vplivajo na varstvo pred požarom, se izvede na podlagi
zahteve inšpekcije, pristojne za varstvo pred naravnimi in drugimi nesrečami.
Izredni pregled zaradi ugotavljanja pomanjkljivosti, ki vplivajo na emisije
snovi v zrak z dimnimi plini ali na tveganje za okolje zaradi onesnaženja z
gorivi ali ostanki zgorevanja ali na tveganje za zdravje in življenje ljudi,
ali če obstaja sum, da gre za uporabo nedovoljenih energentov v mali kurilni
napravi, se izvede na podlagi zahteve inšpekcije, pristojne za okolje.
(5) Stroške izrednega pregleda zaradi ugotavljanja
izvedbe z odločbo odrejenih ukrepov s strani inšpektorja plača uporabnik
dimnikarskih storitev.
(6) Če ne gre za primer iz prejšnjega odstavka, plača
stroške izrednega pregleda, opravljenega na podlagi inšpekcijske odločbe,
uporabnik, če so ugotovljene pomanjkljivosti. V primeru, ko ugotovljenih
pomanjkljivosti ni in je bil izredni pregled odrejen na zahtevo inšpektorja,
plača stroške izrednega pregleda, opravljenega na podlagi inšpekcijske odločbe,
pristojna inšpekcija. V primeru, ko ugotovljenih nepravilnosti ni in je bil
izredni pregled opravljen na osnovi odločbe inšpektorja, izdane na predlog
dimnikarja, stroške izrednega pregleda nosi dimnikarska družba.
13. člen
(obseg storitve izrednega pregleda)
Izredni pregled male kurilne naprave in z njo povezanih
dimovodnih naprav, prezračevalnih naprav in pomožnih naprav je:
-       
pregled, ki je po postopku in vsebini enak prvemu pregledu, ob tem da se
opravi na obstoječih napravah,
-       
pregled, ki obsega zgolj del postopkov in vsebin prvega pregleda,
-       
pregled, ki obsega odvzem vzorca za presojo uporabe nedovoljenega goriva
v kurilni napravi, ali
-       
kontrolni pregled.
14. člen
(zapisnik o izrednem pregledu)
(1) Dimnikar izda ali pošlje zapisnik o izrednem
pregledu iz prvega odstavka 5. člena te uredbe v roku 10 delovnih dni od
izvedbe izrednega pregleda. Če je dimnikar izvedel izredni pregled na zahtevo
pristojne inšpekcije, z zapisnikom seznani tudi njo.
(2) Za zapisnik o izrednem pregledu se smiselno
uporabljajo določbe 8. člena te uredbe.
(3) Dimnikar navede morebitne pomanjkljivosti v
zapisniku o izrednem pregledu in uporabniku dimnikarskih storitev predlaga rok
za odpravo pomanjkljivosti v skladu z drugim odstavkom 5. člena te uredbe.
(4) Če uporabnik dimnikarskih storitev pomanjkljivosti,
ugotovljenih pri izrednem pregledu ni odpravil, dimnikar po opravljenem
kontrolnem pregledu, izda negativen zapisnik, v katerem povzame vse ugotovljene
in še neodpravljene pomanjkljivosti, ter ga posreduje pristojni inšpekciji.
(5) Dimnikar v zapisniku o izrednem pregledu skladno s
pravili stroke natančno navede, v katerem delu je kršena projektna ali tehnična
dokumentacija in niso upoštevana navodila proizvajalca oziroma v katerem delu
niso izpolnjene osnovne zahteve ali pogoji za neoporečno obratovanje.
(6) Vsebina zapisnika o izrednem pregledu male kurilne
naprave je določena v prilogi 3 te uredbe. Obrazec zapisnika o izrednem
pregledu male kurilne naprave je določen v prilogi 4 te uredbe.
15. člen
(pregled v primeru izrednega dogodka)
(1) Uporabnik dimnikarskih storitev pred uporabo naprav
po izrednem dogodku, ki ga predstavljata dimniški požar in vklop javljalnika
prisotnosti ogljikovega oksida, obvesti izbrano dimnikarsko družbo in ji
omogoči, da pred ponovno uporabo naprav opravi izredni pregled.
(2) Če izbrana dimnikarska družba izjemoma ne more
zagotoviti pregleda iz prejšnjega odstavka, opravi pregled druga dimnikarska
družba, s katero izbrana dimnikarska družba sodeluje na podlagi pogodbe.
(3) Dimnikar v okviru pregleda iz prvega odstavka tega
člena izvede storitev izrednega pregleda in v primeru dimniškega požara tudi
čiščenje naprav. Dimnikar uporabi vso razpoložljivo opremo, da ugotovi, ali so
naprave še primerne za nadaljnje neoporečno obratovanje.
(4) Dimnikar po izvedbi pregleda v primeru izrednega
dogodka izda zapisnik iz prvega odstavka 5. člena te uredbe z ugotovitvami
o pomanjkljivostih in vzrokih izrednega dogodka. S podpisom dimnikar jamči, da
mala kurilna naprava izpolnjuje zahtevane pogoje obratovanja in je varna za
normalno uporabo, kot določa 16. točka 3. člena te uredbe.
16. člen
(odvzem vzorca za presojo uporabe nedovoljenega goriva v mali
kurilni napravi)
(1) Če dimnikar pri izvajanju storitev oceni, da
uporabnik dimnikarskih storitev v mali kurilni napravi uporablja nedovoljeno gorivo,
o tem takoj obvesti pristojno inšpekcijo.
(2) Izredni pregled nedovoljene uporabe male kurilne
naprave iz tretje alineje 13. člena te uredbe vključuje kontrolno kemično
analizo pepela in oblog iz male kurilne naprave ter iz pripadajočih dimovodnih
naprav, s čimer se določi skladnost uporabljenega trdnega goriva s trdnim
gorivom, ki se lahko uporablja v mali kurilni napravi v skladu s predpisom, ki
ureja emisije snovi v zrak z dimnimi plini iz malih kurilnih naprav.
(3) Kontrolna kemična analiza vzorca iz prejšnjega
odstavka mora obsegati analizo onesnaženosti pepela in oblog z arzenom, bakrom,
kadmijem, kromom in svincem. Za analizirani vzorec se določi tudi faktor
toksične ekvivalentnosti.
(4) Kontrolno kemično analizo izvede pooblaščeni
izvajalec obratovalnega monitoringa, ki je pristojen za izdelavo ocene odpadka
v skladu s predpisom o izdelavi ocene odpadka pred odlaganjem, izdelavo ocene
nevarnega odpadka pred sežiganjem ter izvedbo kontrolne kemične analize
odpadkov. Za določitev faktorja toksične ekvivalentnosti se smiselno uporablja Uredba
Komisije (EU) 2017/644 z dne 5. aprila 2017 o določitvi metod vzorčenja in
analitskih metod za nadzor vsebnosti dioksinov, dioksinom podobnih PCB in
dioksinom nepodobnih PCB v nekaterih živilih ter razveljavitvi Uredbe (EU)
št. 589/2014 (UL L št. 92 z dne 6. 4. 2017, str. 9).
(5) Za namen iz prvega odstavka tega člena pooblaščeni
izvajalec iz prejšnjega odstavka ali pravna oseba ali samostojni podjetnik
posameznik, ki ima akreditacijsko listino za vzorčenje po standardu SIST EN
14899 – Karakterizacija odpadkov – Vzorčenje odpadkov – Okvirno navodilo za
pripravo in uporabo načrta vzorčenja, v prisotnosti dimnikarja odvzame vzorec
pepela in oblog. Če vzorec odvzame pravna oseba ali samostojni podjetnik, ki
ima akreditacijsko listino, se vzorec pepela in oblog preda pooblaščenemu
izvajalcu iz prejšnjega odstavka.
(6) S kontrolno kemično analizo pepela iz male kurilne
naprave se dokaže uporaba neprimernega goriva v mali kurilni napravi, če vsaj
ena od izmerjenih vrednosti težkih kovin ali faktor toksične ekvivalentnosti
preseže mejno vrednost na količino pepela, ki je za:
-       
arzen 25 mg/kg;
-       
baker 250 mg/kg;
-       
kadmij 25 mg/kg;
-       
krom 375 mg/kg;
-       
svinec 375 mg/kg;
-       
faktor toksične ekvivalentnosti 500 ng/kg.
(7) S kontrolno kemično analizo oblog iz male kurilne
naprave ter iz pripadajočih dimovodnih naprav se dokaže uporaba neprimernega
goriva v mali kurilni napravi, če vsaj ena od izmerjenih vrednosti težkih kovin
ali faktor toksične ekvivalentnosti preseže mejno vrednost na količino oblog,
ki je za:
-       
arzen 250 mg/kg;
-       
baker 750 mg/kg;
-       
kadmij 250 mg/kg;
-       
krom 375 mg/kg;
-       
svinec 750 mg/kg;
-       
faktor toksične ekvivalentnosti 750 ng/kg.
(8) Pooblaščeni izvajalec po opravljeni analizi preda
rezultate analize inšpekciji, pristojni za okolje, in z njimi pisno seznani
uporabnika dimnikarskih storitev.
17. člen
(mala kurilna naprava, ki se ne uporablja, in mala kurilna
naprava, ki se izbriše iz evidence izvajanja dimnikarskih storitev)
(1) Mala kurilna naprava, ki se ne uporablja, je
naprava, za katero je uporabnik dimnikarskih storitev dimnikarski družbi v
skladu z zakonom, ki ureja dimnikarske storitve, posredoval pisno izjavo, da je
ne uporablja, tehnično pa je v takšnem stanju, da jo je mogoče uporabiti.
(2) Dimnikarska družba po prejetju pisne izjave iz
prejšnjega odstavka opravi pregled, s katerim preveri dejansko neuporabo male
kurilne naprave. Dimnikarska družba pri tem pregledu v zapisnik zapiše tehnične
podatke naprav ter način ogrevanja in priprave tople sanitarne vode v stavbi
oziroma stanovanjski enoti, iz česar mora izhajati, da predmetna mala kurilna
naprava ni nujno potrebni vir toplotne energije.
(3) Dimnikar ob pregledu male kurilne naprave, ki se
izbriše iz evidence izvajanja dimnikarskih storitev, ugotovi in v zapisnik
zapiše:
-       
ali ima mala kurilna naprava na trdno gorivo odstranjen povezovalni
dimovod in ali je priključek na dimovodno tuljavo dimovodne naprave plinotesno
zaprt,
-       
ali je pri mali kurilni napravi na tekoče gorivo odstranjen vsaj dovod
goriva, v posameznih primerih pa iz varnostnih razlogov tudi povezovalni
dimovod, priključek na dimovodno tuljavo dimovodne naprave pa je plinotesno
zaprt, kar omogoča na primer priključitev druge male kurilne naprave na isto
dimovodno tuljavo, in
-       
ali je pri mali kurilni napravi na plinasto gorivo zapečaten vsaj dovod
goriva, in sicer s strani pooblaščene osebe, v posameznih primerih pa iz
varnostnih razlogov odstranjen tudi povezovalni dimovod, kar omogoča na primer
priključitev druge male kurilne naprave na isto dimovodno tuljavo.
(4) Pred ponovno uporabo male kurilne naprave, ki se
izbriše iz evidence izvajanja dimnikarskih storitev, uporabnik dimnikarskih
storitev v skladu z zakonom, ki ureja dimnikarske storitve, omogoči prvi
pregled.
(5) Naprave, ki se ne uporabljajo in za katere uporabnik
dimnikarskih storitev o njihovem nedelovanju ni obvestil dimnikarske družbe v
skladu z zakonom, ki ureja dimnikarske storitve, se redno pregledajo v rokih,
ki so določeni v prilogi 6 te uredbe.
(6) Mala kurilna naprava, ki je v evidenco izvajanja dimnikarskih
storitev vpisana kot naprava, ki se ne uporablja ali ki se izbriše iz evidence
izvajanja dimnikarskih storitev, ne sme obratovati.
18. člen
(čiščenje naprav)
(1) Čiščenje se izvaja kot redno in izredno mehansko,
generalno čiščenje naprav in čiščenje prezračevalnih naprav ter čiščenje ob
izrednih dogodkih.
(2) Dimnikarska družba lahko s predhodnim obvestilom
predlaga uporabniku dimnikarskih storitev termin izvajanja čiščenja. Čiščenje
se lahko opravi po naročilu uporabnika dimnikarskih storitev, lahko pa njegovo
izvedbo na predlog dimnikarja zahteva pristojni inšpektor.
(3) Dimnikar izda uporabniku dimnikarskih storitev po
vsakem opravljenem čiščenju podpisan zapisnik o čiščenju. Vsebina zapisnikov o
čiščenju je določena v prilogi 3 te uredbe. Obrazec zapisnika o čiščenju
naprave je določen v prilogi 4 te uredbe.
19. člen
(redno mehansko čiščenje naprav)
(1) Redno mehansko čiščenje se na napravah iz
2. člena te uredbe izvaja v rokih, ki so določeni v prilogi 6 te uredbe.
(2) Obseg rednega mehanskega čiščenja naprav je določen v
prilogi 7, ki je sestavni del te uredbe.
(3) Redno mehansko čiščenje se v okviru dimnikarskih
storitev ne opravlja na malih kurilnih napravah izvedbe »A«.
(4) Redno mehansko čiščenje se v okviru dimnikarskih
storitev ne opravlja na plinskih malih kurilnih napravah izvedb »B« in »C« z
atmosferskim gorilnikom z ali brez ventilatorja, če bi s poseganjem v naprave
zaradi izvedbe mehanskega čiščenja spremenili na primer pogoje obratovanja in
nastavitev procesa zgorevanja.
(5) Upravnik ali predstavnik etažnih lastnikov pri
rednem čiščenju v večstanovanjskih stavbah omogoči redno čiščenje na skupnih
delih stavbe.
20. člen
(pogostejše čiščenje naprav)
(1) Ne glede na prvi odstavek prejšnjega člena se
pogostejše čiščenje opravlja v primerih, ko so presežene mejne vrednosti emisij
snovi z dimnimi plini, ali iz drugih razlogov, zaradi katerih so obloge na
površinah za čiščenje povečane.
(2) Pogostejše čiščenje se opravlja v enkrat krajših
časovnih presledkih, kot jih določa ta uredba za redno mehansko čiščenje, in
sicer za obdobje do odprave pomanjkljivosti, zaradi katerih nastajajo povečane
obloge.
(3) Pomanjkljivosti, zaradi katerih dimnikar pogosteje
izvaja čiščenje, so:
a)    
pri mali kurilni napravi na trdna goriva:
- 
preseganje mejnih vrednosti za črnino dimnih plinov,
- 
povečana prisotnost saj in katranskih oblog,
- 
prisotnost žlindre,
- 
staljeni pepel,
- 
prisotnost drugih oblog, ki zmanjšujejo intenziteto prenosa toplotne
energije na malo kurilno napravo;
b)    
pri mali kurilni napravi na tekoča goriva:
- 
preseganje mejnih vrednosti za dimno število,
- 
povečana prisotnost saj,
- 
prisotnost oljnih derivatov, nezgorelega olja, v dimnih plinih,
- 
prisotnost drugih oblog, ki zmanjšujejo intenziteto prenosa toplotne
energije na malo kurilno napravo;
c)    
pri mali kurilni napravi na plinasta goriva:
- 
preseganje mejnih vrednosti za dimno število,
- 
prisotnost drugih oblog, ki zmanjšujejo intenziteto prenosa toplotne
energije na malo kurilno napravo.
(4) Pogostejše čiščenje iz razlogov iz prejšnjega
odstavka predlaga dimnikar ali zahteva pristojni inšpektor, dimnikar pa ga
lahko opravi tudi po naročilu uporabnika dimnikarskih storitev.
21. člen
(čiščenje naprav v občasnem obratovanju)
(1) Na malih kurilnih napravah v občasnem obratovanju se
v času obratovanja čiščenje izvaja v rokih, ki so določeni v prilogi 6 te
uredbe.
(2) Če se režim uporabe naprave iz občasne uporabe
spremeni v redno uporabo, za katero je določeno pogostejše čiščenje naprave,
uporabnik dimnikarskih storitev to takoj sporoči dimnikarski družbi.
22. člen
(odstranjevanje katranskih oblog)
(1) Dimnikar izvede odstranjevanje katranskih oblog po
naročilu ali s privoljenjem uporabnika dimnikarskih storitev ali na zahtevo
pristojnega inšpektorja. Odstranjevanje katranskih oblog je lahko mehansko,
kemično ali z izžiganjem ter drugimi postopki oziroma s kombinacijo navedenih
postopkov. Če je bilo odstranjevanje katranskih oblog opravljeno v rokih, ki
veljajo za redno čiščenje, se šteje, da je bilo opravljeno tudi redno čiščenje.
(2) Odstranjevanje katranskih oblog s površin za
čiščenje s kemičnimi postopki ali z izžiganjem se opravi, če katranskih oblog
ni mogoče odstraniti z orodjem za mehansko čiščenje oziroma če je za
odstranjevanje oblog s kemičnimi postopki ali z izžiganjem potreben bistveno
krajši čas kot za mehansko čiščenje.
(3) Uporabnik dimnikarskih storitev na podlagi rednega
ali izrednega pregleda dimnikarja ali odločbe pristojnega inšpektorja odpravi
vzroke za nastajanje katranskih oblog.
(4) Izžiganje izvaja dimnikar po področjih, praviloma od
ustja dimovodne naprave proti iztočnim vratcem dimovodne naprave.
(5) Če se katranske obloge odstranjujejo z izžiganjem,
je treba zagotoviti, da:
-       
dimnikar pred izžiganjem katranskih oblog v dimovodni tuljavi o času in
kraju izvajanja te storitve obvesti regijski center za obveščanje na številko
112,
-       
se obloge ne izžigajo v mraku, ponoči, ob močnem vetru, izredno suhem
vremenu ali izredno mrzlem vremenu oziroma v primerih, ko je razglašena velika
ali zelo velika požarna ogroženost na tem območju,
-       
ima dimnikar v neposredni bližini izvajanja izžiganja vsaj dva gasilnika
na prah (6 EG) ali dva gasilnika na CO2 (5 EG), ki sta potrebna za gašenje
v primeru čezmerne intenzivnosti gorenja oblog v dimovodni napravi ali druge
požarne nevarnosti,
-       
uporabnik dimnikarskih storitev in upravnik v primeru izžiganja dimnika
ali tuljave v večstanovanjskem objektu zagotovita dostop v vsa stanovanja in
prostore na vertikali, skozi katere poteka dimovodna naprava, z namenom
preverjanja morebitnih poškodb na stenah dimovodne naprave in preverjanja požarne
varnosti,
-       
dimnikar pred izžiganjem katranskih oblog preveri stanje naprav in
stavbe glede požarne varnosti in se na tej podlagi odloči za izžiganje,
-       
dimnikar izžiganja ne opravi oziroma da preneha z izžiganjem oblog, če
ugotovi, da bi lahko prišlo do prevelikih poškodb naprav, ki jih izžiga, ali
prevelike požarne nevarnosti,
-       
po končanem izžiganju dimnikar preveri, ali obstaja morebitna požarna
nevarnost in o končanem izžiganju obvesti regijski center za obveščanje na
številko 112.
(6) Po končanem izžiganju dimnikar s kamero pregleda
notranje stene dimovodne tuljave, da ugotovi morebitne poškodbe in uporabnost
dimovodne naprave po izžiganju.
23. člen
(generalno čiščenje malih kurilnih naprav)
(1) Generalno čiščenje malih kurilnih naprav je čiščenje
malih kurilnih naprav nazivne toplotne moči nad 50 kW, ki ga dimnikar izvede v
rokih, določenih v prilogi 6 te uredbe.
(2) Če se mala kurilna naprava redno čisti samo enkrat
na leto, se takrat opravi tudi generalno čiščenje.
(3) Generalno čiščenje se lahko opravi tudi po naročilu
uporabnika dimnikarskih storitev ali na zahtevo:
-       
inšpekcije, pristojne za varstvo pred naravnimi in drugimi nesrečami, če
je generalno čiščenje potrebno zaradi pomanjkljivosti, ki vplivajo na varstvo
pred požarom, ali
-       
inšpekcije, pristojne za okolje, če je generalno čiščenje potrebno
zaradi pomanjkljivosti, ki vplivajo na emisije snovi v zrak z dimnimi plini ali
na tveganje za okolje zaradi onesnaženja z gorivi ali ostanki zgorevanja.
(4) Inšpektor zahteva generalno čiščenje, če sam ugotovi
pomanjkljivosti iz prejšnjega odstavka ali če tako odloči na predlog
dimnikarja.
(5) Generalno čiščenje se ne izvaja v času kurilne
sezone, če se naprava uporablja redno, razen če generalno čiščenje zahteva
uporabnik dimnikarskih storitev ali pristojni inšpektor.
(6) Na zahtevo uporabnika dimnikarskih storitev se po
generalnem čiščenju opravi tudi protikorozijska zaščita male kurilne naprave.
24. člen
(kemično čiščenje naprav)
(1) Namesto mehanskega čiščenja se lahko po presoji
dimnikarja opravi tudi kemično čiščenje, če uporabnik dimnikarskih storitev s
tem soglaša.
(2) Obseg kemičnega čiščenja naprav je določen v prilogi
7 te uredbe.
(3) Kemično čiščenje naprav se opravi v skladu s
predpisi s področja varstva okolja. Če pri kemičnem čiščenju naprav nastanejo
nevarni odpadki, dimnikarska družba kot imetnik teh odpadkov ravna z njimi v
skladu s predpisi, ki urejajo ravnanje z odpadki.
25. člen
(redno mehansko čiščenje malih kurilnih in dimovodnih naprav
na plinasto gorivo)
Redno mehansko čiščenje malih kurilnih in dimovodnih naprav
na plinasto gorivo z medijem za prenos toplote na primer kotlov in grelnikov
zraka ter ventilatorskih gorilnikov se opravi enkrat na leto, če se ob rednem
pregledu ugotovi, da je čiščenje potrebno.
26. člen
(redno mehansko čiščenje malih kurilnih in dimovodnih naprav
s kombinirano uporabo goriv)
Če mala kurilna naprava obratuje s kombinirano uporabo goriv,
se redno mehansko čiščenje opravlja v rokih, ki veljajo za gorivo s pogostejšim
čiščenjem, če se to gorivo uporablja več kot tri mesece v kurilni sezoni.
27. člen
(mehansko čiščenje prezračevalnih naprav)
(1) Mehansko čiščenje prezračevalnih naprav, ki so
namenjene dovodu zgorevalnega zraka, se opravi, če dimnikar ob rednem pregledu
naprav iz 2. člena ugotovi, da je čiščenje potrebno.
(2) Na prezračevalnih napravah s prisilnim
prezračevanjem se, kakor na prezračevalnih napravah z naravnim prezračevanjem, mehansko
čiščenje opravlja samo na prezračevalnih tuljavah in kanalih.
(3) Če dimnikar oceni, da je postopek ugotavljanja potrebnosti
mehanskega čiščenja v okviru rednega pregleda časovno daljši kot izvedba
mehanskega čiščenja, se opravi mehansko čiščenje. To zlasti velja za
prezračevalne naprave, če niso vertikalne, če dimenzijsko odstopajo od
standardnih izvedb, če imajo majhen svetli presek, če so težje dostopne za
izvajanje rednega pregleda in podobno oziroma pri katerih ni mogoče na
enostaven način brez dodatne posebne opreme ali večje porabe časa preveriti
potrebe po čiščenju.
(4) Namen izvedbe mehanskega čiščenja prezračevalnih
naprav je zagotoviti neoviran dovod zgorevalnega zraka in zraka za
prezračevanje prostora z malo kurilno napravo ali za prezračevanje sosednjih
povezanih prostorov.
(5) Čiščenje prezračevalnih naprav za prezračevanje
bivalnih, poslovnih in drugih prostorov brez malih kurilnih naprav se opravi le
po naročilu uporabnika dimnikarskih storitev.
28. člen
(splošne določbe meritev emisij snovi in toplotnih izgub z
dimnimi plini)
(1) Meritev emisij snovi z dimnimi plini v zrak na malih
kurilnih napravah obsega ugotavljanje rokov merjenja, metodologijo vzorčenja in
merjenja emisije snovi z dimnimi plini v zrak, vrednotenje izmerjenih
vrednosti, izdajo zapisnikov o izvedenih meritvah in vrste podatkov o malih
kurilnih napravah ter opravljenih meritvah emisije snovi z dimnimi plini v
zrak, ki jih dimnikarska družba vpiše v evidenco izvajanja dimnikarskih
storitev.
(2) Dimnikar izvede meritev emisij snovi z dimnimi plini
v zrak z namenom preprečevanja obratovanja novih ali rekonstruiranih malih
kurilnih naprav in obratovanja obstoječih, ki bi presegale mejne vrednosti
emisij snovi v zrak in toplotnih izgub z dimnimi plini, ter z namenom
preprečevanja neustreznih nastavitev parametrov zgorevanja, slabega vzdrževanja
ali delovanja poškodovanih naprav.
(3) Rezultati meritev so osnova za določitev morebitnega
pogostejšega izvajanja posameznih dimnikarskih storitev iz razlogov iz tretjega
odstavka 20. člena te uredbe.
(4) Z rezultati meritev dimnikar seznani uporabnika
dimnikarskih storitev, dimnikarska družba pa jih vpiše v evidenco izvajanja
dimnikarskih storitev.
(5) Meritve emisij snovi v zrak in toplotnih izgub z
dimnimi plini se opravijo v času uporabe, kar pomeni v času kurilne sezone,
zunaj kurilne sezone pa le, če se mala kurilna naprava uporablja vse leto.
29. člen
(izvedba meritev emisij snovi)
(1) Izvedba meritev emisij snovi z dimnimi plini obsega:
1.     
merjenje in vrednotenje emisijskih parametrov, vključno z merjenjem
parametrov stanja dimnih plinov in ugotavljanjem obratovalnega stanja naprav,
2.     
merjenje toplotne izgube z dimnimi plini,
3.     
izdelavo zapisnika o opravljenem merjenju emisije snovi v zrak iz male
kurilne naprave.
(2) Emisijski parametri so vsebnost in količina snovi v
dimnih plinih, parametri stanja dimnih plinov in obratovalni parametri male
kurilne naprave, ki so predmet meritev.
(3) Parametri iz prejšnjega odstavka so:
1.     
na malih kurilnih napravah na tekoča in plinasta goriva:
- 
dimno število,
- 
vsebnost ogljikovega oksida,
- 
vsebnost kisika,
- 
vsebnost dušikovih oksidov,
- 
oljni derivati za tekoča goriva,
- 
toplotne izgube z dimnimi plini,
- 
podtlak, tlačna razlika,
- 
temperatura zgorevalnega zraka,
- 
temperatura dimnih plinov;
2.     
na malih kurilnih napravah na trdna goriva:
- 
črnina dimnih plinov,
- 
vsebnost ogljikovega oksida,
- 
toplotne izgube z dimnimi plini,
- 
vsebnost kisika,
- 
podtlak, tlačna razlika,
- 
temperatura zgorevalnega zraka,
- 
temperatura dimnih plinov,
- 
vsebnost vode v gorivu.
(4) Ne glede na določbe prejšnjega odstavka se pri
izvedbi prvih meritev emisij snovi z dimnimi plini iz 32. člena te uredbe
ne izvajajo meritve:
-       
vsebnosti dušikovih oksidov na novih malih kurilnih napravah na tekoča
in plinasta goriva ter
-       
črnine dimnih plinov na novih malih kurilnih napravah na trdna goriva.
V okviru rednih meritev v rokih, ki so določeni v prilogi 6
te uredbe, se meritve v tem odstavku navedenih parametrov na teh napravah
pričnejo izvajati po petih letih od vgradnje male kurilne naprave.
(5) Ne glede na določbe drugega odstavka tega člena se
meritve emisij snovi v zrak z dimnimi plini ne izvajajo na enosobnih malih
kurilnih napravah na trdno gorivo:
-       
ki so navedene v točkah 3.1 do 3.6 tabele meritev v prilogi 6 te uredbe
ter
-       
ki so bile izdelane ali vgrajene pred 1. januarjem 1960.
(6) Meritve se izvedejo na način in v obsegu iz priloge
8, ki je sestavni del te uredbe. Meritve se izvajajo v skladu s
standardizacijskima dokumentoma, ki urejata merjenje emisij snovi z dimnimi
plini na malih kurilnih napravah.
(7) Dimnikar izda uporabniku dimnikarskih storitev na
podlagi opravljenih meritev podpisan zapisnik o meritvah. V zapisniku se
opredeli, ali je naprava neoporečna za obratovanje. Če so naprave neoporečne za
obratovanje, se izda pozitiven zapisnik. Zapisniku se priloži kopija izpisa
izmerjenih veličin iz merilne naprave.
(8) Dimnikar uporabniku dimnikarskih storitev z
zapisnikom predlaga rok za odpravo pomanjkljivosti.
(9) Uporabnik dimnikarskih storitev v roku iz prejšnjega
odstavka odpravi pomanjkljivosti. Uporabnik dimnikarskih storitev takoj po
odpravi pomanjkljivosti, ki so pomenile veliko nevarnost, in najkasneje v roku
10 dni po odpravi pomanjkljivosti pozove dimnikarsko družbo h kontrolnemu
pregledu in ji omogoči, da ga opravi. Če se pri tem pregledu z meritvijo
izkaže, da uporabnik dimnikarskih storitev pomanjkljivosti ni odpravil v roku
iz prejšnjega odstavka, dimnikar o tem takoj obvesti pristojno inšpekcijo. Če
uporabnik dimnikarskih storitev po preteku predlaganega roka ne pozove
dimnikarske družbe k pregledu, ta pisno pozove uporabnika dimnikarskih
storitev, da ji v roku sedmih dni sporoči, ali je odpravil predlagane pomanjkljivosti.
Če uporabnik sporoči, da pomanjkljivosti ni odpravil, oziroma se na poziv ne
odzove, dimnikar o tem takoj obvesti pristojno inšpekcijo.
(10) Uporabnik dimnikarskih storitev zagotovi, da
meritev, ki se je začela oziroma se vodi na napravah, na katerih so bile
ugotovljene pomanjkljivosti, opravi in zaključi dimnikarska družba, ki je
pregled začela, ne glede ne morebitno kasnejšo menjavo dimnikarske družbe.
(11) Dimnikarska družba pri meritvi iz prejšnjega
odstavka vnese podatke o odpravljenih pomanjkljivostih v evidenco izvajanja
dimnikarskih storitev.
(12) Če odprava pomanjkljivosti ni mogoča na noben drug
način, uporabnik dimnikarskih storitev, pri katerem so bile pri izvedbi meritve
ugotovljene pomanjkljivosti, zagotovi odpravo pomanjkljivosti z ukrepi
zamenjave ali vgradnje dodatnih pomožnih naprav male kurilne naprave brez
spremembe osnovnega proizvoda ali z vgradnjo naprave za čiščenje dimnih plinov.
(13) Meritve toplotnih izgub z dimnimi plini se izvedejo
pri nazivni moči.
(14) Izmerjena vrednost emisijskega parametra je
vrednost, ki se prebere iz merilne naprave in običajno vključuje kalibracijo
merilne naprave ter pretvarjanja rezultatov meritev v mersko enoto, v kateri se
izrazi rezultat meritve. Izmerjena vrednost je trenutna vrednost vzorca dimnih
plinov ali za čas vzorčenja izračunana povprečna vrednost celotnega vzorca
dimnih plinov.
30. člen
(merilno mesto)
(1) Merilno mesto je določeno v prilogi 8 te uredbe.
(2) Če mala kurilna naprava nima merilnega mesta, ga
lahko za potrebe izvedbe meritev izvede dimnikar ali uporabnik dimnikarskih
storitev na pobudo dimnikarja.
31. člen
(merilna oprema)
(1) Meritve emisijskih parametrov se v skladu s stanjem
tehnike izvajajo s standardiziranimi merilnimi metodami z merilno opremo,
izdelano po standardu SIST EN 50379 – Specifikacija za prenosne električne
naprave za merjenje parametrov vnetljivosti izpušnega plina grelnih naprav.
(2) Ne glede na prejšnji odstavek merilna oprema za
merjenje naslednjih emisijskih parametrov ni izdelana po standardu SIST EN 50379:
-       
dimno število,
-       
oljni derivati za tekoča goriva,
-       
črnina dimnih plinov,
-       
vsebnost vode v gorivu.
(3) Za merilno opremo iz prvega odstavka tega člena je
treba enkrat letno izvesti kalibracijo po navodilih proizvajalca te opreme.
(4) Dimnikarska družba pridobi poročilo o rezultatih
letnega preizkušanja merilne opreme in o rezultatih kalibracije merilne opreme.
32. člen
(prve meritve emisij snovi z dimnimi plini)
(1) Prve meritve po vgradnji naprav naroči uporabnik
dimnikarskih storitev, lahko pa njihovo izvedbo na predlog dimnikarja zahteva
pristojni inšpektor.
(2) Prve meritve emisij snovi z dimnimi plini so
dimnikarska storitev, ki se opravi najkasneje v roku treh mesecev od začetka
obratovanja:
-       
ob prvi uporabi nove male kurilne naprave,
-       
po zagonu male kurilne naprave po vgradnji,
-       
po rekonstrukciji ali
-       
po prvem zagonu naprave za čiščenje dimnih plinov iz male kurilne
naprave na trdna goriva.
(3) Dimnikarska družba s prvimi meritvami preveri, ali
na novo vgrajene ali rekonstruirane male kurilne naprave presegajo mejne
vrednosti emisij snovi v zrak in toplotnih izgub z dimnimi plini glede na mejne
vrednosti, določene v predpisu o emisijah snovi z dimnimi plini v zrak iz malih
kurilnih naprav.
33. člen
(občasne meritve emisij snovi z dimnimi plini)
(1) Dimnikar z občasno meritvijo emisij snovi z dimnimi
plini preveri, ali obstoječe male kurilne naprave presegajo mejne vrednosti
emisij snovi v zrak in toplotnih izgub z dimnimi plini, določene v predpisu, ki
ureja emisije snovi v zrak z dimnimi plini iz malih kurilnih naprav.
(2) Občasne meritve emisij snovi v zrak in toplotnih
izgub z dimnimi plini se opravijo v rokih iz priloge 6 te uredbe po naročilu uporabnika
dimnikarskih storitev, lahko pa njihovo izvedbo na predlog dimnikarja zahteva
pristojni inšpektor.
34. člen
(izredne meritve emisij snovi z dimnimi plini)
(1) Izvedba izrednih meritev emisij snovi z dimnimi
plini je enaka kot pri prvih meritvah, le da gre v tem primeru za obstoječe
naprave.
(2) Izvedbo izrednih meritev naroči uporabnik
dimnikarskih storitev.
(3) Če pristojni inšpektor na predlog dimnikarja ugotovi
potrebo po izrednih meritvah emisij snovi z dimnimi plini, njihovo izvedbo
odredi z odločbo uporabniku dimnikarskih storitev.
(4) Stroške izrednih meritev emisij snovi z dimnimi
plini, opravljenih na podlagi inšpekcijske odločbe, plača uporabnik
dimnikarskih storitev, če so ugotovljene pomanjkljivosti. Če ugotovljenih
pomanjkljivosti ni in so bile izredne meritve emisij snovi z dimnimi plini
odrejene na zahtevo inšpektorja samega, plača stroške izrednih meritev emisij
snovi z dimnimi plini, opravljenih na podlagi inšpekcijske odločbe, pristojna
inšpekcija. Če ugotovljenih nepravilnosti ni in so bile izredne meritve
opravljene na osnovi odločbe inšpektorja, izdane na predlog dimnikarja, stroške
izredne meritve nosi dimnikarska družba.
35. člen
(zapisnik o meritvah)
(1) Če so pri meritvi emisij snovi v zrak in toplotnih
izgub z dimnimi plini ugotovljene pomanjkljivosti, dimnikar izda negativen zapisnik
z navedbo roka odprave preseganja vrednosti v skladu z drugim odstavkom
5. člena te uredbe.
(2) Če pomanjkljivosti ob kontrolnem pregledu niso
odpravljene, dimnikar izda negativen zapisnik, v katerem povzame vse
ugotovljene in še neodpravljene pomanjkljivosti, ter ga posreduje pristojni
inšpekciji.
(3) Vsebina zapisnika o meritvah na mali kurilni napravi
je določena v prilogi 3 te uredbe. Obrazec zapisnika o meritvah na mali kurilni
napravi je določen v prilogi 4 te uredbe.
36. člen
(kvaliteta goriva na malih kurilnih napravah na trdna
goriva)
(1) V okviru meritev emisij snovi z dimnimi plini v zrak
se izvaja tudi kontrola vlažnosti drv in preverja primernost velikosti polen za
enostavna kurišča oziroma granulacija goriva glede na zahteve proizvajalca male
kurilne naprave.
(2) Granulacija trdnega goriva, ki se uporablja za
kurjenje v posamezni mali kurilni napravi, mora biti take velikosti, kot jo
določa proizvajalec male kurilne naprave.
37. člen
(občasne meritve emisij snovi v zrak in toplotnih izgub z
dimnimi plini na malih kurilnih napravah na plinasto gorivo)
(1) Na mali kurilni napravi, kot je plinski grelnik za
pripravo sanitarne vode ali kombinirani plinski grelnik za ogrevanje in
pripravo sanitarne vode z atmosferskimi gorilniki in prekinjevalnikom vleka, v
kateri je zgorevanje goriva odvisno od zraka v prostoru, se mora enkrat letno,
ne glede na njeno nazivno toplotno moč, preveriti kakovost zgorevanja oziroma
opraviti meritve vsebnosti ogljikovega oksida v dimnih plinih in bivalnem prostoru.
(2) Če je v dimnih plinih male kurilne naprave iz
prejšnjega odstavka presežena vrednost 200 mg/kWh za ogljikov oksid v dimnih
plinih, uporabnik dimnikarskih storitev zagotovi odpravo pomanjkljivosti,
ponovne meritve pa se opravijo najkasneje v šestih tednih od ugotovitve
pomanjkljivosti.
(3) Pristojni inšpektor lahko iz razlogov iz tretjega
odstavka 20. člena te uredbe za male kurilne naprave na plinasto gorivo
zahteva pogostejše izvajanje občasnih meritev emisij in toplotnih izgub z
dimnimi plini.
(4) Če emisije ogljikovega oksida tudi pri ponovnih
meritvah presegajo 200 mg/kWh, dimnikarska družba o tem obvesti pristojno
inšpekcijo.
(5) Ne glede na določbe drugega do četrtega odstavka
tega člena dimnikarska družba nemudoma obvesti pristojno inšpekcijo, če
ugotovi, da koncentracija ogljikovega oksida v dimnih plinih presega vrednost
600 mg/kWh.
IV. NADZOR
38. člen
(pristojnosti)
Inšpekcija, pristojna za okolje, izvaja nadzor nad izvajanjem
te uredbe v primeru ugotovljenih in neodpravljenih pomanjkljivosti na napravah
ali v primeru tveganja zastrupitve in izvaja ukrepe iz prvega odstavka
39. člena te uredbe, razen:
-       
kadar gre za pomanjkljivosti, ki se nanašajo na zmanjšano varstvo pred
požarom, ko izvaja nadzor in ukrepe iz drugega odstavka 39. člena te
uredbe inšpekcija, pristojna za varstvo pred naravnimi in drugimi nesrečami,
-       
kadar iz dokumentacije posamezne na novo vgrajene naprave ali na novo
vgrajenega dela naprav pri rekonstrukciji izhaja, da le-ta ne izpolnjuje
osnovnih zahtev, ali ko dokumentacija za novo vgrajene naprave ali za novo
vgrajeni del naprav pri rekonstrukciji ni na voljo oziroma ne obstaja; v teh
primerih dimnikarska družba o ugotovitvah obvesti inšpekcijo, pristojno za trg.
39. člen
(ukrepi)
(1) Inšpekcija, pristojna za okolje, ima, če ugotovi, da
so kršene določbe te uredbe, poleg pooblastil, ki jih ima po zakonih, ki
urejata inšpekcijski nadzor in dimnikarske storitve, pristojnost:
1.     
odrediti dimnikarski družbi vpis podatkov v evidenco izvajanja
dimnikarskih storitev v skladu s četrtim odstavkom 4. člena te uredbe;
2.     
odrediti prepoved opravljanja dimnikarskih storitev dimnikarski družbi
iz sedmega odstavka 4. člena te uredbe, ki opravlja dejavnosti, povezane s
prodajo, načrtovanjem in izvedbo malih kurilnih naprav;
3.     
odrediti odpravo pomanjkljivosti iz tretjega odstavka 8. člena,
tretjega odstavka 11. člena, četrtega odstavka 14. člena in drugega
odstavka 35. člena te uredbe;
4.     
odrediti izvedbo izrednega pregleda iz četrtega odstavka 10. člena
in drugega odstavka 12. člena, izvedbo odstranjevanja katranskih oblog iz
22. člena, izvedbo generalnega čiščenja iz 23. člena, izvedbo prvih
meritev emisij snovi z dimnimi plini iz 32. člena, izvedbo občasnih
meritev emisij snovi z dimnimi plini iz 33. člena in izvedbo izrednih
meritev emisij snovi z dimnimi plini iz 34. člena te uredbe;
5.     
odrediti uporabniku dimnikarskih storitev pogostejše izvajanje rednega
pregleda iz tretjega odstavka 10. člena, pogostejše čiščenje iz četrtega
odstavka 20. člena in pogostejše izvajanje meritev iz tretjega odstavka
37. člena te uredbe;
6.     
odrediti prepoved uporabe nedovoljenega goriva iz 16. člena te
uredbe;
7.     
odrediti prepoved uporabe male kurilne naprave v primeru preseganja
emisij snovi z dimnimi plini, ki pomeni veliko tveganje za zastrupitev v skladu
s petim odstavkom 37. člena te uredbe.
(2) Inšpekcija, pristojna za varstvo pred naravnimi in
drugimi nesrečami, ima, če ugotovi, da so kršene določbe te uredbe, poleg
pooblastil, ki jih ima po zakonih, ki urejata inšpekcijski nadzor in
dimnikarske storitve, pristojnost:
1.     
odrediti odpravo pomanjkljivosti iz tretjega odstavka 8. člena,
tretjega odstavka 11. člena in četrtega odstavka 14. člena te uredbe;
2.     
odrediti izvedbo izrednega pregleda iz četrtega odstavka 10. člena
in drugega odstavka 12. člena, izvedbo odstranjevanja katranskih oblog iz
22. člena in izvedbo generalnega čiščenja iz 23. člena te uredbe;
3.     
odrediti uporabniku dimnikarskih storitev pogostejše izvajanje rednega
pregleda iz tretjega odstavka 10. člena in pogostejše čiščenje iz četrtega
odstavka 20. člena te uredbe.
(3) Inšpekcija, pristojna za trg, pošlje ugotovitve v
primerih iz druge alineje prejšnjega člena inšpekciji, pristojni za okolje, ki
odredi odpravo pomanjkljivosti ali v primeru neposredne nevarnosti za življenje
ljudi ali premoženje večje vrednosti prepove uporabo male kurilne naprave.
V. KAZENSKE DOLOČBE
40. člen
(prekrški uporabnikov dimnikarskih storitev)
(1) Z globo od 60 do 100 eurov se za prekršek kaznuje
uporabnik dimnikarskih storitev, ki je posameznik, če:
1.     
ne obvesti dimnikarske družbe o izrednem dogodku (prvi odstavek
15. člena),
2.     
uporablja nedovoljeno gorivo (prvi odstavek 16. člena),
3.     
uporablja malo kurilno napravo, za katero je sporočil, da se ne
uporablja, ali je izbrisana iz evidence izvajanja dimnikarskih storitev (četrti
odstavek 17. člena) oziroma za katero je bila z odločbo inšpektorja
odrejena prepoved uporabe,
4.     
dimnikarske družbe ne obvesti o spremembi režima uporabe naprave iz
občasne v redno uporabo (drugi odstavek 21. člena).
(2) Z globo od 250 do 350 eurov se za prekršek iz
prejšnjega odstavka kaznuje uporabnik dimnikarskih storitev, ki je pravna oseba,
samostojni podjetnik posameznik ali posameznik, ki samostojno opravlja
dejavnost.
(3) Z globo od 60 do 100 eurov se za prekršek iz prvega
odstavka tega člena kaznuje odgovorna oseba uporabnika dimnikarskih storitev,
ki je pravna oseba, odgovorna oseba samostojnega podjetnika posameznika ali
odgovorna oseba posameznika, ki samostojno opravlja dejavnost.
41. člen
(prekrški dimnikarske družbe in odgovornih oseb)
(1) Z globo od 800 do 1.200 eurov se za prekršek kaznuje
dimnikarska družba, če:
-       
ne upošteva pravil stroke v skladu s tretjim odstavkom 4. člena te
uredbe;
-       
na podlagi zapisnika ne vpiše podatkov o napravah, morebitnih
pomanjkljivostih na njih in dimnikarskih storitvah v nasprotju s četrtim
odstavkom 4. člena te uredbe;
-       
opravlja dejavnosti, povezane s prodajo, načrtovanjem in izvedbo malih
kurilnih naprav v nasprotju s sedmim odstavkom 4. člena te uredbe;
-       
ne upošteva časovnih normativov iz osmega odstavka 4. člena te
uredbe.
(2) Z globo od 250 do 400 eurov se za prekršek iz
prejšnjega odstavka kaznuje odgovorna oseba dimnikarske družbe.
(3) Z globo od 400 do 650 eurov se za prekršek kaznuje
dimnikarska družba, če z odpadki ne ravna v skladu z tretjim odstavkom
24. člena te uredbe.
(4) Z globo od 150 do 300 eurov se za prekršek iz
prejšnjega odstavka kaznuje odgovorna oseba dimnikarske družbe.
VI. PREHODNE IN KONČNE DOLOČBE
42. člen
(izvajanje meritev v prehodnem obdobju)
(1) Določbe 28. do vključno 37. člena te uredbe se
za meritve na malih kurilnih napravah na trdna goriva začnejo uporabljati
1. oktobra 2018.
(2) Ne glede na določbo drugega odstavka 32. člena
te uredbe se prve meritve emisij snovi z dimnimi plini na malih kurilnih
napravah, vgrajenih od začetka veljavnosti te uredbe do 1. oktobra 2018,
opravijo do 1. januarja 2019.
(3) Ne glede na določbo drugega odstavka 33. člena
te uredbe se občasne meritve emisij snovi z dimnimi plini na malih kurilnih
napravah na trdna goriva izvedejo:
-       
do konca leta 2021 za male kurilne naprave, ki so bile izdelane pred
letom 1998,
-       
v letu 2022 za male kurilne naprave, ki so bile izdelane od začetka leta
1998 do konca leta 2011,
-       
v letu 2023 za male kurilne naprave, ki so bile izdelane od začetka leta
2012 do konca leta 2017.
43. člen
(prenehanje uporabe)
(1) Z dnem uveljavitve te uredbe se preneha uporabljati
Pravilnik o oskrbi malih kurilnih naprav, dimnih vodov in zračnikov pri
opravljanju javne službe izvajanja meritev, pregledovanja in čiščenja kurilnih
naprav, dimnih vodov in zračnikov (Uradni list RS, št. 128/04, 18/05 –
popr. in 68/16 – ZDimS).
(2) Z dnem uveljavitve te uredbe se preneha uporabljati
Pravilnik o prvih meritvah in obratovalnem monitoringu emisije snovi v zrak iz
nepremičnih virov onesnaževanja ter o pogojih za njegovo izvajanje (Uradni list
RS, št. 70/96, 71/00, 99/01, 17/03, 41/04 – ZVO-1, 105/08 in 68/16 –
ZDimS).
(3) Z dnem uveljavitve te uredbe se prenehajo
uporabljati 2., 30., 32. in 35. do 38. ter 40. člen Uredbe o načinu,
predmetu in pogojih izvajanja obvezne državne gospodarske javne službe izvajanja
meritev, pregledovanja in čiščenja kurilnih naprav, dimnih vodov in zračnikov
zaradi varstva okolja in učinkovite rabe energije, varstva človekovega zdravja
in varstva pred požarom (Uradni list RS, št. 129/04, 57/06, 105/07,
102/08, 94/13, 106/15 in 68/16 – ZDimS).
44. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-61/2017
Ljubljana, dne 21. decembra 2017
EVA 2017-2550-0038
Vlada Republike Slovenije
dr. Miroslav Cerar l.r.
Predsednik

Priloga 1:
Skupine pomanjkljivosti
Priloga 2: Obseg
prvega pregleda
Priloga 3:
Obvezna vsebina zapisnikov
Priloga 4:
Oblika obrazcev zapisnikov
Priloga 5:
Obseg rednega pregleda
Priloga 6:
Pregledi za male kurilne naprave v rednem obratovanju
Priloga 7:
Obseg storitve rednega čiščenja
Priloga 8:
Način in obseg izvedbe meritev 