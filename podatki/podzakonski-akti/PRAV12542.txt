1. člen
(predmet urejanja)
Ta pravilnik določa pogoje, roke, način vključitve in uporabe
eZdravja za obvezne uporabnike storitev eZdravja.
2. člen
(pomen izrazov)
Izrazi, uporabljeni v tem pravilniku, pomenijo:
1.     
Informacijski sistem je urejen in organiziran sistem, ki omogoča vnos
podatkov in obvezne uporabnike oskrbuje z informacijami za odločanje.
2.     
Infrastruktura so sredstva, ki zagotavljajo ustrezno delovanje informacijskega
sistema.
3.     
Komunikacijska oprema je oprema, ki omogoča komuniciranje med
informacijskimi sistemi, storitvami in drugimi informacijskimi viri.
4.     
Kvalificirano potrdilo ima enak pomen, kot ga opredeljuje zakon, ki
ureja elektronsko poslovanje in elektronski podpis.
5.     
Omrežni promet je prenos podatkov v računalniških omrežjih.
6.     
Omrežje obveznega uporabnika vsebuje strojno in programsko
komunikacijsko opremo na lokacijah uporabnika (lokalno omrežje) in povezave med
njimi (krajevno omrežje), ki omogoča delovanje ostale računalniške opreme
izvajalca in povezavo na priključno točko zNET.
7.     
VPN povezava je navidezno zasebno omrežje, ki omogoča varen prenos
podatkov skozi šifriran tunel v okviru javne komunikacijske infrastrukture.
8.     
Zlonamerna programska oprema je oprema, katere namen je škodljivo
vplivati na delovanje informacijskega sistema (npr. virus, črv, stranska vrata,
trojanski konj, vohunski program).
9.     
zNET je zasebno zdravstveno računalniško omrežje, ki ga upravlja
Nacionalni inštitut za javno zdravje in ki zagotavlja varne in zanesljive
komunikacijske povezave med obveznimi uporabniki, pri čemer ne vključuje
lokalnih omrežij obveznih uporabnikov.
3. člen
(zagotavljanje kakovosti infrastrukture)
(1) Za vključitev in uporabo storitev eZdravja obvezni
uporabniki zagotavljajo kakovostno informacijsko-komunikacijsko infrastrukturo
in izpolnjujejo vse minimalne varnostne zahteve, določene s tem pravilnikom.
(2) Obvezni uporabniki zagotavljajo varovanje svoje
informacijsko-komunikacijske infrastrukture z ukrepi, primernimi glede na
tveganja.
4. člen
(dostop do storitev eZdravja)
(1) Obvezni uporabniki dostopajo do storitev eZdravja
prek omrežja zNET z uporabo strojne in programske komunikacijske opreme, ki jo
predpiše in upravlja Nacionalni inštitut za javno zdravje (v nadaljnjem
besedilu: NIJZ).
(2) Obvezni uporabniki imajo nameščeno ustrezno različico
informacijskega sistema za obdelavo zdravstvene dokumentacije, ki omogoča
uporabo storitev eZdravja. Ustreznost različice informacijskega sistema odobri
NIJZ.
(3) Obvezni uporabnik storitev eZdravja določi odgovorno
osebo za nadzor nad izvajanjem postopkov in ukrepov, določenih s tem
pravilnikom, in o tem v 15 dneh po določitvi obvesti NIJZ.
5. člen
(načini vključitve v zNET)
(1) Način vključitve obveznih uporabnikov v zNET je odvisen
od velikosti obveznih uporabnikov in vrste storitev, do katerih dostopajo.
(2) Vključitev obveznih uporabnikov iz prejšnjega
odstavka v zNET se izvede v skladu s tehničnimi navodili, ki jih določi NIJZ in
ki bodo objavljena na spletni strani NIJZ.
6. člen
(pogoji za oddaljen dostop)
(1) Oddaljen dostop do omrežja obveznega uporabnika se
omogoči le tistim zaposlenim pri obveznem uporabniku ali pogodbenem izvajalcu
obveznega uporabnika, ki zaradi narave svojega dela nujno potrebuje oddaljen
dostop.
(2) Osebe iz prvega odstavka tega člena pri oddaljenem
dostopu:
-       
zagotavljajo varnostne mehanizme, določene v 8. in 9. členu tega
pravilnika,
-       
preprečujejo možnost nepooblaščenega dostopa do notranjega omrežja,
-       
varujejo podatke pred naključnim in namernim razkritjem drugim
neupravičenim osebam,
-       
(črtana),
-       
se po uporabi odjavijo iz sistema in
-       
zagotavljajo, da osebni podatki ne ostanejo shranjeni na delovni
postaji.
(3) Oddaljen dostop do informacijskega sistema obveznega
uporabnika je omogočen le toliko časa, dokler za to obstaja potreba.
(4) Obvezni uporabnik zagotavlja revizijsko sled
oddaljenega dostopanja do omrežja, informacijskih sistemov in podatkov.
7. člen
(črtan)
8. člen
(varovanje strojne in programske opreme)
(1) Obvezni uporabnik omogoča uporabo samo licencirane
opreme. Dostop do strojne in programske opreme je dovoljen le tistim zaposlenim
pri obveznem uporabniku ali zunanjim izvajalcem, ki zaradi narave svojega dela
nujno potrebujejo dostop.
(2) Obvezni uporabnik določi pooblaščeno osebo, ki
odobri:
-       
nameščanje programske opreme;
-       
iznos podatkov ali strojne opreme iz prostorov obveznega uporabnika;
-       
nameščanje ali priključevanje programske in strojne opreme, ki omogoča
zajem in analizo omrežnega prometa;
-       
vzdrževanje, spreminjanje ali popravljanje strojne in programske opreme.
(3) Obvezni uporabnik ustrezno dokumentira namestitve,
spremembe in dopolnitve strojne in programske opreme ter spremembe konfiguracij
komunikacijske opreme (ID uporabnika, čas dostopa, namen in opis izvedenih
sprememb).
(4) Obvezni uporabnik zagotavlja obvezno uporabo rešitev
za varovanje pred zlonamerno programsko opremo na vseh strežnikih in delovnih
postajah. Ob pojavu zlonamerne programske opreme jo obvezni uporabnik odstrani
ter ugotovi in odpravi vzrok pojava.
(5) Za potrebe obnove računalniškega sistema ob okvarah in
ob drugih izjemnih situacijah obvezni uporabnik zagotavlja redno izdelavo
varnostnih kopij podatkov. Kopije se hranijo na določenih mestih, ki morajo
biti ognjevarna, zavarovana proti poplavam in elektromagnetnim motnjam, v
okviru predpisanih klimatskih pogojev in zaklenjena. Vsi vpogledi se beležijo.
9. člen
(uporaba gesel)
(1) Dostop do programske opreme in podatkov se varuje s
sistemom gesel za avtorizacijo ter identifikacijo uporabnikov programov in
podatkov. Sistem upravljanja z gesli omogoča možnost naknadnega ugotavljanja,
kdo in kdaj je obdeloval osebne podatke.
(2) Vsa gesla, ki omogočajo nadzor nad
informacijsko-komunikacijsko infrastrukturo ali nadzor sistema upravljanja z
gesli, se hranijo v zapečatenih ovojnicah in se jih varuje pred dostopom
nepooblaščenih oseb. Uporabi se jih samo v izrednih okoliščinah oziroma ob
nujnih primerih. Vsaka uporaba vsebine zapečatenih ovojnic se dokumentira. Po
vsaki takšni uporabi se določijo nova gesla.
(3) Splošna pravila pri uporabi gesel:
-       
za vsako geslo za dostop je odgovorna ena oseba;
-       
gesla so težko ugotovljiva in imajo vsaj 8 znakov (sestavljena naj bodo
iz kombinacije črk (male in velike), številk in posebnih znakov (npr.
()_+|@^#$\));
-       
uporaba samo črkovnih znakov je prepovedana;
-       
geslo ni zapisano ali shranjeno na mestu, kjer je lahko dostopno drugim;
-       
gesla se redno menjajo v določenih časovnih intervalih, vsaj enkrat
vsakih šest mesecev;
-       
spreminjanje gesel je obvezno (kjer je mogoče, naj zamenjavo vsilijo
tehnični sistemi);
-       
začetno geslo ali geslo po vzpostavitvi je začasno in mora biti
spremenjeno ob njegovi prvi uporabi;
-       
začasna gesla je uporabnikom treba pošiljati oziroma izročati na varen
način;
-       
če uporabnik geslo pozabi, mu sistemski skrbnik dodeli novo začasno
geslo, ki ga uporabnik spremeni ob prvi prijavi;
-       
(črtana);
-       
računalnik se po določenem časovnem obdobju neaktivnosti avtomatično
zaklene.
(4) Poleg pravil iz prejšnjega odstavka veljajo za gesla
za strežniške sisteme in skrbniška gesla naslednja pravila:
-       
gesla se menjajo najmanj vsakih 60 dni;
-       
dolžina gesla je najmanj deset znakov;
-       
prepovedana je uporaba istega gesla za različne sisteme ali aplikacije;
-       
nabor oseb z dostopom do skrbniških gesel mora biti omejen;
-       
ob prekinitvi delovnega razmerja se osebi, ki ima dostop do skrbniških
gesel, skrbniška gesla takoj zamenjajo.
9.a člen
(uporaba listin v papirnati obliki)
(1) Izjema od uporabe informacijskih storitev
eZdravja je predpis recepta na uradno veljavnem receptnem obrazcu v papirnati
obliki, ki se predpiše: 
1.     
v skladu s predpisom, ki ureja razvrščanje, predpisovanje in izdajanje
zdravil za uporabo v humani medicini, če se na poseben zdravniški recept
predpiše zdravilo, ki vsebuje narkotične in psihotropne snovi iz skupine II,
IIIa in IIIc zakona, ki ureja proizvodnjo in promet s prepovedanimi drogami, in
se predpiše na poseben recept; 
2.     
v skladu s pravili, ki urejajo obvezno zdravstveno zavarovanje, če se
predpiše: 
- 
zdravilo ali živilo za posebne zdravstvene namene, ki ga želi zavarovana
oseba kupiti v drugi državi članici Evropske unije in v Republiki Sloveniji
uveljaviti pravico do povračila stroškov njegove vrednosti; 
- 
zdravilo ali živilo za posebne zdravstvene namene, ki ga želi zavarovana
oseba kupiti v tujini zaradi njegove deficitarnosti na slovenskem trgu in v
Republiki Sloveniji uveljaviti pravico do povračila stroškov njegove vrednosti;
- 
zdravilo na recept za osebno rabo ali 
3.     
ob izvajanju zdravstvenih storitev zdravljenja na domu, če se predpiše
zdravilo ali živilo za posebne zdravstvene namene. 
(2) Izjema od uporabe informacijskih storitev eZdravja
je predpis napotnice na uradno veljavni listini, ki jo izda Zavod za
zdravstveno zavarovanje Slovenije v papirnati obliki, in se predpiše ob
izvajanju zdravstvenih storitev zdravljenja na domu. 
(3) Izjema od uporabe informacijskih storitev eZdravja
je dovoljena tudi, kadar uporaba informacijskih storitev eZdravja zaradi
tehničnih vzrokov ni mogoča. Obvezni uporabniki storitev eZdravja in NIJZ čim
prej odpravijo tehnične vzroke za nezmožnost uporabe informacijskih storitev
eZdravja. 
(4) Poleg uporabe informacijskih storitev eZdravja se za
naslednje zdravstvene storitve izda še izpis kopije listine v papirnati obliki:
-       
predpis zdravila, ki ga je treba zaradi narave bolezni izdati takoj, kar
se na receptu označi z besedo »nujno« v skladu s predpisom, ki ureja
razvrščanje, predpisovanje in izdajanje zdravil za uporabo v humani medicini; 
-       
napotitev s stopnjo nujnosti »nujno«.
10. člen
(priloga)
Roki, način vključitve in uporabe storitev eZdravja so v
prilogi, ki je sestavni del tega pravilnika.
10.a člen
(posredovanje rezultatov mikrobioloških preiskav na
prisotnost virusa SARS-CoV-2)
(1) Izvajalci zdravstvene dejavnosti v Centralni register
podatkov o pacientih posredujejo rezultate mikrobioloških preiskav na
prisotnost virusa SARS-COV-2 v skladu z metodološkimi in tehničnimi navodili
NIJZ.
(2) Posredovanje rezultatov iz prejšnjega odstavka je obvezno
za:
-       
vse mikrobiološke preiskave na prisotnost virusa SARS-CoV-2, ki so
financirane iz javnih sredstev ali se izvajajo na podlagi dogovora z
upravičencem do finančne pomoči za izvedbo hitrih antigenskih testov, in
-       
vse mikrobiološke preiskave, kjer je prisotnost virusa SARS-CoV-2
potrjena.

Priloga:
Roki, način vključitve in uporabe storitev eZdravja

Pravilnik o pogojih, rokih, načinu vključitve
in uporabe eZdravja za obvezne uporabnike (Uradni list RS, št. 69/15) vsebuje naslednjo prehodno in
končno določbo:
»11. člen
(prehodno obdobje)
(1) Do začetka izvajanja nalog eZdravja na NIJZ
minister, pristojen za zdravje, izda tehnična navodila iz drugega odstavka 5.
člena tega pravilnika in jih objavi na spletni strani ministrstva, pristojnega
za zdravje.
(2) Tehnična navodila iz prejšnjega odstavka minister,
pristojen za zdravje, izda ob uveljavitvi tega pravilnika.
12. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.«.

Pravilnik o spremembi in dopolnitvi Pravilnika
o pogojih, rokih, načinu vključitve in uporabe eZdravja za obvezne uporabnike
(Uradni list RS, št. 25/19) vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik
o dopolnitvi Pravilnika o pogojih, rokih, načinu vključitve in uporabe eZdravja
za obvezne uporabnike (Uradni list RS, št. 10/21)
vsebuje naslednjo prehodno in končno določbo:
»PREHODNA IN KONČNA DOLOČBA
2. člen
(omejena uporaba)
Novi 10.a člen se uporablja do 31. decembra 2021.
3. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik
o spremembah Pravilnika o pogojih, rokih, načinu vključitve in uporabe eZdravja
za obvezne uporabnike (Uradni list RS, št. 58/21)
vsebuje naslednjo končno določbo:
»KONČNA DOLOČBA
7. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.