I. SPLOŠNA DOLOČBA
1. člen
Ta uredba ureja pravico Slovenske obveščevalno-varnostne
agencije do nabave in pravico uradnih oseb Slovenske obveščevalno-varnostne
agencije (v nadaljnjem besedilu: agencija) do posesti in nošenja ter hranjenja
in vzdrževanja službenega orožja in streliva.
II. NABAVA OROŽJA
2. člen
Agencija nabavlja orožje v skladu s splošnimi predpisi, če
predpisi, ki urejajo finančno in materialno poslovanje v agenciji ne določajo
drugače.
III. PRAVICA DO POSESTI IN NOŠENJA OROŽJA
3. člen
Uradne osebe agencije, ki neposredno izvajajo naloge tajnega pridobivanja
podatkov, naloge obravnavanja tajnih podatkov na podlagi zakona in drugih
predpisov, ki določajo tajne podatke, ali izvajajo druge naloge, pomembne za
varnost nekaterih oseb ali objektov, pri katerih obstaja povečana nevarnost za
njihovo varnost, zdravje ali življenje, ter druge uradne osebe agencije, ki so
posebej izpostavljene nevarnosti in ogroženosti ter jih določi direktor
agencije, imajo pravico imeti in nositi službeno orožje ter strelivo (v
nadaljnjem besedilu: orožje).
4. člen
Uradne osebe agencije imajo pod pogoji iz prejšnjega člena
pravico do posesti in nošenja službenega orožja zaradi: 
-       
zagotavljanja lastne varnosti, 
-       
zagotavljanja varnosti varovanih oseb ali objektov, 
-       
zagotavljanja varnosti tajnega pridobivanja podatkov, določenih z
Zakonom o Slovenski-obveščevalno varnostni agenciji, 
-       
varovanja prenosov pošiljk, ki vsebujejo tajne podatke. 
Strelno orožje se sme uporabiti le v mejah obrambe, ki je
nujno potrebna, da se odvrne od sebe ali od koga drugega neposreden protipraven
napad ali istočasna nezakrivljena nevarnost ob pogoju sorazmernosti in na
način, da so posledice uporabe orožja čim milejše.
5. člen
Za neposredni protipravni napad iz prejšnjega člena se šteje
zlasti napad s strelnim orožjem, nevarnim orodjem ali drugim predmetom ali
kakršenkoli drug neposredni protipravni napad, s katerim se lahko ogrozi
življenje napadene ali druge uradne osebe. Za napad s strelnim orožjem se šteje
tudi poteg ali poskus potega strelnega orožja.
Za istočasno nezakrivljeno nevarnost iz prejšnjega člena se
šteje vsaka resna in neposredna nevarnost za življenje, telesno celovitost,
osebno svobodo ali premoženje, nujno za preživetje.
Po prenehanju neposrednega protipravnega napada ali istočasne
nezakrivljene nevarnosti orožja ni več dovoljeno uporabiti.
6. člen
Preden uradna oseba agencije uporabi strelno orožje, mora,
kadar okoliščine to dopuščajo, osebo, zoper katero naj bi uporabil strelno
orožje, opozoriti s klicem: “Stoj, streljal bom!“ in z opozorilnim strelom.
7. člen
Uradna oseba agencije pridobi pravico do posesti in nošenja
službenega orožja na podlagi pisnega pooblastila za nošenje orožja iz 14. člena
te uredbe, ki ga izda direktor Slovenske obveščevalno-varnostne agencije, ko
uradna oseba agencije uspešno opravi preizkus znanja, ki ga predpiše direktor
agencije.
Poleg usposabljanja in preizkusa znanja iz prejšnjega
odstavka morajo uradne osebe agencije, ki imajo zaradi opravljanja nalog
agencije pravico do posesti, nošenja in uporabe službenega orožja, enkrat letno
opraviti tudi praktičen preizkus iz streljanja in rokovanja z orožjem po
programu in postopku, ki ga določi direktor Slovenske obveščevalno-varnostne
agencije.
IV. NOŠENJE IN PREVOZ OROŽJA
8. člen
Uradne osebe agencije, ki imajo pravico do posesti in nošenja
službenega orožja, so opremljene s tipiziranim kratkocevnim orožjem in
pripadajočim kompletom streliva. Direktor agencije določi tipizacijo orožja, s
katerim razpolaga agencija.
Dolgocevno orožje (vse vrste pušk) ter avtomatsko orožje
nosijo uradne osebe agencije takrat, ko to odredi direktor agencije.
Če odda orožje v popravilo, preizkus ali iz drugih
opravičenih razlogov, se uradni osebi agencije dodeli drugo kratkocevno orožje.
Predlog za začasno dodelitev drugega orožja poda predstojnik organizacijske
enote.
9. člen
Kadar uradna oseba agencije pri opravljanju nalog nosi
službeno orožje, mora imeti pri sebi službeno izkaznico in pooblastilo za
nošenje orožja.
Uradne osebe nosijo službeno kratkocevno orožje v torbici za
prikrito nošenje orožja. V izjemnih primerih se glede na vrsto nalog lahko
orožje nosi tudi na drug način, ki omogoča učinkovitejšo uporabo.
10. člen
Orožje in strelivo, ki ni v osebni zadolžitvi in ga je treba
prepeljati na strelišče ali v drugo enoto agencije, prevažajo uradne osebe
agencije navedene v 3. členu te uredbe po nalogu direktorja ali osebe, ki jo ta
pooblasti.
V. POROČANJE
11. člen
O vsakem primeru uporabe orožja mora uradna oseba agencije
poleg vodje organizacijske enote takoj obvestiti tudi policijo ter napisati
poročilo in ga izročiti vodji organizacijske enote, ta pa ga mora takoj poslati
direktorju agencije. V poročilu mora biti poleg datuma, časa in kraja uporabe
orožja navedeno proti komu in iz kakšnih razlogov je bilo uporabljeno orožje,
posledice uporabe in druge okoliščine, pomembne za oceno zakonitosti in
strokovnosti uporabe orožja.
12. člen
V vsakem primeru uporabe orožja mora direktor agencije
določiti tričlansko komisijo. Komisija razišče okoliščine uporabe orožja,
sestavi zapisnik in da pisno mnenje o tem, ali je bilo orožje zakonito in
strokovno uporabljeno.
Poročilo in izdelano mnenje komisije je treba poslati
direktorju agencije.
VI. IZDAJANJE IN ZADOLŽEVANJE OROŽJA
13. člen
Direktor agencije določi uradne osebe agencije, ki posebej
skrbijo za prevzemanje in izdajanje orožja, hrambo in vzdrževanje orožja, ki ni
v uporabi, ter vodijo predpisane evidence (v nadaljevanju: skrbnik orožja).
Evidenca o nabavi in izdaji orožja, streliva in opreme ter
izdanih pooblastil, se vodi na obrazcih št. 1, 2 in 3, ki so sestavni del te
uredbe.
14. člen
Ob izročitvi orožja s priborom in streliva izda direktor
agencije uradni osebi agencije tudi pisno pooblastilo za nošenje orožja.
Pooblastilo iz prejšnjega odstavka je izdano v obliki
plastificirane identifikacijske kartice v velikosti 85 mm x 55 mm z vsebino,
razvidno iz obrazca št. 4, ki je sestavni del te uredbe.
VII. VZDRŽEVANJE IN HRAMBA OROŽJA
15. člen
Uradna oseba agencije, ki ji je zaupano orožje, mora skrbeti,
da je orožje v brezhibnem stanju, redno vzdrževano, očiščeno in ustrezno
zavarovano ter v času, ko orožja ne nosi, skrbno shranjeno v primernem
prostoru, zavarovanem pred dostopom nepooblaščenih oseb in pred drugo
nevarnostjo ali zlorabo.
Orožje je prepovedano posojati drugim.
16. člen
Orožje in strelivo, ki se hrani v prostorih agencije, mora
biti v posebej določenem prostoru in zavarovano tako, da ni dostopno
neupravičenim osebam ter pred drugo obliko zlorabe ali nevarnosti.
Uradne osebe agencije smejo v primerih, ko to odredi direktor
agencije ali oseba, ki jo ta pooblasti, orožje in strelivo, ki je v njihovi
osebni zadolžitvi, hraniti tudi na svojem domu. V teh primerih je treba orožje
in strelivo primerno zavarovati pred tatvino, požarom, dostopom neupravičenih
oseb ter pred drugo obliko zlorabe ali nevarnosti.
17. člen
Nadzor nad hrambo in vzdrževanjem orožja v agenciji opravlja
pristojna organizacijska enota agencije. Pri tem preveri predvsem, ali uradne
osebe agencije in skrbniki orožja ravnajo v skladu z določbami te uredbe. O
svojih ugotovitvah sestavi poročilo, ki ga posreduje direktorju agencije.
VIII. VRNITEV IN ODVZEM OROŽJA
18. člen
Po prenehanju opravičenih razlogov za posest in nošenje
službenega orožja mora uradna oseba agencije vrniti službeno orožje in strelivo
skrbniku orožja.
Orožje in strelivo iz prejšnjega odstavka je treba dostaviti
v organizacijsko enoto, pristojno za materialne in finančne zadeve. (črtan)
Ob prenehanju delovnega razmerja v agenciji iz katerega koli
razloga je uradna oseba agencije dolžna vrniti službeno orožje in strelivo v
organizacijsko enoto, navedeno v prejšnjem odstavku. (črtan)
19. člen
Orožje s priborom in strelivo mora uradna oseba agencije
vrniti oziroma se ji odvzame: 
-       
če ji preneha delovno razmerje v agenciji, 
-       
če potečejo razlogi za dodelitev orožja ali se izteče čas dodelitve, 
-       
če jo prerazporedijo na delovno mesto, za katerega pridobitev
pooblastila za nošenje orožja ni določena, 
-       
če se ji začasno prepove opravljati delo ali če se jo začasno odstrani z
dela, 
-       
če je zoper njo uvedena preiskava ali je vložen obtožni predlog oziroma
vložena obtožnica brez preiskave – začasno, do zaključka kazenskega postopka, 
-       
če je pravnomočno obsojena na nepogojno zaporno kazen za kaznivo
dejanje, za katerega se storilec preganja po uradni dolžnosti. 
Službeno orožje, ki je odvzeto v skladu s prejšnjim odstavkom,
hrani skrbnik orožja.
IX. ODGOVORNOST
20. člen
Za nezakonito nošenje in uporabo orožja ali neustrezno vzdrževanje,
hrambo in varovanje orožja je uradna oseba agencije odgovorna disciplinsko,
odškodninsko in kazensko.

Obrazec
št. 1: Evidenca nabavljenega orožja
Obrazec
št. 2: Evidenca nabavljenega streliva
Obrazec
št. 3: Evidenca izdanih pooblastil orožja in streliva
Obrazec
št. 4: Pooblastilo za nošenje orožja


Uredba o nabavi, posesti in nošenju orožja v
Slovenski obveščevalno-varnostni agenciji (Uradni list RS, št. 51/01) vsebuje naslednjo končno določbo:
»X. KONČNA DOLOČBA
21. člen
Ta uredba začne veljati petnajsti dan po objavi v Uradnem
listu Republike Slovenije.«.


Uredba o spremembah in dopolnitvah Uredbe o
nabavi, posesti in nošenju orožja v Slovenski obveščevalno-varnostni agenciji
(Uradni list RS, št. 12/10) vsebuje naslednjo prehodno in
končno določbo:
»PREHODNA IN KONČNA DOLOČBA
11. člen
Pooblastila za nošenje orožja, izdana do uveljavitve te
uredbe, veljajo še tri mesece po uveljavitvi te uredbe.
12. člen
Ta uredba začne veljati petnajsti dan po objavi v Uradnem
listu Republike Slovenije.«.