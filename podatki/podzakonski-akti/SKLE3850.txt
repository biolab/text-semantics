I. UVODNE DOLOČBE
1. člen
S tem sklepom Republika Slovenija uskladi
delovanje javnega zavoda Slovensko narodno gledališče Maribor (v nadaljevanju:
zavod), z določbami zakona o uresničevanju javnega interesa za kulturo (Uradni
list RS, št. 96/02), ureja njegov status, razmerja med ustanoviteljem in
zavodom ter temeljna vprašanja glede organizacije, dejavnosti in načina
financiranja zavoda.
Ustanovitelj Zavoda je Republika Slovenija.
Ustanoviteljske pravice in obveznosti Republike Slovenije izvaja Vlada
Republike Slovenije.
2. člen
Poslanstvo zavoda je trajno in nemoteno
izvajanje programov in projektov ter posredovanje umetniške ustvarjalnosti in
poustvarjalnosti na področjih gledaliških, opernih in plesnih predstav ter
koncertnih in drugih kulturnih dejavnosti v lokalnem, regionalnem in
mednarodnem prostoru.
Zavod omogoča profesionalno in kakovostno
umetniško produkcijo, v največji meri dostopno občinstvu in opravlja vlogo
slovenskega kulturnega žarišča na severovzhodu Republike Slovenije.
3. člen
Slovensko narodno gledališče Maribor je
bilo ustanovljeno 27. 9. 1919; ustanovitveni akt je bil dopolnjen z odločbo MLO
Maribor, št. 422/52 z dne 28. 6. 1952 in odločbo o uskladitvi odločbe o ustanovitvi SNG Maribor št. 022-12/85-07 z dne 19. 6. 1986; ustanovljeno je bilo
za izvajanje umetniškega ustvarjanja in poustvarjanja ter obratovanje objektov
za kulturne prireditve. Na podlagi pogodbe o prenosu ustanoviteljskih pravic in
obveznosti do javnega zavoda Slovensko narodno gledališče Maribor z dne 25. 9. 2002 in sklepa Vlade Republike Slovenije, št. 641-00/2002-2 z dne 26. 9. 2002 je postala
ustanoviteljica Republika Slovenija.
Slovensko narodno gledališče Maribor s
sedežem v Mariboru, Slovenska ulica 27, je vpisano v sodni register pravnih
oseb pri Okrožnem sodišču v Mariboru pod registrsko številko 397-00.
4. člen
Ime zavoda: Slovensko narodno gledališče
Maribor.
Skrajšano ime: SNG Maribor.
Sedež javnega zavoda: Maribor, Slovenska
ulica 27.
Zavod je pravna oseba.
5. člen
Zavod sestavljajo organizacijske enote:
Drama, Opera, Balet, Borštnikovo srečanje, Tehnika in Skupne službe.
Organizacijske enote (v nadaljnjem
besedilu: OE) niso pravne osebe.
II. DEJAVNOSTI ZAVODA
6. člen
Glede na namen, zaradi katerega je zavod
ustanovljen, kot javno službo opravlja naslednje naloge:
-      
izvaja gledališke, operne in plesne predstave,
-      
izvaja koncerte, plesne in ostale prireditve sam ali v sodelovanju z
drugimi organizacijami,
-      
organizira  in izvaja gledališke, plesne in glasbene delavnice,
-      
nudi prireditve mlajšemu občinstvu in težje prilagodljivim družbenim
skupinam po dostopni ceni,
-      
programsko in poslovno sodeluje z državnimi dramskimi in opernimi
gledališči, Cankarjevim domom in Slovenskim gledališkim muzejem,
-      
na podlagi poslovnega sodelovanja svojo produkcijo in prireditve
predstavlja na RTV Slovenija,
-      
sodeluje z Akademijo za glasbo in Akademijo za gledališče, radio, film
in televizijo in umetniškim šolam omogoča predstavitve njihove umetniške
produkcije,
-      
organizira in izvaja gledališki festival Borštnikovo srečanje,
-      
nudi domicil mednarodnemu tekmovanju opernih pevcev Ondina Otta,
-      
skrbi za razvoj gledališke, operne in plesne dejavnosti z uvajanjem
novitet, usposabljanjem umetniških ustvarjalcev in poustvarjalcev ter
usposabljanjem tehničnega osebja,
-      
skrbi za gledališko, operno in plesno vzgojo mladih, omogoča
predstavljanje novih del slovenskim avtorjem ter vzdržuje ravnovesje med
kulturnim izročilom in novimi umetniškimi stremljenji,
-      
omogoča umetniški razvoj najbolj talentiranim mladim umetnikom,
-      
skrbi za kulturni razvoj z izdajanjem gledaliških listov in drugih
publikacij in neguje strokovno in publicistično refleksijo,
-      
skrbi za dokumentiranje in arhiviranje predstav,
-      
skrbi za predstavitev kvalitetne umetniške produkcije z organizacijo
gostovanj domačih in tujih gledališč,
-      
predstavlja svojo umetniško produkcijo na gostovanjih po Sloveniji,
-      
predstavlja svojo umetniško produkcijo na gostovanjih v tujini,
-      
nudi prostorske pogoje ter produkcijsko in tehnično pomoč drugim
izvajalcem kulturnih programov,
-      
sodeluje s slovenskimi kulturnimi organizacijami v zamejstvu in tujini,
-      
sodeluje s kulturnimi institucijami v kulturnih središčih sosednjih
regij in v mednarodnem prostoru,
-      
se vključuje v kulturno življenje lokalne in širše skupnosti in omogoča
uporabo svojih prostorskih in tehničnih zmogljivosti za druge javne kulturne
prireditve,
-      
predstavlja svojo in slovensko umetniško produkcijo mednarodni strokovni
javnosti preko festivala Borštnikovo srečanje in z načrtnim vabljenjem tuje
strokovne javnosti in selektorjev mednarodnih festivalov.
SNG Maribor organizira festival Borštnikovo
srečanje. Pomočniku direktorja za vodenje umetniško strokovnega dela za
področje Borštnikovega srečanja omogoča samostojno vsebinsko vodenje in izbor
predstav. Zaradi preglednega poslovanja SNG Maribor vodi ločeno finančno
računovodstvo OE Borštnikovo srečanje.
7. člen
Naloge iz
prejšnjega člena, ki jih zavod opravlja, so skladno z Uredbo o standardni
klasifikaciji dejavnosti (Uradni list RS, št. 69/07 in 17/08) razvrščene:

-      
  R/90.010

Umetniško uprizarjanje;


-      
  R/90.020

Spremljajoče dejavnosti za umetniško uprizarjanje;


-      
  R/90.040

Obratovanje objektov za kulturne dejavnosti;


-      
  R/93.299

Druge nerazvrščene dejavnosti za prosti čas;


-      
  R/91.012

Dejavnost arhivov;


-      
  R/91.020

Dejavnost muzejev;


-      
  C/14.110

Proizvodnja usnjenih oblačil;


-      
  C/14.130

Proizvodnja drugih vrhnjih oblačil;


-      
  C/15.200

Proizvodnja obutve;


-      
  C/16.290

Proizvodnja drugih izdelkov iz lesa, plute, slame in protja;


-      
  C/16.230

Stavbno mizarstvo in tesarstvo;


-      
  C/17.290

Proizvodnja drugih izdelkov iz papirja in kartona;


-      
  C/18.130

Priprava za tisk in objavo;


-      
  C/18.200

Razmnoževanje posnetih nosilcev zapisa;


-      
  C/22.190

Proizvodnja drugih izdelkov iz gume;


-      
  C/22.290

Proizvodnja drugih izdelkov iz plastičnih mas;


-      
  C/25.710

Proizvodnja rezil in jedilnega pribora;


-      
  C/25.990

Proizvodnja drugje nerazvrščenih kovinskih izdelkov;


-      
  C/31.090

Proizvodnja drugega pohištva;


-      
  C/32.990

Drugje nerazvrščene predelovalne dejavnosti;


-      
  C/33.110

Popravila kovinskih izdelkov;


-      
  G/47.610

Trgovina na drobno v specializiranih prodajalnah s knjigami;


-      
  G/47.782

Trgovina na drobno v specializiranih prodajalnah z
  umetniškimi izdelki;


-      
  H/49.391

Medkrajevni in drug kopenski potniški promet;


-      
  H/49.410

Cestni tovorni promet;


-      
  I/56.101

Restavracije in gostilne;


-      
  I/56.103

Slaščičarne in kavarne;


-      
  I/56.300

Strežba pijač;


-      
  J/58.110

Izdajanje knjig;


-      
  J/58.120

Izdajanje imenikov in adresarjev;


-      
  J/58.130

Izdajanje časopisov;


-      
  J/58.140

Izdajanje revij in druge periodike;


-      
  J/58.190

Drugo založništvo;


-      
  J/59.200

Snemanje in izdajanje zvočnih zapisov in muzikalij;


-      
  J/62.030

Upravljanje računalniških naprav in sistemov;


-      
  J/63.110

Obdelava podatkov in s tem povezane dejavnosti;


-      
  J/63.120

Obratovanje spletnih portalov;


-      
  L/68.200

Oddajanje in obratovanje lastnih ali najetih nepremičnin;


-      
  M/69.200

Računovodske, knjigovodske in revizijske dejavnosti; davčno
  svetovanje;


-      
  M/73.110

Dejavnost oglaševalskih agencij;


-      
  M/73.120

Posredovanje oglaševalskega prostora;


-      
  M/74.100

Oblikovanje, aranžerstvo, dekoraterstvo;


-      
  M/74.300

Prevajanje in tolmačenje;


-      
  N/77.110

Dajanje lahkih motornih vozil v najem in zakup;


-      
  N/77.220

Dajanje videokaset in plošč v najem;


-      
  N/77.390

Dajanje drugih strojev, naprav in opredmetenih sredstev v
  najem in zakup;


-      
  N/82.300

Organiziranje razstav, sejmov, srečanj;


-      
  P/85.590

Drugje nerazvrščeno izobraževanje, izpopolnjevanje in
  usposabljanje;


-      
  S/95.230

Popravila obutve in usnjene galanterije;


-      
  S/95.240

Popravila pohištva;


-      
  S/96.021

Frizerska dejavnost.

8. člen
Pred spremembo dejavnosti zavoda ali
sprejetjem drugega akta, s katerim ustanovitelj spremeni dejavnost ali naloge
zavoda iz predhodnega člena, je ustanovitelj dolžan pridobiti mnenje lokalne
skupnosti, kjer je sedež zavoda. Lokalna skupnost mora podati mnenje v roku 30
dni od poziva, sicer se šteje, da je mnenje pozitivno.
III. ORGANI ZAVODA
9. člen
Organi zavoda so:
-      
direktor,
-      
svet,
-      
strokovni svet.
Direktor
10. člen
Direktor zastopa, predstavlja in vodi
poslovanje zavoda ter  odgovarja za zakonitost in strokovnost dela zavoda.
Direktor mora pri vodenju poslov ravnati z
javnimi in ostalimi sredstvi s skrbnostjo vestnega gospodarstvenika.
Direktorja imenuje minister, pristojen za
kulturo, na podlagi javnega razpisa ter po predhodnem mnenju sveta, strokovnega sveta ter pristojnega organa lokalne skupnosti, kjer je sedež zavoda, ki
morajo podati mnenje k predlaganemu kandidatu v roku 30 dni od prejema poziva,
sicer se šteje, da je mnenje pozitivno. Poleg javnega razpisa lahko minister
povabi posamezne kandidate tudi neposredno.
Mandat direktorja traja pet let, po izteku
te dobe je lahko ponovno imenovan.
Na podlagi akta o imenovanju direktorja
sklene z njim pogodbo o zaposlitvi v imenu sveta njegov predsednik. Delovno
razmerje z direktorjem se sklene za določen čas, čas trajanja mandata.
Predhodno soglasje k pogodbi o zaposlitvi
direktorja zavoda daje minister, pristojen za kulturo.
11. člen
Za direktorja je lahko imenovan kandidat,
ki poleg splošnih pogojev izpolnjuje naslednje pogoje:
-      
visokošolska izobrazba prve ali druge stopnje ali druga izobrazba, ki v
skladu s predpisi ustreza tej izobrazbi,
-      
najmanj pet let delovnih izkušenj na vodilnih delovnih mestih in
poznavanje področja dejavnosti zavoda,
-      
aktivno znanje slovenskega jezika na visoki ravni,
-      
znanje najmanj enega tujega jezika na višji ravni in znanje najmanj
enega tujega jezika na nižji ravni,
-      
sposobnost za organiziranje in vodenje.
Kandidati za poslovnega direktorja morajo v
prijavi na razpis predložiti program delovanja zavoda v prihodnjih petih letih.
12. člen
Direktor je lahko razrešen pred potekom
mandata:
-      
če sam zahteva razrešitev,
-      
če nastane kateri od razlogov, zaradi katerih po predpisih o delovnih
razmerjih preneha delovno razmerje po samem zakonu,
-      
če pri svojem delu ne ravna po predpisih in splošnih aktih zavoda ali
neutemeljeno ne izvršuje sklepov organov zavoda oziroma ustanovitelja ali ravna
v nasprotju z njimi,
-      
če s svojim nevestnim ali nepravilnim delom povzroči zavodu večjo škodo
ali če zanemarja ali malomarno opravlja svoje dolžnosti, tako da nastanejo ali
bi lahko nastale hujše motnje pri opravljanju dejavnosti,
-      
iz razlogov, določenih v predpisih, ki veljajo za javne zavode,
-      
zaradi bistvenih sprememb, kot sta bistveno spremenjena dejavnost, zaradi
katere je bil zavod ustanovljen, ali zaradi prenosa ustanoviteljstva.
Minister mora pred sprejemom sklepa o
razrešitvi pridobiti predhodno mnenje sveta in strokovnega sveta ter seznaniti
direktorja o razlogih za razrešitev in mu dati možnost, da se v roku 30 dni o
njih izjavi. Če svet oziroma strokovni svet ne da mnenja v roku 30 dni, se
šteje za pozitivno.
13. člen
Naloge direktorja:
-      
organizira delo javnega zavoda,
-      
sprejema strateški načrt,
-      
sprejema program dela s finančnim ovrednotenjem (finančni načrt),
-      
sprejema akt o organizaciji dela po predhodnem mnenju reprezentativnih
sindikatov v javnem zavodu,
-      
sprejema akt o sistemizaciji delovnih mest po predhodnem mnenju
reprezentativnih sindikatov v javnem zavodu,
-      
sprejema kadrovski načrt,
-      
sprejema načrt nabav osnovnih sredstev in investicijskega vzdrževanja,
-      
sprejema druge akte, ki urejajo pomembna vprašanja v zvezi z delovanjem
javnega zavoda,
-      
poroča ustanovitelju in svetu o zadevah, ki lahko pomembno vplivajo na
delovanje javnega zavoda,
-      
pripravi letno poročilo,
-      
sklepa zavodsko kolektivno pogodbo, če jo zavod ima,
-      
imenuje pomočnike direktorja, če ni s tem sklepom določeno drugače,
-      
druge naloge v skladu z veljavnimi predpisi in tem sklepom.
K aktom iz druge, tretje, četrte, pete,
šeste, sedme in enajste alinee prejšnjega odstavka daje soglasje svet javnega
zavoda.
14. člen
Pooblastila direktorja:
v pravnem prometu zastopa in predstavlja
direktor zavod neomejeno in je pooblaščen za sklepanje pogodb v okviru
finančnega načrta (letnega izvedbenega načrta), razen:
-      
pogodb o investicijah, za katere je potreben sklep sveta zavoda,
-      
pogodb, ki se nanašajo na nepremičnine, ki jih ima v upravljanju, za kar
je potrebno predhodno soglasje ustanovitelja.
Direktor lahko pri uresničevanju svojih
pooblastil, določenih z zakonom in tem aktom, prenese opravljanje posameznih
zadev na posamezne delavce s posebnimi pooblastili v skladu z aktom o notranji
organizaciji dela in sistemizaciji delovnih mest.
15. člen
Zavod ima lahko pomočnike direktorja za:
-      
vodenje umetniško strokovnega dela za področje drame,
-      
vodenje umetniško strokovnega dela za področje opere,
-      
vodenje umetniško strokovnega dela za področje baleta,
-      
vodenje umetniško strokovnega dela za področje Borštnikovega srečanja,
-      
vodenje strokovnega dela za področje tehnike in
-      
vodenje finančnih, pravnih in splošnih zadev.
O potrebnosti pomočnika za vodenje
finančnih, pravnih in splošnih zadev za vsak mandat posebej odloči svet zavoda,
upoštevaje možnost, da lahko te posle vodi neposredno direktor sam.
Pomočnike direktorja imenuje direktor na
podlagi javnega razpisa po predhodnem mnenju strokovnega sveta zavoda, če ni s
tem sklepom določeno drugače. Strokovni svet poda mnenje v roku 30 dni, sicer
se šteje, da se z imenovanjem strinja.
Mnenje iz prejšnjega odstavka ni potrebno
za pomočnika iz četrte in šeste
alinee prvega odstavka tega člena.
Pomočnika direktorja lahko direktor imenuje
brez javnega razpisa le v primeru, da je kandidat zaposlen v javnem zavodu.
Pomočnik direktorja za umetniško strokovno
delo lahko uporablja naziv umetniški direktor.
Pomočnika direktorja za področje
Borštnikovega srečanja imenuje minister, pristojen za kulturo (v nadaljnjem
besedilu: minister), na podlagi javnega razpisa in na predlog komisije za
imenovanje pomočnika direktorja za področje Borštnikovega srečanja (v
nadaljnjem besedilu: komisija za imenovanje). Komisijo za imenovanje
sestavljajo trije člani, ki jih imenuje minister, in sicer dva člana izmed
strokovnjakov za področje dramskih umetnosti, enega člana pa na predlog
pristojnega organa lokalne skupnosti, kjer je sedež zavoda. Minister hkrati z
objavo javnega razpisa pozove lokalno skupnost, kjer je sedež zavoda, da v 15
dneh predlaga člana komisije za imenovanje. Če lokalna skupnost, kjer je sedež
zavoda, v roku iz prejšnjega stavka ne predlaga člana komisije za imenovanje,
manjkajočega člana imenuje minister.
Vloge, prispele na javni razpis iz prejšnjega
odstavka, odpira odpiralna komisija, ki jo imenuje minister. Odpiralna komisija
ugotavlja pravočasnost in popolnost vlog.
Pravočasne in popolne vloge, prispele na
javni razpis za imenovanje pomočnika direktorja za področje Borštnikovega
srečanja, obravnava komisija za imenovanje in ministru v roku 45 dni od poteka roka za vložitev vlog predlaga v imenovanje enega
ali največ dva kandidata. Če komisija za imenovanje ne poda predloga v
predpisanem roku, pomočnika direktorja za področje Borštnikovega srečanja
imenuje minister brez predloga.
Minister izmed predlaganih kandidatov
imenuje pomočnika direktorja za področje Borštnikovega srečanja, ki uporablja naziv
umetniški direktor festivala Borštnikovo srečanje.
V primeru, da minister predlaganega
kandidata ne imenuje za pomočnika direktorja za področje Borštnikovega
srečanja, lahko komisija za imenovanje predlaga novega kandidata ali pa
ministru predlaga izvedbo novega javnega razpisa.
Komisija za imenovanje sprejme odločitev o
predlogu kandidata z večino glasov vseh članov.
Mandat pomočnika direktorja za področje
Borštnikovega srečanja traja pet let in se lahko ponovi. Delovno razmerje se
sklene za določen čas. Predhodno soglasje k pogodbi o zaposlitvi pomočnika
direktorja za področje Borštnikovega srečanja daje minister.
Mandat ostalih pomočnikov direktorja traja
za čas trajanja mandata direktorja in se lahko ponovi. Delovno razmerje se
sklene za določen čas.
16. člen
Pomočnik direktorja za področje drame mora
izpolnjevati naslednje pogoje:
-      
najmanj visokošolska izobrazba prve stopnje ali druga izobrazba, ki v
skladu s predpisi ustreza tej izobrazbi, umetniške ali humanistične smeri,
-      
najmanj pet let delovnih izkušenj,
-      
poznavanje področja gledališke dejavnosti v nacionalnem in mednarodnem
prostoru,
-      
poznavanje umetniške in poslovne problematike SNG Maribor,
-      
aktivno znanje slovenskega jezika na visoki ravni,
-      
znanje najmanj enega tujega jezika na višji ravni in znanje najmanj
enega tujega jezika na osnovni ravni,
-      
sposobnost za organiziranje in vodenje.
Kandidati iz prejšnjega odstavka morajo v
prijavi na razpis predložiti koncept dela za mandatno obdobje.
Pomočnik direktorja za področje opere mora
izpolnjevati naslednje pogoje:
-      
najmanj visokošolska izobrazba prve stopnje ali druga izobrazba, ki v
skladu s predpisi ustreza tej izobrazbi, umetniške ali humanistične smeri,
-      
najmanj pet let delovnih izkušenj,
-      
poznavanje področja glasbeno-gledališke dejavnosti v nacionalnem in
mednarodnem prostoru,
-      
poznavanje umetniške in poslovne problematike SNG Maribor,
-      
znanje najmanj enega tujega jezika na višji ravni in znanje najmanj
enega tujega jezika na osnovni ravni,
-      
sposobnost za organiziranje in vodenje opernega ansambla.
Kandidati iz prejšnjega odstavka morajo v
prijavi na razpis predložiti koncept dela za mandatno obdobje.
Pomočnik direktorja za področje baleta mora
izpolnjevati naslednje pogoje:
-      
najmanj visokošolska izobrazba prve stopnje ali druga izobrazba, ki v
skladu s predpisi ustreza tej izobrazbi, umetniške ali humanistične smeri, ali
pogoj, da je v domači in mednarodni javnosti uveljavljen umetnik s področja
dela baletne umetnosti,
-      
najmanj pet let delovnih izkušenj,
-      
poznavanje področja baletne dejavnosti v nacionalnem in mednarodnem
prostoru,
-      
poznavanje umetniške in poslovne problematike SNG Maribor,
-      
znanje najmanj enega tujega jezika na višji ravni in znanje najmanj
enega tujega jezika na osnovni ravni,
-      
sposobnost za organiziranje in vodenje baletnega ansambla.
Kandidati iz prejšnjega odstavka morajo v
prijavi na razpis predložiti koncept dela za mandatno obdobje.
Pomočnik direktorja za področje
Borštnikovega srečanja mora izpolnjevati naslednje pogoje:
-      
najmanj visokošolska izobrazba prve stopnje ali druga izobrazba, ki v
skladu s predpisi ustreza tej izobrazbi, umetniške ali humanistične smeri,
-      
najmanj pet let delovnih izkušenj,
-      
poznavanje področja gledališke dejavnosti v nacionalnem in mednarodnem
prostoru,
-      
strokovno poznavanje festivalske dejavnosti na področju uprizoritvene
umetnosti v nacionalnem in mednarodnem prostoru,
-      
poznavanje umetniške in poslovne problematike festivala Borštnikovo
srečanje,
-      
poznavanje poslovanja SNG Maribor,
-      
aktivno znanje slovenskega jezika na visoki ravni,
-      
znanje najmanj enega tujega jezika na višji ravni in znanje najmanj
enega tujega jezika na osnovni ravni,
-      
sposobnost za organiziranje in vodenje.
Kandidati iz prejšnjega odstavka morajo v
prijavi na razpis predložiti koncept dela za mandatno obdobje.
Pomočnik direktorja za področje tehnike
mora izpolnjevati naslednje pogoje:
-      
najmanj visokošolska strokovna izobrazba, tehnične ali organizacijske
smeri,
-      
najmanj pet let delovnih izkušenj,
-      
poznavanje gledališko-tehnične dejavnosti,
-      
aktivno znanje slovenskega jezika na visoki ravni,
-      
znanje najmanj enega tujega jezika na višji ravni in znanje najmanj
enega tujega jezika na osnovni ravni,
-      
sposobnost za organiziranje in vodenje.
Pomočnik direktorja za vodenje finančnih,
pravnih in splošnih zadev mora izpolnjevati naslednje pogoje:
-      
najmanj visokošolska strokovna izobrazba ekonomske ali pravne smeri,
-      
najmanj pet let delovnih izkušenj,
-      
poznavanje poslovanja SNG Maribor,
-      
aktivno znanje slovenskega jezika na visoki ravni,
-      
znanje najmanj enega tujega jezika na višji ravni in znanje najmanj
enega tujega jezika na osnovni ravni,
-      
sposobnost za organiziranje in vodenje.
17. člen
Pomočnik direktorja je lahko razrešen pred
potekom mandata:
-      
če sam zahteva razrešitev;
-      
če nastane kateri od razlogov, zaradi katerih po predpisih o delovnih
razmerjih preneha delovno razmerje po samem zakonu;
-      
če pri svojem delu ne ravna po predpisih in splošnih aktih zavoda ali
neutemeljeno ne izvršuje sklepov organov zavoda ali ravna v nasprotju z njimi;
-      
če s svojim nevestnim ali nepravilnim delom povzroči zavodu večjo škodo
ali če zanemarja ali malomarno opravlja svoje dolžnosti, tako da nastanejo ali
bi lahko nastale hujše motnje pri opravljanju dejavnosti;
-      
in iz drugih razlogov, zaradi katerih je lahko razrešen direktor.
Pred sprejemom sklepa o razrešitvi, na
podlagi razlogov iz prejšnjega odstavka, mora direktor oziroma minister, kadar
gre za pomočnika direktorja za področje Borštnikovega srečanja, pridobiti
predhodno mnenje strokovnega sveta zavoda in seznaniti pomočnika direktorja o
razlogih za razrešitev ter mu dati možnost, da se v roku 15 dni o njih izjavi.
Če svet zavoda v roku 30 dni ne poda mnenja, se šteje, da se z razrešitvijo
strinja.
Pomočniku lahko predčasno preneha mandat
tudi v primeru predčasnega prenehanja mandata direktorju, razen v primeru
pomočnika direktorja za področje Borštnikovega srečanja, katerega mandat ni
vezan na mandat direktorja zavoda. O tem sprejme sklep novo imenovani
direktor.
Pomočniki direktorjev  odgovarjajo
direktorju za strokovnost in zakonitost dela.
18. člen
Pomočnik direktorja za področje drame v
skladu s potrjenim finančnim načrtom samostojno načrtuje, organizira in vodi
strokovno delo dramskega ansambla. V skladu s potrjenim finančnim načrtom
samostojno pripravi predlog letnega programa dela javnega zavoda za svoje
področje. Direktorju predlaga odločitve, ki se nanašajo na strokovno dejavnost
z njegovega delovnega področja in so v pristojnosti direktorja, ter pripravi
predlog poročila o delu zavoda s svojega delovnega področja.
Pomočnik direktorja za področje opere v
skladu s potrjenim finančnim načrtom samostojno načrtuje, organizira in vodi
strokovno delo opernega ansambla. V skladu s potrjenim finančnim načrtom
samostojno pripravi letni program dela zavoda za svoje področje. Direktorju
predlaga odločitve, ki se nanašajo na strokovno dejavnost z njegovega delovnega
področja in so v pristojnosti direktorja, ter pripravi predlog poročila o delu
zavoda s svojega delovnega področja.
Pomočnik direktorja za področje baleta v
skladu s potrjenim finančnim načrtom samostojno načrtuje, organizira in vodi
strokovno delo baletnega ansambla. V skladu s potrjenim finančnim načrtom
samostojno pripravi letni program dela zavoda za svoje področje. Direktorju
predlaga odločitve, ki se nanašajo na strokovno dejavnost z njegovega delovnega
področja in so v pristojnosti direktorja, ter pripravi predlog poročila o delu
zavoda s svojega delovnega področja.
Pomočnik direktorja za področje
Borštnikovega srečanja samostojno organizira in strokovno vodi festival
Borštnikovo srečanje v skladu s potrjenim finančnim načrtom. Predlaga
strategijo in vizijo festivala za dobo petih let, h katerima strokovna skupina
poda mnenje in ju na podlagi soglasja direktorja sprejme svet zavoda. V skladu
s potrjenim finančnim načrtom samostojno pripravi in izbere vse programske festivalske
sklope razen tekmovalnega programa, ki ga izbere selektor festivala Borštnikovo
srečanje. Po predhodnem mnenju strokovne skupine imenuje selektorja in žirije
Borštnikovega srečanja. Sodeluje na drugih podobnih, tudi mednarodnih
festivalih. Pripravlja predlog letnega programa dela in predlog poročila o delu
zavoda s svojega delovnega področja.
Pomočnik direktorja za vodenje strokovnega
dela za področje tehnike načrtuje, organizira in vodi strokovno delo
organizacijske enote. Direktorju predlaga odločitve, ki se nanašajo na
strokovno dejavnost z njegovega delovnega področja in so v pristojnosti
direktorja. Pripravlja predlog letnega programa dela in predlog poročila o delu
zavoda s svojega delovnega področja. Daje mnenje direktorju v zvezi s programom
Tehnike. Izvršuje sklepe in odločitve direktorja in sveta ter opravlja druge
naloge v skladu s splošnimi akti zavoda.
Pomočnik direktorja za finančne, pravne in
splošne zadeve vodi finančne, pravne in druge splošne zadeve zavoda. Direktorju
predlaga odločitve, pripravlja mnenja in predloge, ki se nanašajo na njegovo delovno
področje in so v pristojnosti direktorja. Pripravlja predlog letnega programa
dela in predlog poročila o delu zavoda s svojega delovnega področja. Daje
mnenje direktorju v zvezi s poslovanjem gledališča. Izvršuje sklepe in
odločitve direktorja in sveta ter opravlja druge naloge v skladu s splošnimi
akti gledališča ter navodili direktorja.
18.a člen
Pomočnik direktorja iz prvega, drugega,
tretjega in četrtega odstavka prejšnjega člena imenuje strokovno skupino, ki je
njegovo posvetovalno telo, na predlog organizacij iz tega člena.
Strokovno skupino pomočnika direktorja za
področje drame sestavlja pet članov. Po enega člana predlagajo:
-      
Društvo kritikov in teatrologov Slovenije,
-      
Združenje dramskih umetnikov Slovenije,
-      
Akademija za gledališče, radio, film in televizijo,
-      
Društvo slovenskih pisateljev,
-      
Kulturniška zbornica Slovenije.
Strokovno skupino pomočnika direktorja za
področje opere sestavljajo trije člani. Po enega člana predlagajo:
-      
Društvo slovenskih skladateljev,
-      
Akademija za glasbo,
-      
Kulturniška zbornica Slovenije.
Strokovno skupino pomočnika direktorja za
področje baleta sestavljajo trije člani. Dva člana predlaga Društvo baletnih
umetnikov Slovenije, enega člana pa Kulturniška zbornica Slovenije.
Strokovno skupino pomočnika direktorja za
področje Borštnikovega srečanja sestavlja pet članov. Po enega člana
predlagajo:
-      
minister,
-      
župan Mestne občine Maribor,
-      
Združenje dramskih umetnikov Slovenije,
-      
Društvo kritikov in teatrologov Slovenije,
-      
Akademija za gledališče, radio, film in televizijo.
Če posamezna organizacija v predpisanem
roku ne predlaga člana strokovne skupine, tega imenuje pomočnik direktorja brez
predloga.
Mandat članov strokovnih skupin traja za
čas trajanja mandata pomočnika direktorja. Po preteku mandata so lahko ponovno
imenovani. Pomočnik direktorja mora v 15 dneh od začetka svojega mandata
pozvati predlagatelje, da v 15 dneh predlagajo člane strokovnih skupin.
Podrobnejše delovanje uredijo strokovne
skupine s poslovnikom.
Mandat članu strokovne skupine preneha z
odstopom ali na podlagi razrešitve s strani pomočnika direktorja.
Mandat članu strokovne skupine pomočnika
direktorja za področje Borštnikovega srečanja preneha z odstopom ali na podlagi
razrešitve s strani pomočnika direktorja na predlog organizacije iz petega
odstavka tega člena.
18.b člen
Naloge strokovnih skupin so:
-      
obravnavajo vprašanja s področja strokovnega dela pomočnika direktorja
in mu dajejo mnenja, predloge in pobude za reševanje teh vprašanj,
-      
ugotavljajo ustreznost strateškega načrta in programa dela v delu, ki se
nanaša na njeno področje, glede na namen, zaradi katerega je zavod ustanovljen,
-      
dajejo predhodno mnenje strokovnemu svetu zavoda k imenovanju in
razrešitvi pomočnika direktorja za področje dela OE,
-      
dajejo druge pobude in predloge v zvezi z delovanjem OE,
-      
druge naloge v skladu z veljavnimi predpisi in tem sklepom.
Strokovna skupina pomočnika direktorja za
področje Borštnikovega srečanja opravlja tudi naslednje naloge:
-      
daje mnenje k viziji in konceptu festivala Borštnikovo srečanje,
-      
daje predhodno mnenje k imenovanju za selektorja festivala Borštnikovo
srečanje,
-      
daje predhodno mnenje k imenovanju za člane žirij festivala Borštnikovo
srečanje,
-      
daje mnenje k selektorjevi programski usmeritvi in poročilu o izbranih
predstavah,
-      
daje mnenje k predlogu programa festivala Borštnikovo srečanje,
-      
daje mnenje k internim aktom s področja organizacije, delovanja ter
nagrad festivala Borštnikovo srečanje, ki jih na predlog pomočnika direktorja
za področje Borštnikovega srečanja sprejme direktor zavoda.
Svet zavoda
19. člen
Svet zavoda sestavlja sedem članov, od
katerih:
-      
pet članov imenuje Vlada Republike Slovenije izmed strokovnjakov s
področja dela zavoda, financ in pravnih zadev, in sicer štiri na predlog
ministra in enega na predlog pristojnega organa občine, kjer je sedež zavoda;
-      
dva člana izvolijo zaposleni v zavodu na neposrednih in tajnih volitvah.
Občina mora predlagati kandidata v 30 dneh
po prejemu poziva, sicer ga Vlada Republike Slovenije imenuje brez njenega
predloga. Poziv izvede ministrstvo, pristojno za kulturo.
Mandat članov sveta zavoda traja štiri leta
in so po izteku mandata lahko ponovno imenovani oziroma izvoljeni. Direktor
mora obvestiti ministra o izteku mandata članom sveta najmanj 90 dni pred
iztekom njihovega mandata.
Svet zavoda sklepa veljavno, če je na seji
navzoča večina članov sveta. Odločitve sprejema z večino glasov vseh članov.
Podrobnejše delovanje uredi svet zavoda s
poslovnikom.
19.a člen
Predstavnika delavcev v svet zavoda volijo
zaposleni v zavodu na neposrednih in tajnih volitvah. Pravico voliti in biti
voljeni imajo vsi zaposleni v zavodu, razen direktorja in njegovih pomočnikov.
Svet zavoda s sklepom razpiše volitve
največ 90 in najmanj 60 dni pred iztekom mandata sveta zavoda.
S sklepom o razpisu volitev se določita dan
volitev in vsebina predlogov kandidatur ter imenuje volilna komisija.
Sklep o razpisu volitev se javno objavi v
zavodu.
19.b člen
Postopek volitev predstavnikov delavcev v
svetu zavoda vodi volilna komisija, ki jo sestavljajo predsednik, dva člana in
njihovi namestniki. Predsednik, člana volilne komisije in njihovi namestniki ne
morejo biti kandidati za člana sveta zavoda.
Volilna komisija skrbi za pravilnost
volitev predstavnikov delavcev v svet zavoda, ugotavlja popolnost predlogov kandidatov,
določi seznam volivcev, ugotavlja izid glasovanja in objavi imena kandidatov,
ki sta izvoljena v svet zavoda, ter vodi neposredno tehnično delo v zvezi z
volitvami.
19.c člen
Pravico predlagati kandidata za člana sveta
zavoda ima najmanj deset odstotkov zaposlenih. Predlog mora biti predložen
volilni komisiji v 15 dneh po objavi sklepa o razpisu volitev.
Predlog mora vsebovati osebna imena in
podpise predlagateljev, osebne podatke kandidata z njegovim priloženim
soglasjem in druge podatke skladno s sklepom iz drugega odstavka 19.a člena
tega sklepa.
19.d člen
Volitve morajo biti organizirane tako, da
je zagotovljena tajnost glasovanja.
19.e člen
Voli se z glasovnicami. Vsak zaposleni ima
en glas. Na glasovnici se navedejo imena kandidatov po abecednem redu njihovih
priimkov z navedbo, da se volita dva kandidata. Voli se tako, da se obkroži
zaporedna številka pred imenom kandidata, za katerega se želi glasovati.
Neizpolnjena glasovnica in glasovnica, na
kateri ni mogoče ugotoviti volje volivca, sta neveljavni. Neveljavna je tudi
glasovnica, če je volivec glasoval za več kakor enega kandidata.
19.f člen
Za člana sveta zavoda sta izvoljena tista
kandidata, ki sta dobila največje število glasov. Če sta dva kandidata dobila
enako število glasov, je izvoljen tisti, ki ima daljšo delovno dobo v zavodu.
Volilna komisija sestavi zapisnik o poteku
volitev ter izdela poročilo o izidih volitev in ga objavi v petih dneh od dneva
volitev.
20. člen
Naloge sveta zavoda:
-      
nadzira zakonitost dela in poslovanja javnega zavoda,
-      
spremlja, analizira in ocenjuje delovanje javnega zavoda,
-      
predlaga ustanovitelju revizijo poslovanja, ki jo lahko opravi tudi
notranji revizor ustanovitelja,
-      
ocenjuje delo direktorja,
-      
daje soglasje k strateškemu načrtu, programu dela, finančnemu načrtu,
sistemizaciji delovnih mest, organizaciji dela, kadrovskemu načrtu, načrtu
nabav in k zavodski kolektivni pogodbi, ter nadzira njihovo izvajanje,
-      
daje soglasje k cenam javnih kulturnih dobrin,
-      
potrjuje letno poročilo zavoda,
-      
daje predhodno mnenje k imenovanju direktorja in pomočnika direktorja za
vodenje tehnike,
-      
sklepa pogodbo o zaposlitvi z direktorjem po predhodnem soglasju
ministra, pristojnega za kulturo,
-      
opravlja druge naloge v skladu z veljavnimi predpisi in tem sklepom.
Strokovni svet
21. člen
Strokovni svet zavoda sestavlja devet članov:
-      
tri člane izvolijo zaposleni, in sicer: dva izmed strokovnih delavcev,
ki opravljajo dejavnost, za katere je zavod ustanovljen in enega izmed vseh
zaposlenih,
-      
po enega člana imenujejo predlagatelji: Univerza v Mariboru, Javni sklad
Republike Slovenije za kulturne dejavnosti, Društvo kritikov in teatrologov
Slovenije, Društvo slovenskih skladateljev, Društvo baletnih umetnikov
Slovenije in Kulturniška zbornica.
Za postopek volitev predstavnikov delavcev
v strokovni svet zavoda se smiselno uporabljajo določbe o volitvah predstavnikov
delavcev v svet zavoda.
Volitve se razpišejo največ 90 in najmanj 60 dni pred potekom mandata.
Direktor mora pozvati predlagatelje na
dostavo predlogov najmanj 90 dni pred potekom mandata.
Mandat članom strokovnega sveta traja 4
leta. Po preteku mandata so lahko ponovno imenovani oziroma izvoljeni.
Strokovni svet zavoda sklepa veljavno, če
je na seji navzoča večina članov sveta.
Strokovni svet zavoda sprejema odločitve z
večino glasov vseh članov, ko odloča o zadevah iz četrte alinee 22. člena,
sicer pa z večino navzočih članov.
Podrobnejše delovanje uredi strokovni svet
zavoda s poslovnikom, ki ga sprejme na svoji drugi seji.
22. člen
Naloge strokovnega sveta:
-      
spremlja in ocenjuje delovanje javnega zavoda in politiko njegovega
ustanovitelja,
-      
ugotavlja ustreznost strateškega načrta in programa dela glede na namen,
zaradi katerega je javni zavod ustanovljen,
-      
obravnava vprašanja s področja strokovnega dela javnega zavoda in daje
direktorju mnenja, predloge in pobude za reševanje teh vprašanj,
-      
daje predhodno mnenje direktorju k imenovanju in razrešitvi pomočnikov
direktorja za umetniško strokovno delo,
-      
daje predhodno mnenje k zavodski kolektivni pogodbi,
-      
daje druge pobude in predloge v zvezi z delovanjem javnega zavoda,
-      
druge naloge v skladu z veljavnimi predpisi in tem sklepom.
Skupne določbe za svet zavoda in strokovni
svet
23. člen
Svet zavoda in strokovni svet se
konstituirata na svoji prvi konstitutivni seji, ki jo skliče direktor
najpozneje v 30 dneh od dne, ko je imenovana oziroma izvoljena večina članov
sveta zavoda oziroma strokovnega sveta.
Člani sveta zavoda in člani strokovnega
sveta izmed sebe izvolijo predsednika in namestnika. Če predsednik ni izvoljen,
opravlja do izvolitve njegove naloge najstarejši član sveta zavoda, ki ga
imenuje ustanovitelj, oziroma najstarejši član strokovnega sveta.
Članom sveta zavoda in strokovnega sveta
začne teči mandat z dnem konstituiranja sveta oziroma strokovnega sveta.
24. člen
Član sveta zavoda, ki ga imenuje
ustanovitelj, je lahko razrešen pred iztekom mandata, za katerega je imenovan,
če:
-      
sam zahteva razrešitev,
-      
se ne udeležuje sej,
-      
pri svojem delu ne ravna v skladno s predpisi,
-      
ne opravlja svojih nalog ali jih ne opravlja strokovno.
Člana sveta zavoda razreši Vlada Republike
Slovenije na predlog sveta zavoda ali ministra. Za čas do izteka mandata sveta
zavoda se imenuje nov član.
25. člen
Mandat predstavniku delavcev v svetu zavoda
predčasno preneha z odstopom, s prenehanjem delovnega razmerja v zavodu ali na
podlagi odpoklica.
Če predstavniku delavcev v svetu zavoda
preneha mandat pred iztekom mandata sveta zavoda, se opravijo nadomestne
volitve.
Na nadomestnih volitvah se izvoli nov
predstavnik delavcev v svet zavoda za čas do izteka mandata sveta zavoda. Svet
zavoda razpiše nadomestne volitve najpozneje v 15 dneh po ugotovitvi o
prenehanju mandata.
25.a člen
Postopek odpoklica predstavnika delavcev v
svetu zavoda se začne na zahtevo najmanj desetih odstotkov zaposlenih v zavodu.
Postopek odpoklica predstavnika delavcev v svetu zavoda vodi volilna komisija.
Zahteva za odpoklic mora vsebovati razloge
za odpoklic in priložene podpise delavcev, ki predlagajo odpoklic.
Zahteva za odpoklic se predloži volilni
komisiji, ki je vodila postopek volitev. Volilna komisija preveri formalno
pravilnost zahteve, ne da bi presojala razloge za odpoklic. Če zahteva za
odpoklic ni zavrnjena, volilna komisija v 15 dneh razpiše glasovanje o
odpoklicu predstavnika delavcev v svetu zavoda in določi dan glasovanja.
Predstavnik delavcev v svetu zavoda je odpoklican, če je za odpoklic glasovala
večina zaposlenih v zavodu.
Za postopek odpoklica predstavnika delavcev
v svetu zavoda se smiselno uporabljajo določbe o volitvah predstavnikov
delavcev v svet zavoda.
26. člen
Mandat predstavnikov delavcev v strokovnem
svetu zavoda predčasno preneha z odstopom, s prenehanjem delovnega razmerja v
zavodu ali na podlagi odpoklica. Za odpoklic predstavnikov delavcev v
strokovnem svetu se smiselno uporabljajo določbe o odpoklicu predstavnika
delavcev v svetu zavoda.
Mandat ostalim članom strokovnega sveta
preneha na podlagi odpoklica predlagatelja, kateremu lahko poda predlog
strokovni svet ali minister, pristojen za kulturo.
IV. SREDSTVA ZA DELO IN ODGOVORNOST ZA OBVEZNOSTI ZAVODA
27. člen
Zavod upravlja z naslednjimi nepremičninami:
-      
parc. št. 1505, ki v naravi predstavlja
stavb. posl. st.-slov. narodno gledališče, Slomškov trg 17, v izmeri 3992 m2, k.o. Maribor Grad in
-      
parc. št. 1504/2 neplodno v izmeri 14 m2, k.o. Maribor
Grad;
-      
garažni boks št. 38 v izmeri 12,90 m2 v III. etaži,
garažni boks št. 39 v izmeri 12,90 m2 v III. etaži in garažni boks št. 40 v izmeri 12,90 m2 v III. etaži podzemnih
garaž na platoju Gambrinos, poslovno stanovanjskega objekta Slovenska 36, 36a,
38, 38a, Gregorčičeva ul. 33, 33a, 33b, 35, stoječega na parc. št. 1474/2,
1476/3, 1478/3 in 1472/1, ter z vso drugo opremo in premoženjem, s katerim je
doslej upravljalo Slovensko narodno gledališče Maribor in ga izkazuje v
registru osnovnih sredstev za opravljanje dejavnosti, za katerega je
ustanovljen.
28. člen
Zavod pridobiva sredstva za opravljanje
svoje dejavnosti:
-      
iz državnega proračuna,
-      
iz proračuna lokalnih skupnosti,
-      
z vstopninami,
-      
s prodajo blaga in storitev na trgu,
-      
z donacijami, darili in iz drugih zakonitih virov.
28.a člen
Ministrstvo, pristojno za kulturo, in
Mestna občina Maribor skleneta dogovor o dolgoročnem sodelovanju pri izvedbi
Borštnikovega srečanja.
Program Borštnikovega srečanja financirata
ministrstvo, pristojno za kulturo, in Mestna občina Maribor na podlagi
vsakoletne pogodbe v skladu z dogovorom iz prejšnjega odstavka.
29. člen
Presežek prihodkov nad odhodki zavod nameni
za izvajanje in razvoj svoje dejavnosti.
O načinu razpolaganja s presežkom prihodkov
nad odhodki odloča ustanovitelj na predlog direktorja po predhodnem mnenju
sveta zavoda.
O načinu pokrivanja morebitnega
primanjkljaja odloča ustanovitelj na predlog direktorja in ob mnenju sveta
zavoda.
V. PRAVICE, OBVEZNOSTI IN ODGOVORNOSTI ZAVODA V PRAVNEM
PROMETU
30. člen
Zavod je pravna oseba, ki nastopa v pravnem
prometu v okviru svoje dejavnosti samostojno, z vsemi pravicami in obveznostmi,
v svojem imenu in za svoj račun.
Za svoje obveznosti  odgovarja z vsemi
sredstvi, s katerimi lahko razpolaga.
31. člen
Premoženje, s katerim zavod upravlja, je
last ustanovitelja. S premičnim premoženjem upravlja zavod samostojno, z
nepremičninami pa samo po predhodnem soglasju ustanovitelja.
VI. ODGOVORNOSTI USTANOVITELJA ZA OBVEZNOSTI ZAVODA TER
MEDSEBOJNE PRAVICE IN OBVEZNOSTI USTANOVITELJA IN ZAVODA
32. člen
Za obveznosti zavoda subsidiarno  odgovarja
Republika Slovenija do višine sredstev, ki se v tekočem letu zagotavljajo iz
proračuna Republike Slovenije za delovanje zavoda.
Ustanovitelj ne  odgovarja za obveznosti
zavoda iz naslova dejavnosti, ki jih zavod opravlja za druge naročnike.

Sklep o ustanovitvi javnega zavoda Slovensko
narodno gledališče Maribor (Uradni list RS, št. 46/03)
vsebuje naslednje prehodne in končne določbe:
»VII. PREHODNE IN KONČNE DOLOČBE
33. člen
Svet zavoda in strokovni svet zavoda se
konstituirata najkasneje v dveh mesecih od uveljavitve tega sklepa. Do takrat
opravljajo nujne naloge obstoječi organi.
Dosedanji v.d. poslovnega direktorja
nadaljuje delo kot v.d. direktorja zavoda do imenovanja novega direktorja v
skladu s tem sklepom.
Dosedanji programski direktor OE Drama
nadaljuje delo kot pomočnik direktorja za področje drame do izteka mandata.
Dosedanji programski direktor OE Opera in
balet nadaljuje delo kot pomočnik direktorja za področje opere in baleta do
izteka mandata.
Dosedanji programski direktor OE Tehnika
nadaljuje delo kot pomočnik direktorja za področje tehnike do izteka mandata.
34. člen
Akt o sistemizaciji delovnih mest in
kadrovski načrt morata biti sprejeta najkasneje do 29. 11. 2003. Do sprejema
novega akta o sistemizaciji velja obstoječi akt v vseh določbah, ki niso v
nasprotju z zakoni in tem sklepom.
35. člen
Z dnem uveljavitve tega sklepa preneha
veljati statut Slovenskega narodnega gledališča Maribor z dne 28. 6. 1999,
razen določb o volitvah predstavnikov delavcev v svet zavoda, ki se smiselno
uporabljajo za prve volitve predstavnikov delavcev v strokovni svet in do
izdaje akta iz drugega odstavka 21. člena tega sklepa.
36. člen
Z dnem uveljavitve tega sklepa preneha
veljati sklep o ustanovitvi javnega zavoda Slovensko narodno gledališče Maribor
(Uradni list RS, št. 85/02).
37. člen
Direktor poskrbi za vpis tega sklepa v
sodni register skladno z veljavnimi predpisi.
38. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembi sklepa o ustanovitvi javnega
zavoda Slovensko narodno gledališče Maribor (Uradni list RS, št. 68/03) vsebuje naslednjo končno določbo:
»2. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi javnega zavoda Slovensko narodno gledališče Maribor (Uradni list
RS, št. 98/08) vsebuje naslednje prehodne in
končno določbo:
»PREHODNE IN KONČNA DOLOČBA
10. člen
Prve volitve predstavnikov delavcev v svet
zavoda razpiše svet zavoda najpozneje v 15 dneh po uveljavitvi tega sklepa.
Vlada Republike Slovenije imenuje člane
sveta v skladu s tem sklepom v 45 dneh po uveljavitvi tega sklepa.
Mestna občina Maribor mora predlagati
kandidata za člana sveta v 30 dneh po prejemu poziva, sicer ga Vlada Republike
Slovenije imenuje brez njenega predloga. Poziv izvede ministrstvo, pristojno za
kulturo.
Direktor skliče prvo konstitutivno sejo
sveta zavoda najpozneje v 30 dneh od dne, ko je imenovana oziroma izvoljena
večina članov sveta zavoda.
Dosedanji člani sveta zavoda opravljajo
svojo funkcijo do konstituiranja novega sveta skladno s tem sklepom. Dosedanjim
članom sveta preneha mandat z dnem konstituiranja sveta skladno s tem sklepom.
11. člen
Direktor poskrbi za vpis sprememb tega
sklepa v sodni register skladno z veljavnimi predpisi.
12. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi javnega zavoda Slovensko narodno gledališče Maribor (Uradni list
RS, št. 59/10) vsebuje naslednje prehodne in
končno določbo: 
»PREHODNE IN KONČNA DOLOČBA
12. člen
Pomočniki direktorja zavoda v 15 dneh po
uveljavitvi tega sklepa pozovejo organizacije, ki imenujejo člane strokovnih
skupin, da v 15 dneh od poziva predlagajo člane strokovnih skupin.
13. člen
Direktor zavoda v 15 dneh po uveljavitvi
tega sklepa pozove organizacije, ki imenujejo člane strokovnega sveta, da jih
imenujejo v 15 dneh od poziva.
Volitve predstavnikov zaposlenih v
strokovni svet se razpišejo v 30 dneh po uveljavitvi tega sklepa.
Direktor skliče prvo konstitutivno sejo
strokovnega sveta zavoda najkasneje v 30 dneh od izvolitve oziroma imenovanja
večine članov strokovnega sveta.
Dosedanji člani strokovnega sveta zavoda
opravljajo svojo funkcijo do konstituiranja novega strokovnega sveta skladno s
tem sklepom. Dosedanjim članom strokovnega sveta preneha mandat z dnem
konstituiranja strokovnega sveta skladno s tem sklepom.
14. člen
Dosedanji pomočnik direktorja za področje
drame nadaljuje delo do izteka mandata.
Dosedanji pomočnik direktorja za področje
opere in baleta nadaljuje z delom kot pomočnik direktorja za področje opere in
baleta do imenovanja pomočnika direktorja za področje baleta. Po imenovanju
pomočnika direktorja za področje baleta opravlja delo kot pomočnik direktorja
za področje opere do izteka mandata.
Dosedanji pomočnik direktorja za področje
tehnike nadaljuje delo do izteka mandata.
Do imenovanja pomočnika direktorja za področje
Borštnikovega srečanja opravlja delo pomočnika direktorja za področje
Borštnikovega srečanja dosedanji poslovni vodja programa festivala Borštnikovo
srečanje.
15. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi javnega zavoda Slovensko narodno gledališče Maribor (Uradni list
RS, št. 33/17)
vsebuje naslednjo končno določbo:
»KONČNA DOLOČBA
4. člen
Ta sklep začne veljati naslednji dan po
objavi v Uradnem listu Republike Slovenije.«.