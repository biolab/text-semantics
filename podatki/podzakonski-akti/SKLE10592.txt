1. člen
(vsebina sklepa)
Ta sklep določa:
1.     
vsebino, način in roke poročanja skrbnika premoženja investicijskega
sklada (v nadaljnjem besedilu: skrbnik) Agenciji za trg vrednostnih papirjev (v
nadaljnjem besedilu: Agencija) o domnevnih nepravilnostih pri poslovanju
investicijskega sklada, ki jih je ugotovil pri opravljanju skrbniških storitev;
2.     
vsebino, način in roke poročanja skrbnika Agenciji o poslih, katerih
predmet so naložbe investicijskega sklada, za katerega opravlja skrbniške
storitve.
2. člen
(poročanje o domnevnih nepravilnostih pri poslovanju
investicijskega sklada)
(1) Skrbnik poroča Agenciji podatke o domnevnih
nepravilnostih, ki so posledica aktivnosti oziroma opustitve družbe za
upravljanje, in bi lahko pomenila kršitev določb pravil upravljanja ali statuta
investicijskega sklada oziroma določb Zakona o investicijskih skladih in
družbah za upravljanje (Uradni list RS, št. 31/15, 81/15 in 77/16; v
nadaljnjem besedilu: ZISDU-3) ali na njegovi podlagi izdanih splošnih aktov, ki
jih je ugotovil pri opravljanju skrbniških storitev za posamezni investicijski
sklad.
(2) V primeru, ko skrbnik pri opravljanju skrbniških
storitev za posamezni investicijski sklad ugotovi domnevno nepravilnost, mora o
tem poročati Agenciji najkasneje v treh delovnih dneh od dne, ko je bila
domnevna nepravilnost ugotovljena.
(3) Skrbnik poroča Agenciji podatke iz prvega odstavka
tega člena v skladu z Navodilom za poročanje skrbnika o domnevnih nepravilnostih
pri poslovanju investicijskega sklada iz priloge 1 k temu sklepu v elektronski
obliki preko Nacionalnega sistema za poročanje (v nadaljnjem besedilu: NRS) in
v skladu s Funkcionalno specifikacijo za poročanje skrbnika, objavljeno na
spletni strani Agencije.
3. člen
(poročanje o poslih, katerih predmet so naložbe
investicijskega sklada)
(1) Skrbnik poroča Agenciji podatke o poslih:
1.     
iz tretje alineje drugega odstavka 162. člena ZISDU-3, če ga družba za
upravljanje sklene za račun investicijskega sklada s skrbnikom, ki v poslu
nastopa v vlogi primarnega vpisnika oziroma vzdrževalca trga s temi finančnimi
instrumenti;
2.     
iz četrte alineje drugega odstavka 162. člena ZISDU-3, če družba za
upravljanje za račun investicijskega sklada sprejme prevzemno ponudbo po
zakonu, ki ureja prevzeme, ki jo je objavil skrbnik;
3.     
iz četrtega odstavka 162. člena ZISDU-3, katerih predmet so denarni
depoziti, ki jih družba za upravljanje sklene za račun investicijskega sklada s
skrbnikom;
4.     
nakupa in prodaje enot drugih investicijskih skladov iz četrtega
odstavka 162. člena ZISDU-3;
5.     
iz četrtega odstavka 162. člena ZISDU-3, katerih predmet so vrednostni
papirji oziroma instrumenti denarnega trga v postopku njihove prve prodaje,
katerih izdajatelj je skrbnik, ki jih družba za upravljanje sklene za račun
investicijskega sklada s skrbnikom.
(2) Skrbnik poroča podatke o poslih iz prejšnjega
odstavka polletno, in sicer do osmega dne v mesecu juliju in januarju.
(3) Skrbnik poroča podatke iz tega člena v skladu z
Navodilom za poročanje skrbnika o poslih, katerih predmet so naložbe
investicijskega sklada iz priloge 2 k temu sklepu v elektronski obliki preko
NRS in v skladu s Funkcionalno specifikacijo za poročanje skrbnika, objavljeno
na spletni strani Agencije.
4. člen
(smiselna uporaba sklepa za vzajemni pokojninski sklad
oziroma kritni sklad dodatnega pokojninskega zavarovanja zavarovalnice oziroma
kritno premoženje pokojninske družbe)
Določbe 2. člena tega sklepa se smiselno uporabljajo tudi za
poročanje skrbnika Agenciji o domnevnih nepravilnostih pri poslovanju
vzajemnega pokojninskega sklada oziroma kritnega sklada dodatnega pokojninskega
zavarovanja zavarovalnice oziroma kritnega premoženja pokojninske družbe, ki
jih je ugotovil pri opravljanju skrbniških storitev.

Priloga
1: Navodilo za poročanje skrbnika o domnevnih nepravilnostih pri poslovanju
investicijskega sklada 
Priloga
2: Navodilo za poročanje skrbnika o poslih, katerih predmet so naložbe
investicijskega sklada

Sklep o poročanju skrbnika (Uradni list RS,
št. 11/16) vsebuje naslednji končni določbi:
»KONČNI DOLOČBI
5. člen
(prenehanje uporabe sklepa)
Z dnem uveljavitve tega sklepa se preneha uporabljati Sklep o
poročanju skrbnika (Uradni list RS, št. 33/12, 69/12 in 31/15 – ZISDU-3).
6. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.«.

Sklep o spremembah in dopolnitvah Sklepa o
poročanju skrbnika (Uradni list RS, št. 31/17) vsebuje naslednjo končno določbo:
»KONČNA DOLOČBA
4. člen
Ta sklep začne veljati petnajsti dan po objavi v Uradnem
listu Republike Slovenije, uporablja pa se od 1. julija 2017.«.