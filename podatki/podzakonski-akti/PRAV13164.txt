I. SPLOŠNE DOLOČBE
1. člen
(1) Ta pravilnik določa obseg, pogoje in način izvajanja
storitev lekarniške dejavnosti v bolnišnični lekarni, vključno z izvajanjem
brezšivne skrbi.
(2) Glede označbe lekarne in postopka pridobitve
dovoljenja za opravljanje lekarniške dejavnosti v bolnišnični lekarni se uporablja
pravilnik, ki določa pogoje za izvajanje lekarniške dejavnosti.
2. člen
Poleg izrazov, ki jih določa Zakon o lekarniški dejavnosti
(Uradni list RS, št. 85/16 in 77/17; v nadaljnjem besedilu: zakon), se v tem
pravilniku uporabljajo tudi izrazi, ki pomenijo:
1.     
Dobra distribucijska praksa je sistem kakovosti, ki se nanaša na
organizacijo, izvajanje in nadzor shranjevanja izdelkov po določenem redu pred
nadaljnjo uporabo ali dajanjem v promet, in prevoz izdelkov od proizvajalca do
končnega uporabnika v skladu z načeli in smernicami, ki jih za zdravila in za
učinkovine sprejme in objavi Evropska komisija.
2.     
Dobra praksa pri pripravi zdravil pri izvajalcih zdravstvene dejavnosti
(PIC/S GPP) so priporočila združenja PIC/S (Pharmaceutical Inspection
Co-Operation Scheme), ki zagotavljajo dosledno izdelavo zdravil pri izvajalcih
zdravstvene dejavnosti.
3.     
Dobra proizvodna praksa (GMP) je sistem kakovosti, ki zagotavlja
dosledno proizvodnjo in kontrolo zdravil in učinkovin v skladu s standardi
kakovosti, ustreznimi za njihovo predvideno uporabo v skladu z načeli in
smernicami, ki jih sprejme in objavi Evropska komisija.
4.     
Dokument za izvajanje brezšivne skrbi je listina, ki jo predpiše
zdravnik za izdajo zdravil za posameznega pacienta v bolnišnični lekarni.
5.     
Farmakoterapijsko poročilo je dokument, izdelan ob zaključku
farmakoterapijskega pregleda.
6.     
Notranja organizacijska enota bolnišnične lekarne je organizacijska
enota bolnišnične lekarne, ki lahko opravlja lekarniško dejavnost v omejenem
obsegu.
7.     
Osebna kartica zdravil je zapis, ki vsebuje podatke o vseh zdravilih, ki
jih pacientu predpiše zdravnik in vseh izdelkih, ki jih pacient kupi sam.
Vsebuje kratke informacije o zdravilih in drugih izdelkih za podporo
zdravljenja in ohranitev zdravja, predpisanem odmerjanju, namenu uporabe in
dodatnih opozorilih, na katera mora biti pacient pozoren ob jemanju zdravil.
8.     
Pregled uporabe zdravil je storitev optimizacije in racionalizacije uporabe
zdravil posameznega pacienta.
9.     
Prostor je prostor, omejen s stenami (fizično ločen) ali s ploskvami
omejen del tega prostora, namenjen določenim dejavnostim.
10.  
Resolucija o zahtevah za zagotavljanje kakovosti in varnosti zdravil,
pripravljenih v lekarnah za posebne potrebe pacientov (v nadaljnjem besedilu:
Resolucija), so priporočila Odbora ministrov Sveta Evrope glede sistema
zagotavljanja kakovosti in varnosti zdravil, pripravljenih v lekarnah na
primarni ravni in bolnišničnih lekarnah, vključno z rekonstituiranimi zdravili
na podlagi izdelane ocene tveganja.
11.  
Usklajevanje zdravljenja z zdravili je storitev, pri kateri specialist
klinične farmacije pridobi pacientovo zgodovino zdravljenja z zdravili, ugotovi
neskladja med zgodovino zdravljenja z zdravili in predpisano terapijo ter v
posvetu z odgovornim zdravnikom odpravi neskladja in v pacientovi zdravstveni
dokumentaciji zabeleži namerne spremembe v terapiji in razloge zanje.
12.  
Visoko tvegana zdravila so zdravila, pri katerih lahko v primerih napake
pride do zelo hitrega nastanka hudih posledic za zdravje oziroma življenje
pacienta.
II. POGOJI
A. Splošni pogoji
3. člen
(1) Prostori bolnišnične lekarne ustrezajo predpisom, ki
urejajo graditev objektov in varstvo pri delu.
(2) Vhod za osebje bolnišnične lekarne mora biti ločen
od vhoda za osebje bolnišnice v prostore bolnišnične lekarne, namenjene za
izdajo zdravil in drugega blaga na oddelke. Bolnišnična lekarna ima tudi ločen
vhod za dostavo zdravil in drugega blaga, ki je lahko skupen z vhodom za osebje
in ločen od vhoda, ki je namenjen izdaji blaga na oddelke. Bolnišnična lekarna
ima za opravljanje brezšivne skrbi poseben prostor, ki ima vhod za stranke
ločen od vhoda za osebje in dostavo blaga. Vstop v prostore bolnišnične lekarne
je omejen le na osebje bolnišnične lekarne. Izjema so prostori za
administrativno delo, knjižnica, sejna soba in drugi skupni prostori, v katerih
se ne shranjujejo zdravila ali nosilci osebnih podatkov.
(3) Bolnišnična lekarna je varovana. Če je v času, ko v
bolnišnični lekarni ni prisoten farmacevt, treba iz bolnišnične lekarne
zagotoviti nujno zdravilo za zdravljenje pacienta na oddelku bolnišnice, mora
biti zagotovljeno, da v bolnišnično lekarno vstopajo samo tiste osebe, ki jih
pooblasti vodja bolnišnične lekarne. Vsak vstop v bolnišnično lekarno mora biti
zabeležen tako, da je zagotovljena popolna sledljivost in da je zagotovljen
popoln nadzor nad zalogami zdravil.
(4) Vsi prostori bolnišnične lekarne so vzdrževani.
Stene, stropi in tla morajo biti nepoškodovani, čisti in po potrebi
dezinficirani. Vsa napeljava mora biti redno pregledovana, da je zagotovljena
varnost. Napeljava za vodovodno in farmacevtsko vodo mora biti redno
pregledovana in vzdrževana, da zagotavlja zahtevano stopnjo kakovosti.
Prezračevalne naprave morajo biti redno pregledovane in vzdrževane, da se
zagotavlja zahtevana stopnja čistoče zraka glede na zahtevnost izdelkov.
Sijalke morajo biti redno pregledovane in po potrebi zamenjane. Steklene
površine morajo biti čiste in nepoškodovane.
B. Kadri
4. člen
(1) Farmacevtsko strokovno delo v bolnišnični lekarni
opravljajo farmacevtski strokovni delavci v skladu z zakonom.
(2) Bolnišnično lekarno vodi magister farmacije z
licenco, ki izpolnjuje pogoje iz 13. člena zakona.
(3) Bolnišnična lekarna, ki opravlja dejavnost klinične
farmacije, ima za izvajanje teh del zaposlene farmacevtske strokovne delavce s
specializacijo iz klinične farmacije.
(4) Bolnišnična lekarna, ki izdeluje galenska zdravila,
mora imeti zaposlene usposobljene farmacevtske strokovne delavce glede na
izvedeno oceno tveganja v skladu z Evropsko farmakopejo in Resolucijo, obseg
dejavnosti, zahtevnost izdelave in vrsto galenskih zdravil in izdelkov v skladu
z zakonom. Če bolnišnična lekarna izdeluje galenska zdravila z visoko stopnjo
tveganja po Evropski farmakopeji in Resoluciji, mora zagotoviti osebje, kot to
določata zakon, ki ureja zdravila, in pravilnik, ki ureja proizvodnjo zdravil.
(5) Bolnišnična lekarna, ki pripravlja magistralna
zdravila, mora imeti zaposlene usposobljene farmacevtske strokovne delavce
glede na izvedeno oceno tveganja v skladu z Evropsko farmakopejo in Resolucijo,
obseg dejavnosti, zahtevnost izdelave in vrsto galenskih zdravil in izdelkov v
skladu z zakonom.
(6) Bolnišnična lekarna, ki opravlja analizo kakovosti
zdravil, ima zaposlenega magistra farmacije, ki ima specializacijo iz
preskušanja zdravil, ima odgovorno osebo s specializacijo iz analize in
preskušanja zdravil oziroma ustreznimi znanji in najmanj dveletnimi delovnimi
izkušnjami iz analize kakovosti zdravil za sproščanje vsake serije galenskega
zdravila na podlagi opravljene kontrole kakovosti v skladu z oceno tveganja, in
ima zaposlenega magistra farmacije, ki ima specializacijo z ustreznega področja
oziroma ustreznimi znanji in izkušnjami iz analize in preskušanja zdravil,
pridobljenimi v najmanj dveh letih aktivnega dela pri imetniku dovoljenja za
proizvodnjo zdravil ali v analiznem laboratoriju.
C. Prostori
5. člen
(1) Prostori bolnišnične lekarne morajo biti
razporejeni, opremljeni in vzdrževani tako, da zagotavljajo kakovostno delo v
skladu z dobro lekarniško prakso tako, da se možnost napak čim bolj zmanjša in
da se kar najbolj zagotavljajo kakovost, varnost in učinkovitost zdravil.
Preprečiti je treba križanje čistih in nečistih poti. Tla, stropi in stene
morajo biti iz materialov in izvedeni na način, da je omogočeno učinkovito
čiščenje in po potrebi dezinfekcija. Površine morajo biti gladke, brez ostrih
kotov in robov, stiki morajo biti tesni, brez razpok, ostrih robov ali utorov.
(2) Prostori, kjer se shranjujejo zdravila, morajo
zagotavljati mikroklimatske pogoje v skladu z zahtevami proizvajalcev. Prostori
morajo biti zaščiteni pred vplivi iz okolja in vzpostavljen mora biti sistem za
zaščito pred škodljivci. V prostorih, kjer so zdravila, ne sme biti oken, ki bi
se odpirala v okolico.
(3) Vstop v prostore bolnišnične lekarne je zavarovan.
(4) Za izvajanje brezšivne skrbi bolnišnična lekarna
zagotovi najmanj naslednje prostore:
-       
prostor za izdajo zdravil (oficina),
-       
prostor za usklajevanje zdravljenja z zdravili in svetovanje pacientu.
(5) Za izvajanje dejavnosti klinične farmacije mora
imeti bolnišnična lekarna ustrezen prostor za pripravo izvidov in svetovanje pacientom
in zdravnikom. Prostor je lahko umeščen na oddelku bolnišnice ali v bolnišnični
lekarni, omogočati pa mora zaupnost pogovora in hrambo dokumentacije.
(6) Bolnišnična lekarna, ki pripravlja magistralna
zdravila, mora imeti tudi prostor ali prostore, ki morajo biti ločeni glede na
namembnost in glede na vrsto in število farmacevtskih oblik, ki jih bolnišnična
lekarna pripravlja, ter stopnjo tveganja glede na zahteve Evropske farmakopeje.
Prostori in oprema bolnišnične lekarne, ki so namenjeni pripravi magistralnih
zdravil morajo biti načrtovani, izvedeni in vzdrževani v skladu z dobro
proizvodno prakso oziroma dobro prakso pri pripravi zdravil pri izvajalcih
zdravstvene dejavnosti (PIC/S GPP) skladno z izvedeno oceno tveganja, kot je
opredeljeno v Resoluciji.
(7) Če bolnišnična lekarna pripravlja magistralna
zdravila ali izdeluje galenska zdravila z nizko stopnjo tveganja po Evropski farmakopeji
in Resoluciji, mora zagotoviti, da prostori in oprema ustrezajo dobri praksi
pri pripravi zdravil pri izvajalcih zdravstvene dejavnosti (PIC/S GPP).
(8) Če bolnišnična lekarna pripravlja magistralna
zdravila ali izdeluje galenska zdravila z visoko stopnjo tveganja po Evropski
farmakopeji in Resoluciji, mora zagotoviti, da prostori in oprema ustrezajo
zakonu, ki ureja zdravila, in pravilniku, ki ureja proizvodnjo zdravil.
6. člen
(1) Bolnišnična lekarna mora imeti najmanj naslednje
prostore:
1.     
za prevzem zdravil,
2.     
za izdajo zdravil – oficino,
3.     
za pripravo magistralnih zdravil, ki je fizično ločen prostor,
4.     
za čiščenje pribora in ovojnine – pomivalnico,
5.     
za shranjevanje zdravil – materialko,
6.     
za shranjevanje medicinskih pripomočkov,
7.     
za shranjevanje izdelkov za podporo zdravljenja in ohranitev zdravja,
8.     
za izvajanje brezšivne skrbi,
9.     
za opravljanje strokovno administrativnih nalog,
10.  
sanitarije in garderobo,
11.  
prostor za odmor.
(2) Skupna površina prostorov iz prejšnjega odstavka se
določi glede na razvrstitev bolnišnice, število primerov in obseg dela
bolnišnice, in sicer:
-       
za specialne bolnišnice na sekundarni ravni najmanj                       90 
m2,
-       
za splošne bolnišnice na sekundarni ravni najmanj                          300 m2,
-       
za bolnišnice na terciarni ravni najmanj                                            300 m2.
7. člen
(1) Notranja organizacijska enota bolnišnične lekarne
ima najmanj naslednje prostore:
-       
za prevzem zdravil,
-       
za izdajo zdravil – oficino,
-       
za shranjevanje zdravil, medicinskih pripomočkov in izdelkov za podporo
zdravljenja in ohranitev zdravja,
-       
sanitarije in garderobo.
(2) Skupna površina prostorov iz prve in druge alineje
prejšnjega odstavka ne sme biti manjša od 20 m2.
(3) Notranja organizacijska enota bolnišnične lekarne, v
kateri se pripravljajo magistralna zdravila, ima ustrezno povečano skupno
površino prostorov, in ima naslednja prostora:
-       
za pripravo magistralnih zdravil,
-       
za čiščenje pribora in ovojnine – pomivalnico.
Č. Vodenje dokumentacije
8. člen
(1) Bolnišnična lekarna, glede na obseg svojega dela,
vodi dokumentacijo, ki zagotavlja sledljivost materialov, pogojev, osebja in
postopkov in zagotavlja skladnost postopkov z zahtevami smernic in strokovnih
standardov.
(2) Dokumentacija in evidence, ki jih mora voditi
bolnišnična lekarna, ki pripravlja magistralna zdravila in izdeluje galenska
zdravila, mora biti v skladu z dobro lekarniško prakso, dobro proizvodno prakso
oziroma dobro prakso pri pripravi zdravil pri izvajalcih zdravstvene dejavnosti
(PIC/S GPP) skladno z izvedeno oceno tveganja, kot je opredeljeno v Resoluciji.
(3) Bolnišnična lekarna vodi najmanj naslednjo dokumentacijo:
1.     
navodila in postopki za izvajanje strokovnih nalog,
2.     
dokumentacijo kalibracij oziroma validacij opreme in delovnih procesov,
3.     
evidenco o nabavi in izdaji zdravil za uporabo v humani medicini na
recept in brez recepta,
4.     
evidenco o nabavi in izdaji živil za posebne zdravstvene namene,
5.     
evidenco o nabavi in izdaji medicinskih pripomočkov in drugih izdelkov
za podporo zdravljenja in ohranitev zdravja,
6.     
evidenco nabave in izdaje prepovedanih drog,
7.     
evidenca reklamacij in odpoklicev zdravil, medicinskih pripomočkov in
drugih izdelkov za podporo zdravljenja in ohranitev zdravja,
8.     
evidenco čiščenja in vzdrževanja prostorov,
9.     
evidenco čiščenja in vzdrževanja opreme,
10.  
evidenco pogojev shranjevanja zdravil,
11.  
evidenco o izvedenih storitvah farmacevtske skrbi,
12.  
evidenco o posameznih farmacevtskih intervencijah,
13.  
evidenco o opravljenih storitvah telefarmacije,
14.  
evidenco o nabavi in porabi substanc za farmacevtsko uporabo,
15.  
evidenco o izdelavi in pripravi izdelkov za podporo zdravljenja in
ohranitev zdravja,
16.  
evidenco poročanja o neželenih učinkih ali sumu nanje,
17.  
evidenco o prevzemu neuporabnih oziroma odpadnih zdravil v skladu s
predpisom, ki ureja ravnanje z odpadnimi zdravili,
18.  
evidence o preskrbi z biocidnimi izdelki in kemikalijami, v skladu s
predpisom, ki ureja področje kemikalij,
19.  
druge evidence, povezane z dejavnostjo in storitvami, ki jih izvaja
izvajalec bolnišnične lekarniške dejavnosti.
III. BREZŠIVNA SKRB
9. člen
Brezšivna skrb se na sekundarni in terciarni ravni
zdravstvene dejavnosti izvaja ob sprejemu pacienta v bolnišnico, vključno z
enodnevno in dnevno bolnišnično obravnavo, pri pacientih v specialistični
ambulantni obravnavi in ob zaključeni bolnišnični obravnavi pacienta z namenom
zagotavljanja usklajenega zdravljenja z zdravili in neprekinjene preskrbe pacienta
z zdravili.
10. člen
(1) Brezšivna skrb ob sprejemu pacienta v obravnavo na
sekundarni ali terciarni ravni zdravstvene dejavnosti se izvaja s pregledom
terapije z zdravili in drugimi izdelki za podporo zdravljenja in ohranitev
zdravja, ki jih je pacient prejemal pred sprejemom v bolnišnico.
(2) Nosilec lekarniške dejavnosti v bolnišnični lekarni
(v nadaljnjem besedilu: bolnišnični farmacevt) preveri in pripravi seznam
zdravil na recept in brez recepta, prehranskih dopolnil, medicinskih
pripomočkov in drugih izdelkov za podporo in ohranjanje zdravja, ki jih pacient
jemlje oziroma jih je jemal pred sprejemom v bolnišnico. Seznam mora vsebovati
tudi informacije o odmerjanju in načinu jemanja, kadar je to primerno, ter
druge informacije, ki bi lahko vplivale na varnost pri uporabi zdravil.
(3) Brezšivna skrb vključuje storitev usklajevanja
zdravljenja z zdravili ob sprejemu pacienta. Bolnišnični farmacevt preveri predpisana
zdravila ob sprejemu v primerjavi s seznamom iz prejšnjega odstavka in oceni
morebitne z zdravili povezane težave, predvsem morebitne interakcije,
podvajanja terapije, odsotnost terapije v primeru obstoječe indikacije, težave
pri jemanju zdravila glede na predpisano farmacevtsko obliko, problemi v zvezi
z dobavljivostjo zdravila in druge. Svoje ugotovitve zabeleži v elektronski ali
papirni obliki tako, da so na razpolago zdravnikom in drugim zdravstvenim
delavcem, ki obravnavajo posameznega pacienta.
11. člen
(1) Ob zaključeni bolnišnični oziroma specialistični
ambulantni obravnavi se ponovno izvede postopek usklajevanja zdravljenja z
zdravili. V sklopu brezšivne skrbi ob zaključeni bolnišnični oziroma
specialistični ambulantni obravnavi se pacientu izdajo zdravila, ki jih
potrebuje za varen prehod med različnimi ravnmi zdravstvene dejavnosti.
Bolnišnični farmacevt ob odpustu iz bolnišnice pripravi in izda pacientu
zdravila, ki po vrsti in količini zagotavljajo varen prehod pacienta v
ambulantno obravnavo ali v obravnavo v drugem zdravstvenem ali socialno
varstvenem zavodu. Predvsem mora bolnišnica ob odpustu pacientu zagotoviti
zdravila, ki so bila na novo uvedena v okviru bolnišnične obravnave, zdravila,
ki jih v skladu z zakonodajo ni mogoče zagotoviti v lekarnah na primarni ravni,
in zdravila, ki jih lekarna na primarni ravni ne zagotavlja. Bolnišnični
farmacevt ob izdaji zdravil pacientu zagotovi tudi svetovanje, ki vključuje vse
informacije, potrebne za varno uporabo zdravil, in informacije o dostopnosti
zdravil, uvedenih v bolnišnici.
(2) Pred odpustom iz bolnišnice bolnišnični farmacevt na
podlagi farmakoterapijskega pregleda izdela farmakoterapijsko poročilo, ki
vključuje uskladitev zdravljenja s predhodno predpisanimi zdravili, navedenimi
v osebni kartici zdravil, informacije o vrsti in količini zdravil, ki jih je
pacient prejel ob odpustu iz bolnišnice v okviru brezšivne skrbi, in
informacije o postopku zagotavljanja oskrbe z zdravili, ki jih lekarna na
primarni ravni ne zagotavlja. Farmakoterapijsko poročilo bolnišnični farmacevt pripravi
in zabeleži na način, da so informacije dosegljive pacientu, njegovemu
izbranemu osebnemu zdravniku in farmacevtu v drugem zavodu, kjer pacient
nadaljuje zdravstveno ali drugo obravnavo. Bolnišnični farmacevt ob odpustu
izdela pregled uporabe zdravil na podlagi izvedene ocene tveganja za
posameznega pacienta ali kadar zdravnik to posebej naroči.
12. člen
(1) Izdaja zdravil se izvede na podlagi dokumenta za
izvajanje brezšivne skrbi.
(2) Bolnišnični farmacevt pri izvajanju brezšivne skrbi
vodi dokumentacijo v sistemu kakovosti na način, da je zagotovljena sledljivost
oseb, postopkov in dokumentov.
IV. PRESKRBA PACIENTOV
13. člen
Bolnišnična lekarna v okviru brezšivne skrbi izvaja tudi
preskrbo pacientov, ki se zdravijo na domu pod neposrednim nadzorom zdravnika
bolnišnice, z zdravili, ki v Republiki Sloveniji nimajo dovoljenja za promet,
imajo pa dovoljenje za vnos oziroma uvoz organa, pristojnega za zdravila, in
magistralnimi ali galenskimi zdravili, pripravljenimi oziroma izdelanimi v
bolnišnični lekarni pod posebnimi pogoji, ki jih ni mogoče zagotoviti zunaj
bolnišnične lekarne. To preskrbo bolnišnica zagotavlja za celoten čas trajanja
terapije, ne glede na prehode pacienta med različnimi ravnmi zdravstvene
dejavnosti.
V. PRESKRBA DRUGIH IZVAJALCEV
14. člen
(1) Bolnišnična lekarna izvaja preskrbo drugih
izvajalcev lekarniške in zdravstvene dejavnosti z magistralnimi in galenskimi zdravili,
pripravljenimi oziroma izdelanimi pod posebnimi pogoji.
(2) Bolnišnična lekarna izvaja preskrbo izvajalcev
lekarniške oziroma zdravstvene dejavnosti z magistralnimi in galenskimi
zdravili na podlagi pisnega naročila ali pogodbe, ki vključuje tudi logistično
storitev dostave zdravila in s tem povezane stroške. V primeru magistralnih
zdravil mora biti pisnemu naročilu priložen tudi recept ali kopija recepta, če
je ta predpisan v papirni obliki, ter izjava o odstopu vročitve zdravila, kadar
se izvajalec lekarniške oziroma zdravstvene dejavnosti s pacientom dogovori, da
bo zdravilo prevzel v bolnišnični lekarni, ki bo zdravilo izdelala.
(3) Zagotavljanje preskrbe z magistralnimi ali
galenskimi zdravili iz tega člena se ne šteje za izvajanje prometa z zdravili
na debelo v smislu zakona, ki ureja zdravila. Ne glede na to mora bolnišnična
lekarna zagotoviti, da se pri izvajanju logističnih in transportnih aktivnosti
v zvezi z dostavo zdravila do izvajalca lekarniške oziroma zdravstvene
dejavnosti, ki je naročnik zdravila, upošteva dobra distribucijska praksa, kot
je določena v zakonu, ki ureja zdravila.
(4) Bolnišnična lekarna in lekarna oziroma izvajalec
zdravstvene dejavnosti vodita predpisano dokumentacijo v sistemu kakovosti na
način, da je zagotovljena sledljivost oseb, postopkov in dokumentov.
VI. ZAGOTAVLJANJE KAKOVOSTI ZDRAVIL V ODDELČNI LEKARNI
15. člen
(1) Bolnišnična lekarna zagotovi, da potekajo sprejem,
shranjevanje, rokovanje in uporaba zdravil v oddelčnih lekarnah v skladu z 8.
členom tega pravilnika. Bolnišnična lekarna na oddelku izvaja nadzor nad
osebjem, prostori, opremo in pogoji shranjevanja zdravil, medicinskih
pripomočkov in drugih izdelkov za podporo zdravljenja in ohranitev zdravja.
Bolnišnična lekarna zagotovi, da potekajo sprejem, shranjevanje, rokovanje in
uporaba zdravil na bolnišničnih oddelkih v skladu z zahtevami standardov
kakovosti, ki se uporabljajo v bolnišnici.
(2) V oddelčnih lekarnah se vodi dokumentacija, ki
zagotavlja kakovost in sledljivost materialov, osebja, pogojev in postopkov pri
rokovanju z zdravili.
(3) V oddelčnih lekarnah je vzpostavljen sistem
spremljanja in beleženja pogojev shranjevanja in priprave zdravil, in sicer:
1.     
za zdravila, ki zahtevajo posebne pogoje shranjevanja glede temperature,
mora biti v oddelčnih lekarnah na voljo ustrezna oprema za shranjevanje
zdravil, ki mora biti kalibrirana in validirana ter redno vzdrževana. V
hladilni opremi, ki je namenjena shranjevanju zdravil, ni dovoljeno shranjevati
drugih materialov;
2.     
kadar se na oddelku uporabljajo zdravila s prepovedanimi drogami skupin
II in III (a.1.0 in c.1.0), morajo biti ta shranjena v zaklenjeni kovinski
omari;
3.     
v oddelčnih lekarnah mora biti zagotovljena posebna zaklenjena in
ustrezno označena omara za visoko tvegana zdravila;
4.     
na oddelku mora biti zagotovljena posebna zaklenjena omara za varno
zbiranje in shranjevanje neuporabnih zdravil, vključno s prepovedanimi drogami,
zdravil s pretečenim rokom uporabnosti in zdravil, ki so zaradi drugih razlogov
označena kot neuporabna. Zdravila v tej omari lahko počakajo največ do prve
možnosti vračila v bolnišnično lekarno;
5.     
zagotovljeno mora biti, da poteka rekonstitucija zdravil neposredno pred
aplikacijo in da pripravljena zdravila čakajo na aplikacijo največ 60 minut ali
največ toliko časa, kot je določil proizvajalec, če je to manj kot 60 minut, in
sicer ne glede na to, ali je zdravilo fizikalno stabilno dlje časa ali ne,
razen kadar priprava oziroma rekonstitucija poteka v prostorih, za katere je
bil izdan certifikat skladnosti z dobro proizvodno prakso v skladu z zakonom,
ki ureja zdravila;
6.     
na oddelku mora biti zagotovljen ustrezen zaprt prostor z dovolj veliko
delovno površino, ki omogoča kakovostno in varno pripravo zdravil za
posameznega pacienta, če ta priprava ne poteka v bolnišnični lekarni.
VII. DNEVNA PRESKRBA
16. člen
(1) Bolnišnična lekarna ima vzpostavljen učinkovit
sistem preskrbe z zdravili, ki čim bolj preprečuje napake pri izdajanju zdravil
ter omogoča sledljivost in preprečuje uporabo ponarejenih ali neskladnih
zdravil. Izdajanje zdravil poteka izključno na podlagi pisnega naročila
zdravnika za posameznega pacienta ali za skupino pacientov na določenem
oddelku. Postopke v zvezi z izdajanjem zdravil izvaja samo ustrezno
usposobljeno farmacevtsko osebje pod neposrednim nadzorom magistra farmacije z
licenco.
(2) Bolnišnična lekarna lahko pripravlja dnevno preskrbo
z zdravili za posameznega pacienta na podlagi navodila oddelčnega zdravnika in
v skladu s predpisanim urnikom jemanja zdravil.
(3) Magister farmacije nadzoruje pravilnost
predpisovanja zdravil. Bolnišnična lekarna ima vzpostavljen računalniški ali
drug ustrezen sistem, ki zagotavlja pregled in nadzor nad predpisanimi zdravili
za posameznega pacienta in ki omogoča farmacevtsko intervencijo, kadar je
potrebna.
VIII. ZAGOTAVLJANJE SLEDLJIVOSTI ZDRAVIL DO PACIENTA
17. člen
(1) Bolnišnična lekarna vodi evidence zdravil po imenu,
jakosti, farmacevtski obliki, pakiranju, številki serije, roku uporabnosti in
količinah, ki jih izda na oddelke, ki so na oddelkih porabljena ali z oddelkov
vrnjena, za kar ima ustrezno računalniško podporo. Bolnišnična lekarna vodi
ločeno zalogo zdravil, vrnjenih z oddelkov.
(2) Na oddelkih se organizira delo tako, da je mogoča
računalniško podprta sledljivost zdravila do posameznega pacienta.
(3) Za zagotavljanje izvajanja farmakovigilančnih
aktivnosti se v zdravstveni dokumentaciji pacienta zabeležita lastniško ime in
številka serije biološkega oziroma podobnega biološkega zdravila, ki ga pacient
prejme. Ti podatki se navedejo tudi v primeru poročanja o domnevnih neželenih
učinkih zdravila.
18. člen
(1) Pooblaščene osebe za izvajanje postopkov preskrbe z
zdravili in izvajanje nadzora nad zalogami zdravil na oddelkih bolnišnice in
pooblaščene osebe za izdajanje zdravil ob odpustu iz bolnišnice pred izdajo
zdravila preverijo in deaktivirajo edinstveno oznako zdravila v skladu z
Delegirano uredbo Komisije (EU) 2016/161 z dne 2. oktobra 2015 o
dopolnitvi Direktive 2001/83/ES Evropskega parlamenta in Sveta z določitvijo
podrobnih pravil za zaščitne elemente na ovojnini zdravil za uporabo v humani
medicini (UL L št. 32 z dne 9. 2. 2016, str. 1).
(2) Zdravstveni zavod, v okviru katerega je organizirana
bolnišnična lekarna, zagotovi ustrezno opremo za deaktiviranje edinstvene
oznake zdravila.
IX. FARMACEVTSKA OBRAVNAVA
19. člen
Dejavnost farmacevtske obravnave, ki vključuje dejavnost
klinične farmacije, se na sekundarni in terciarni ravni zdravstvene dejavnosti
izvaja ob sprejemu pacienta v bolnišnico, v času zdravstvene obravnave pacienta
na oddelku bolnišnice in ob zaključku bolnišnične obravnave pacienta z namenom
zagotavljanja ustreznega zdravljenja z zdravili.
20. člen
Dejavnost klinične farmacije v bolnišnici lahko opravlja
magister farmacije z licenco in opravljeno specializacijo iz klinične
farmacije, ki je zaposlen v bolnišnični lekarni (v nadaljnjem besedilu:
klinični farmacevt).
21. člen
Klinični farmacevt ima neposreden dostop do pacientov,
njihove zdravstvene dokumentacije in druge dokumentacije, ki jo potrebuje pri
svojem delu.
22. člen
Klinični farmacevt izdela farmakoterapijski pregled na
podlagi izvedene ocene tveganja za posameznega pacienta. Zdravnik lahko naroči
farmakoterapijski pregled terapije s konziliarno naročilnico ali označi zahtevo
na določenem mestu na terapijskem listu.
23. člen
Klinični farmacevt mora imeti na razpolago baze podatkov o
zdravilih in interakcijah med njimi ter ustrezno strokovno literaturo (pregled
interakcij zdravil, smernice za zdravljenje po diagnozah, cene zdravil,
primerjalne terapije).
24. člen
Klinični farmacevt pacientu svetuje glede nadaljnjega jemanja
zdravil doma v okviru brezšivne skrbi ob odpustu iz bolnišnice in sodeluje z
drugimi zdravstvenimi delavci v zvezi z zdravstveno obravnavo pacienta.
25. člen
Farmacevtski strokovni delavci, ki delajo neposredno s
pacienti, morajo biti zavarovani za odgovornost za škodo, ki bi lahko nastala
pri njihovem delu. Farmacevtske strokovne delavce zavaruje delodajalec.
X. NABAVA
26. člen
(1) Bolnišnična lekarna sodeluje pri nabavi zdravil,
medicinskih pripomočkov in drugih izdelkov za podporo zdravljenja in ohranitev
zdravja prek javnih naročil.
(2) Bolnišnična lekarna sodeluje pri:
1.     
pripravi strokovnih zahtev za javno naročilo za zdravila,
2.     
pripravi strokovnih zahtev za javno naročilo za medicinske pripomočke,
3.     
pripravi usklajenega predloga enotnih tehničnih opisov,
4.     
tehničnih specifikacij za medicinske pripomočke,
5.     
pripravi celotnega strokovnega dela razpisne dokumentacije za izvedbo
postopka javnega naročanja zdravil in medicinskih pripomočkov,
6.     
pripravi odgovorov na zastavljena vprašanja ponudnikov v postopku
javnega naročanja,
7.     
pregledu ponudb strokovnega dela razpisne dokumentacije,
8.     
pripravi mnenja o izbiri najprimernejšega ponudnika.
(3) Bolnišnična lekarna ima vzpostavljen seznam nujno
potrebnih zdravil, ki morajo biti stalno na razpolago. V primeru pomanjkanja
teh zdravil mora bolnišnična lekarna vzpostaviti ustrezen nadomestni vir
preskrbe s temi zdravili z nabavo iz druge bolnišnice ali s pripravo ustreznega
magistralnega oziroma izdelavo galenskega zdravila.
XI. PREHODNE IN KONČNE DOLOČBE
27. člen
Določbe III. in IX. poglavja tega pravilnika se začnejo
uporabljati 1. januarja 2023.
28. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-55/2017
Ljubljana, dne 18. aprila 2018
EVA 2017-2711-0040
Milojka Kolar Celarc l.r.
Ministrica
za zdravje