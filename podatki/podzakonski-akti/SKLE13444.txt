1. člen
(vsebina sklepa)
S tem sklepom se zaradi varovanja pravic in pravnih koristi
študentov višjih strokovnih šol, ki so bili prizadeti zaradi poplav in plazov v
avgustu 2023 ali so aktivno sodelovali pri odpravljanju posledic teh poplav in
plazov ter jim zaradi navedenih razlogov ni bilo omogočeno opravljanje
praktičnega izobraževanja, določi možnost podaljšanja statusa v študijskem letu
2023/2024 ali začasno spremeni pogoje napredovanja v višji letnik.
2. člen
(podaljšanje statusa)
Študentu, ki se izobražuje po višješolskih študijskih
programih in v študijskem letu 2022/2023 ni mogel opraviti praktičnega
izobraževanja, se status lahko podaljša za eno študijsko leto, če je opravil
obveznosti v obsegu vsaj 30 kreditnih točk po evropskem prenosnem kreditnem
sistemu (v nadaljnjem besedilu: ECTS).
3. člen
(napredovanje v višji letnik)
Študent, ki se izobražuje po višješolskih študijskih
programih in v študijskem letu 2022/2023 ni mogel opraviti praktičnega
izobraževanja, lahko napreduje v višji letnik, če je opravil obveznosti v
obsegu vsaj 40 kreditnih točk po ECTS.
4. člen
(postopek)
O podaljšanju statusa in o napredovanju v višji letnik odloči
višja strokovna šola na podlagi utemeljene vloge študenta.
Če je študent opravil obveznosti v obsegu vsaj 40 kreditnih
točk po ECTS, lahko poda utemeljeno vlogo za napredovanje v višji letnik ali
vlogo za podaljšanje statusa.
5. člen
(neopravljeno praktično izobraževanje)
Študent mora neopravljeno praktično izobraževanje ne glede na
odločitev višje strokovne šole iz 2. in 3. člena tega sklepa opraviti do
zaključka študija.
KONČNA DOLOČBA
6. člen
(začetek veljavnosti)
Ta sklep začne veljati naslednji dan po objavi v Uradnem
listu Republike Slovenije.
Št. 0070-114/2023
Ljubljana, dne 26. septembra 2023
EVA 2023-3350-0051
Dr. Darjo Felda
minister
za vzgojo in izobraževanje