1. člen
S tem pravilnikom se določajo pogoji, ki
jih morajo izpolnjevati bolnišnice oziroma njeni oddelki ali oddelki
visokošolskega zavoda za pridobitev naziva klinika, klinični inštitut ali
klinični oddelek, in postopek za njegovo pridobitev.
2. člen
Klinika, klinični inštitut ali klinični
oddelek je vrhunska bolnišnica ali njen oddelek, ki za posamezno stroko predstavlja
nacionalno strokovno referenčno organizacijo.
3. člen
Naziv klinika ali klinični oddelek lahko
pridobi bolnišnica oziroma njen oddelek ali oddelek visokošolskega zavoda, ki
izpolnjuje pogoje tega pravilnika in ima posteljne zmogljivosti.
4. člen
Naziv klinični inštitut ali klinični
oddelek lahko pridobi bolnišnica oziroma njen oddelek ali oddelek
visokošolskega zavoda, ki izpolnjuje pogoje tega pravilnika in za svojo
dejavnost praviloma nima posteljnih zmogljivosti.
5. člen
Klinika, klinični inštitut ali klinični
oddelek opravlja strokovno, strokovno-organizacijsko, izobraževalno in znanstveno-raziskovalno
dejavnost.
Klinika, klinični inštitut ali klinični
oddelek opravlja strokovno delo posamezne ali več sorodnih temeljnih
medicinskih strok in oblikuje klinične smernice preventive, diagnostike,
zdravljenja in rehabilitacije. Če se za isto temeljno medicinsko stroko
oblikuje več kliničnih smernic na nacionalni ravni, postopek njihovega
usklajevanja vodi Zdravstveni svet, ki klinične smernice potrjuje.
Klinika, klinični inštitut ali klinični
oddelek sodeluje pri oblikovanju in izvajanju študijskih programov na
dodiplomski in podiplomski stopnji študija.
Klinika, klinični inštitut ali klinični
oddelek izvaja temeljne, uporabne in razvojne raziskave, raziskave za potrebe
zdravstvenega varstva ter skrbi za razvoj vrhunskih raziskovalcev in
raziskovalnega osebja.
6. člen
Pogoji za pridobitev naziva klinika,
klinični inštitut ali klinični oddelek so:
1.    
Ustrezno izobraženo in usposobljeno medicinsko in drugo osebje:
- 
vsaj ena tretjina redno zaposlenih zdravnikov mora opravljati
raziskovalno delo;
- 
vsaj deset redno zaposlenih zdravnikov oziroma drugih zdravstvenih
delavcev, med katerimi mora imeti vsaj eden naziv visokošolskega učitelja
(redni profesor, izredni profesor, docent), znanstvenega delavca (znanstveni
svetnik, višji znanstveni sodelavec, znanstveni sodelavec) ali višjega
svetnika;
- 
predstojnik klinike ali kliničnega inštituta mora biti redno zaposlen
vsaj 80 % in mora imeti naziv visokošolskega učitelja ali višjega svetnika
s področja delovanja klinike ali kliničnega inštituta;
- 
predstojnik kliničnega oddelka mora biti redno zaposlen vsaj 80 %
in mora imeti naziv visokošolskega učitelja, višjega svetnika ali svetnika s
področja delovanja kliničnega oddelka.
2.    
Materialne zmogljivosti:
- 
prostorske zmogljivosti za izobraževalno, strokovno in raziskovalno
delo;
- 
oprema za izobraževalno, strokovno in raziskovalno delo.
3.    
Odprtost v mednarodni prostor:
- 
sklenjene pogodbe ali dogovori z institucijami v drugih državah oziroma
z mednarodnimi organizacijami na strokovnem, izobraževalnem in raziskovalnem
področju.
4.    
Pogoji za opravljanje strokovnega dela.
5.    
Pogoji za opravljanje strokovno-organizacijskega dela.
6.    
Pogoji za opravljanje izobraževalnega dela.
7.    
Pogoji za opravljanje znanstveno-raziskovalnega dela.
Merila za izpolnjevanje pogojev iz 4., 5.,
6. in 7. točke prejšnjega odstavka so določena v prilogi I tega pravilnika.
7. člen
Bolnišnica oziroma njen oddelek ali oddelek
visokošolskega zavoda izpolnjuje pogoje za pridobitev naziva klinika, klinični
inštitut ali klinični oddelek, če izpolnjuje pogoje iz 1., 2. in 3. točke prvega odstavka prejšnjega člena in če doseže po 4., 5., 6. in 7. točki prvega
odstavka prejšnjega člena določeno število točk.
Točkovanje po 4., 5. in 6. točki prvega odstavka prejšnjega člena se opravi na podlagi obrazca, ki je v prilogi II tega
pravilnika.
Klinika, klinični inštitut ali klinični
oddelek mora na vsakem od štirih področij iz 4., 5., 6. in 7. točke prvega
odstavka prejšnjega člena doseči najmanj 800 točk, skupno pa mora doseči vsaj
3200 točk v ocenjevalnem obdobju zadnjih petih let. To merilo velja za klinike,
klinične inštitute ali klinične oddelke z desetimi ali manj zaposlenimi z
univerzitetno izobrazbo, pri večjem številu pa se povečuje tako, da mora
klinika, klinični inštitut ali klinični oddelek za vsakega zaposlenega z
univerzitetno izobrazbo nad številom 10, doseči polovico točk, ki so obvezne za
prvo desetino, to je 160 točk.
8. člen
Postopek za pridobitev naziva klinika,
klinični inštitut ali klinični oddelek se pri Ministrstvu za zdravje (v
nadaljnjem besedilu: ministrstvo) začne na podlagi vloge bolnišnice oziroma
njenega oddelka ali oddelka visokošolskega zavoda.
9. člen
Vloga za pridobitev naziva klinika,
klinični inštitut ali klinični oddelek mora vsebovati podatke o izpolnjevanju
pogojev iz 1., 2. in 3. točke 6. člena tega pravilnika ter podatke o
vsebini strokovne, strokovno-organizacijske, izobraževalne in
znanstveno-raziskovalne dejavnosti bolnišnice oziroma njenega oddelka ali
oddelka visokošolskega zavoda. Sestavni del vloge je izpolnjen obrazec iz
drugega odstavka 7. člena tega pravilnika.
Dokazil za posamezne navedbe ni treba
priložiti, temveč se hranijo v bolnišnici oziroma njenem oddelku ali oddelku
visokošolskega zavoda, ki jih je na zahtevo Komisije za strokovna napredovanja
(v nadaljnjem besedilu: komisija) dolžan predložiti na vpogled in vrednotenje.
Če komisija pri pregledu vloge ugotovi, da
bolnišnica oziroma njen oddelek ali oddelek visokošolskega zavoda nima
ustreznega dokazila, mora v 5 dneh zahtevati dopolnitev vloge. Če bolnišnica
oziroma njen oddelek ali oddelek visokošolskega zavoda v postavljenem roku, ki
ne sme biti daljši od 15 dni, vloge ne dopolni, se takšna vloga s sklepom
zavrže.
10. člen
Oceno o izpolnjevanju pogojev za pridobitev
naziva klinika, klinični inštitut ali klinični oddelek izdela komisija, ki jo
imenuje minister, pristojen za zdravje (v nadaljnjem besedilu: minister) na
predlog Zdravstvenega sveta.
Komisija ima predsednika, ki je višji
svetnik, in štiri člane.
Komisija dela po poslovniku, ki ga sprejme
v soglasju z ministrom.
11. člen
Komisija v 60 dneh od prejema popolne vloge
izdela oceno in jo skupaj z vlogo in predlogi, ki jih glede na področje
zdravstvene dejavnosti bolnišnice oziroma njenega oddelka ali oddelka
visokošolskega zavoda, pripravi Medicinska fakulteta, Fakulteta za farmacijo
ali Visoka šola za zdravstvo, pošlje ministrstvu.
Komisija ali ministrstvo lahko za pomoč pri
vrednotenju in izdelavi ocene zaprosi vrhunske slovenske strokovnjake različnih
specialnosti, različna strokovna telesa, institucije in razširjene strokovne
kolegije.
12. člen
Naziv klinika, klinični inštitut ali
klinični oddelek podeli ministrstvo za dobo 5 let. Najpozneje 30 dni pred
potekom te dobe mora klinika, klinični inštitut ali klinični oddelek predlagati
podaljšanje veljavnosti naziva.
13. člen
Kliniki, kliničnemu inštitutu ali
kliničnemu oddelku, ki ne izpolnjuje več predpisanih pogojev, ministrstvo odvzame
naziv.
14. člen
Ministrstvo pred odvzemom naziva pozove
kliniko, klinični inštitut ali klinični oddelek, da v določenem roku, ki ne sme
biti daljši od 30 dni, odpravi razloge, zaradi katerih po tem pravilniku ne
more več imeti tega naziva.
Bolnišnica oziroma njen oddelek ali oddelek
visokošolskega zavoda, ki meni, da izpolnjuje pogoje za pridobitev naziva po
tem pravilniku, pa mu ministrstvo ni podelilo naziva, ima v skladu z zakonom,
ki ureja upravni postopek, pravico do sodnega varstva.
15. člen
Vloge za pridobitev naziva klinika,
klinični inštitut in klinični oddelek, ki so jih bolnišnice oziroma njeni
oddelki ali oddelki visokošolskega zavoda vložili pred uveljavitvijo tega
pravilnika, se obravnavajo v skladu s tem pravilnikom.

Priloga
I: Merila za izpolnjevanje pogojev iz 4., 5., 6. in 7. točke 6. člena
pravilnika
Priloga
II: Navodila za pripravo vloge za pridobitev naziva klinika, klinični inštitut
ali klinični oddelek in merila za naziv klinika, klinični inštitut ali klinični
oddelek

Pravilnik o pogojih in postopku za pridobitev
naziva klinika, klinični inštitut ali klinični oddelek (Uradni list RS, št. 72/06)
vsebuje naslednji končni določbi:
»16. člen
Z dnem uveljavitve tega pravilnika preneha
veljati Pravilnik o pogojih za pridobitev naziva klinika, klinični inštitut ali
klinični oddelek (Uradni list RS, št. 110/00).
17. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o pogojih in postopku za pridobitev naziva klinika, klinični
inštitut ali klinični oddelek (Uradni list RS, št. 49/09) vsebuje naslednjo končno določbo:
»7. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi in dopolnitvi Pravilnika
o pogojih in postopku za pridobitev naziva klinika, klinični inštitut ali
klinični oddelek (Uradni list RS, št. 138/21)
vsebuje naslednjo končno določbo:
»KONČNA DOLOČBA
3. člen
Ta pravilnik začne veljati petnajsti dan po
objavi v Uradnem listu Republike Slovenije.«.