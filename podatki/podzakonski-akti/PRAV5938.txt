I. SPLOŠNE DOLOČBE
1. člen
Cilj poravnavanja je sklenitev sporazuma, ki vsebuje določeno
moralno ali materialno zadoščenje oškodovanca zaradi storjenega dejanja
osumljenca in je dosežen v postopku poravnavanja, ki je določen s tem
pravilnikom.
2. člen
Udeleženci v postopku poravnavanja so osumljeni storilec
kaznivega dejanja (v nadaljnjem besedilu: osumljenec), oškodovanec in
poravnalec. Stranki postopka poravnavanja sta osumljenec in oškodovanec.
3. člen
Postopek poravnavanja in vsebina sporazuma sta zaupne narave,
če je to potrebno za varstvo tajnosti, za katero zakon tako določa, varstvo
javnega reda, morale, varstvo osebnega in družinskega življenja osumljenca
oziroma oškodovanca, koristi mladoletnega osumljenca oziroma oškodovanca ali če
bi po mnenju poravnalca javnost škodovala interesom pravičnosti.
4. člen
Če je v postopku kot stranka udeležen mladoletnik, morajo
biti v postopku poravnavanja prisotni starši ali drug zakoniti zastopnik, lahko
pa je prisoten tudi predstavnik pristojnega centra za socialno delo ali oseba,
ki si jo mladoletnik sam izbere in ji zaupa.
5. člen
(prenehal
veljati)
I.a ŠTAMPILJKA PORAVNALCA
5.a člen
Poravnalec pri svojem delu uporablja štampiljko, ki je dokaz
pristnosti in verodostojnosti pisanja poravnalca.
Štampiljka je okrogle oblike, s premerom 38 mm.
Na obodu štampiljke zgoraj je glede na spol imetnika
izpisano: »PORAVNALEC/KA«, na obodu spodaj pa: »V KAZENSKIH ZADEVAH«. V sredini
vodoravno je navedeno osebno ime poravnalca, znanstveni ali strokovni naslov
ter območje sodišča za katero je poravnalec imenovan.
Ministrstvo za pravosodje (v nadaljnjem besedilu:
ministrstvo), priskrbi poravnalcu štampiljko na njegove stroške.
5.b člen
Poravnalec mora o izgubi ali odtujitvi štampiljke in o
spremembi podatkov iz tretjega odstavka prejšnjega člena, nemudoma pisno ali po
elektronski pošti obvestiti ministrstvo.
V primerih iz prejšnjega odstavka zagotovi ministrstvo
poravnalcu novo štampiljko na njegove stroške.
Poravnalec mora po prejemu nove štampiljke staro štampiljko
nemudoma izročiti ministrstvu.
Štampiljko, ki jo poravnalec izroči ministrstvu, ministrstvo
hrani v skladu s pravili o varstvu dokumentarnega in arhivskega gradiva.
II. SEZNAM PORAVNALCEV
6. člen
(prenehal
veljati)
7. člen
(prenehal
veljati)
8. člen
(prenehal
veljati)
9. člen
(prenehal
veljati)
10. člen
(prenehal
veljati)
11. člen
(prenehal
veljati)
III. DOLOČITEV PORAVNALCA
12. člen
Skladno s Splošnim navodilom o pogojih in okoliščinah za
odstopanje ovadb v postopek poravnavanja, ki ga izda generalni državni tožilec
(v nadaljnjem besedilu: Splošno navodilo), pristojni okrožni državni tožilec
zaprosi vodjo okrožnega državnega tožilstva ali tožilca, ki ga vodja pooblasti,
da določi poravnalca v posamezni zadevi.
13. člen
Na podlagi zaprosila iz prejšnjega člena vodja okrožnega
državnega tožilstva ali drug pooblaščen državni tožilec določi poravnalca s
seznama poravnalcev. Postopek izbire je predpisan v Splošnem navodilu. 
Udeleženci postopka poravnavanja lahko uveljavljajo
izločitvene razloge za poravnalca ob smiselni uporabi 39. člena Zakona o
kazenskem postopku.
IV. POSTOPEK PORAVNAVANJA
14. člen
Ko je v konkretni kazenski zadevi poravnalec določen, mu
pristojni državni tožilec odstopi kopijo kazenske ovadbe. Poravnalec mora
voditi odstopljeno ovadbo kot poravnalski spis. 
Poravnalski spis mora vsebovati:
-       
dopis pristojnega okrožnega državnega tožilca o odstopu ovadbe; 
-       
kopijo kazenske ovadbe; 
-       
zapisnike in uradne zaznamke, sestavljene v postopku poravnavanja; 
-       
izvirnik sklenjenega sporazuma; 
-       
dokazila o izpolnjenem sporazumu, če sporazum vsebuje odloženo
obveznost; 
-       
druga pisanja in dokumente v zvezi s postopkom poravnavanja.
15. člen
Po prejemu ovadbe mora poravnalec takoj oziroma najkasneje v
petnajstih dneh začeti s postopkom poravnavanja. Za vročanje pisanj strankam in
drugim osebam, skladno z določbami tega pravilnika, se v postopku poravnavanja
smiselno uporabljajo določbe Zakona o kazenskem postopku o osebnem vročanju
pisanj.
16. člen
O postopku poravnavanja se sproti vodi zapisnik. Vanj se na
kratko zapisujejo bistvene izjave obeh strank in predlogi, pomembni za vsebino
sporazuma. 
Glede pisanja in vsebine zapisnika se smiselno uporabljajo
določbe prvega in drugega odstavka 80. člena ter določbe 81. člena Zakona o
kazenskem postopku. 
Poravnalec mora v zapisnik vnesti tudi posvetovanje
mladoletnega osumljenca s svojimi starši, če se nanaša na dogovor o znesku
oziroma višini odškodnine. 
Zapisnik podpišejo udeleženci postopka poravnavanja oziroma
tudi morebitni zapisnikar. Če obsega zapisnik več strani, se podpišejo na vsako
stran zapisnika. 
Podatki in morebitne izjave strank, zapisane v zapisniku, ne
morejo biti dokaz v morebitnem kasnejšem kazenskem postopku.
17. člen
Pred postopkom poravnavanja mora pridobiti poravnalec pisno
soglasje strank. V ta namen opravi ločeno razgovor z osumljencem in
oškodovancem ter o tem napiše uradni zaznamek. 
Če gre za mladoletnega oškodovanca ali osumljenca, mora biti
vabilo na razgovor vročeno tudi staršem ali skrbniku.
18. člen
Če katera od strank na razgovoru ne pristane na poravnavanje
ali če katera od strank umakne soglasje za poravnavanje do konca postopka
poravnavanja, vrne poravnalec spis pristojnemu okrožnemu državnemu tožilcu z
obvestilom o razlogih za neuspelo poravnavanje. 
Če se osumljenec oziroma oškodovanec niti drugič ne odzove
vabilu poravnalca na razgovor, se šteje, da osumljenec oziroma oškodovanec ne
soglaša s postopkom poravnavanja in poravnalec spis vrne pristojnemu okrožnemu
državnemu tožilcu z obvestilom o razlogih za neuspelo poravnavanje.
19. člen
Na prvem naroku, ki ga mora poravnalec sklicati najkasneje v
osmih dneh po opravljenih razgovorih z osumljencem in oškodovancem, poravnalec
stranki seznani z njunim položajem v postopku, smislom, vsebino in ciljem
postopka poravnavanja, o posledicah sklenitve sporazuma, o pravilih glede
stroškov postopka poravnavanja, oškodovanca pa še posebej opozori na določbe
petega in šestega odstavka 161.a člena Zakona o kazenskem postopku.
20. člen
Poravnalec strankama omogoči strpen dialog in ju pri tem
usmerja ter posreduje z namenom, da se odpravijo nesoglasja in doseže sporazum.
Poravnalec je dolžan skrbeti, da stranki brez prisile ali pritiska dosežeta
sporazum v sorazmerju s težo in posledicami dejanja.
21. člen
Poravnalec je dolžan spodbujati stranke, da dosežejo sporazum
na prvem naroku, če pa je to potrebno, lahko poravnalec organizira še dodatne
naroke. Poravnalec je dolžan paziti na to, da je postopek poravnavanja hiter,
učinkovit in da poteka brez nepotrebnega zavlačevanja. 
Med posameznimi naroki lahko poravnalec opravi ločene
razgovore s strankama. O tem poravnalec napiše uradni zaznamek, v katerem mora
izkazati utemeljenost takega razgovora. 
Postopek poravnavanja se konča in se šteje za neuspešnega, če
v enem mesecu od prvega naroka sporazum med strankama ni dosežen.
V. SPORAZUM
22. člen
O doseženem sporazumu med strankama poravnalec sestavi pisni
sporazum.
23. člen
Pri sestavi in sklepanju sporazuma poravnalec ne sme določati
ali vplivati na določitev višine zneska za plačilo škode oziroma določati
obveznosti osumljencu, vendar si mora prizadevati in v tej smeri svetovati
strankam, da je vsebina sporazuma v sorazmerju s težo in posledicami dejanja.
24. člen
Sporazum mora vsebovati: 
-       
navedbo strank; 
-       
opis in vrsto storjenega dejanja po podatkih v ovadbi; 
-       
ime in priimek poravnalca; 
-       
vsebino doseženega sporazuma, ki mora, če se nanaša na opravljanje
splošno koristnega dela, vsebovati tudi navedbo organizacije, kjer bo
osumljenec opravljal splošno koristno delo, in način opravljanja dela; 
-       
način in rok izpolnitve obveznosti; 
-       
datum sklenitve sporazuma; 
-       
podpis udeležencev postopka poravnavanja in štampiljko poravnalca.
Sestavni del sporazuma je pisno soglasje strank za
poravnavanje. 
Če se vsebina sporazuma nanaša na opravljanje splošno
koristnega dela, mora poravnalec pred sklenitvijo sporazuma pridobiti mnenje pristojnega
centra za socialno delo, iz katerega izhaja navedba organizacije, kjer bo
osumljenec opravljal splošno koristno delo ter način opravljanja dela. Center
za socialno delo mora mnenje podati v roku petnajstih dni.
25. člen
Sporazum lahko vsebuje: 
-       
opravičilo storilca oškodovancu ali (in) njegovim bližnjim; 
-       
odpravo škode; 
-       
vrnitev ali nadomestitev predmetov; 
-       
plačilo škode; 
-       
delo v korist oškodovanca; 
-       
splošno koristno delo; 
-       
druge oblike moralnega ali materialnega zadoščenja oškodovanca.
26. člen
Pred dokončno sklenitvijo in podpisom sporazuma lahko
poravnalec glede vsebine sporazuma zaprosi za mnenje pristojnega okrožnega
državnega tožilca. Le-ta mora mnenje podati najkasneje v treh dneh od prejema
zaprosila poravnalca za mnenje. Poravnalec ni vezan na mnenje pristojnega
okrožnega državnega tožilca, je pa dolžan z mnenjem seznaniti stranki, ki lahko
le-tega upoštevata pri vsebini sporazuma. 
Poravnalec mora skrbeti za to, da bo sporazum sklenjen
najkasneje v petnajstih dneh po pridobitvi mnenja pristojnega okrožnega
državnega tožilca.
27. člen
Poravnalec mora o sklenjenem sporazumu obvestiti pristojnega
okrožnega državnega tožilca. 
Če se vsebina sporazuma nanaša na opravljanje splošno
koristnega dela, mora poravnalec o sklenjenem sporazumu obvestiti tudi
pristojni center za socialno delo in organizacijo, kjer bo osumljenec opravljal
splošno koristno delo.
28. člen
Stranki obvestita poravnalca o tem, da so obveznosti, ki
izhajajo iz sporazuma, izpolnjene in po potrebi o tem posredujeta poravnalcu
dokazila. Poravnalec o izpolnitvi obveznosti iz sporazuma obvesti pristojnega
okrožnega državnega tožilca in mu hkrati z obvestilom pošlje celotni spis o
postopku poravnavanja. 
Če se vsebina sporazuma nanaša na opravljanje splošno
koristnega dela, poravnalec o izpolnitvi obveznosti iz sporazuma obvesti tudi
pristojni center za socialno delo.
29. člen
Če do izteka roka za izpolnitev obveznosti iz sporazuma
oziroma najkasneje v petnajstih dneh po izteku roka za izpolnitev obveznosti iz
sporazuma stranki ne obvestita poravnalca o tem, da je obveznost iz sporazuma
izpolnjena, poravnalec o tem obvesti pristojnega okrožnega državnega tožilca in
mu hkrati z obvestilom pošlje celotni spis o postopku poravnavanja.
VI. STROŠKI POSTOPKA PORAVNAVANJA
30. člen
Osumljenec in oškodovanec trpita vsak svoje stroške postopka
poravnavanja ali pa se o plačilu teh sporazumeta na drug način.
VII. NADZOR NAD DELOM PORAVNALCEV
31. člen
(prenehal
veljati)
32. člen
(prenehal
veljati)
33. člen
(prenehal
veljati)

Pravilnik o poravnavanju v kazenskih zadevah
(Uradni list RS, št. 114/04) vsebuje naslednje prehodne in končno
določbo:
»VIII. PREHODNE IN KONČNE DOLOČBE
34. člen
Okrožna državna tožilstva vzpostavijo abecedne sezname
poravnalcev za območje posameznega višjega sodišča iz obstoječih abecednih
seznamov kandidatov za poravnalce pri bivših višjih državnih tožilstvih v enem
mesecu od uveljavitve tega pravilnika.
35. člen
Nadzorni odbor iz 31. člena tega pravilnika je nadzorni
odbor, ustanovljen po določbah Navodila o poravnavanju v kazenskih zadevah
(Uradni list RS, št. 59/99).
36. člen
Z dnem, ko začne veljati ta pravilnik, preneha veljati
Navodilo o poravnavanju v kazenskih zadevah (Uradni list RS, št. 59/99).
37. člen
Ta pravilnik začne veljati naslednji dan po objavi v Uradnem
listu Republike Slovenije.«.

Zakon o državnem tožilstvu (Uradni list RS,
št. 58/11 – ZDT-1 (Uradni list RS, št. 58/11) v zvezi s prenehanjem veljavnosti
5. do 11. in 31. do 33. člena pravilnika določa:
»Poravnalci v
kazenskih zadevah
244. člen
(1) Z dnem, ko se začne uporabljati ta zakon, prenehajo
veljati 5. do 11. in 31. do 33. člen Pravilnika o poravnavanju v kazenskih
zadevah (Uradni list RS, št. 114/04).
(2) Ministrstvo po uveljavitvi tega zakona prevzame sezname
poravnalcev od okrožnih državnih tožilstev, ki so jih morala voditi v skladu s
Pravilnikom o poravnavanju v kazenskih zadevah, in jih začne voditi v obliki
imenika poravnalcev, kakor to določa ta zakon. Če javni del imenika poravnalcev
ni dostopen na spletni strani en mesec pred začetkom uporabe zakona,
ministrstvo v tem roku seznani s podatki v njem okrožna državna tožilstva.
(3) Za poravnalce, ki so na dan uveljavitve tega zakona
vpisani na sezname pri okrožnih državnih tožilstvih, se šteje, da izpolnjujejo
pogoje za imenovanje za poravnalce po tem zakonu.
(4) Nadzorni odbor iz 31. člena Pravilnika o poravnavanju v
kazenskih zadevah se šteje za nadzorni odbor, ustanovljen po določbah tega
zakona.«.
ter vsebuje naslednjo končno določbo:
»Uveljavitev in
začetek uporabe
247. člen
Ta zakon začne veljati 15. dan po objavi v Uradnem listu Republike
Slovenije, uporabljati pa se začne tri mesece po njegovi uveljavitvi.«.

Pravilnik o dopolnitvah Pravilnika o
poravnavanju v kazenskih zadevah (Uradni list RS, št. 23/18) vsebuje naslednji prehodni in
končno določbo:
»PREHODNI IN KONČNA DOLOČBA
3. člen
Poravnalcem, ki so na dan uveljavitve tega pravilnika vpisani
v imenik poravnalcev, ki ga ministrstvo upravlja na podlagi 210. člena Zakona o
državnem tožilstvu (Uradni list RS, št. 58/11, 21/12 – ZDU–1F, 47/12, 15/13 –
ZODPol, 47/13 – ZDU-1G, 48/13 – ZSKZDČEU-1, 19/15 in 23/17 – ZSSve)
ministrstvo:
-       
z dnem uveljavitve tega pravilnika izda potrdilo, v katerem ugotovi
obstoj vpisa poravnalca v imenik poravnalcev, pri čemer je v potrdilu navedeno,
da slednje velja in se uporablja pri izkazovanju statusa poravnalca do prejema
štampiljke, izdelane skladno s tem pravilnikom in
-       
priskrbi poravnalcu štampiljko v enem mesecu po uveljavitvi tega
pravilnika.
4. člen
Z dnem uveljavitve tega pravilnika ni dovoljeno uporabljati
štampiljk, ki niso izdelanev skladu s tem pravilnikom.
5. člen
Ta pravilnik začne veljati petnajsti dan po objavi v Uradnem
listu Republike Slovenije.«.