1. člen
(vsebina)
Ta pravilnik določa podrobnejše kriterije za izkazovanje
pomembnejših dosežkov delovanja nevladne organizacije za podelitev statusa
nevladne organizacije v javnem interesu na področju kmetijstva, gozdarstva in
razvoja podeželja.
2. člen
(podrobnejši kriteriji)
(1) Nevladna organizacija izkaže pomembnejše dosežke
svojega delovanja na področju kmetijstva, gozdarstva in razvoja podeželja, če
izpolnjuje vsaj štiri od naslednjih kriterijev:
1.     
razvija in izvaja programe ter projekte, ki prispevajo k razvoju
podeželja;
2.     
razvija in izvaja dejavnosti, ki pripomorejo k boljši prepoznavnosti in
izboljšanju kakovosti slovenskih kmetijskih pridelkov in izdelkov ter gozdnih
sortimentov;
3.     
sodeluje pri oblikovanju državnih ukrepov ali ukrepov lokalne skupnosti
ter predlaga sprejetje predpisov in ukrepov na področju kmetijstva, gozdarstva
ali razvoja podeželja;
4.     
vsako leto izvede najmanj sto ur različnih oblik neformalnega usposabljanja,
kot so delavnice, tečaji, strokovna srečanja, seminarji na področju kmetijstva,
gozdarstva ali razvoja podeželja;
5.     
razvija ali izvaja programe in projekte, ki prispevajo k usposabljanju
kmetov ali lastnikov gozdov;
6.     
je organizator, nosilec ali pooblaščeni izvajalec državnega ali
mednarodnega srečanja ali tekmovanja na področju kmetijstva, gozdarstva ali
razvoja podeželja;
7.     
tvorno sodeluje z domačimi ali mednarodnimi strokovnimi organizacijami,
ki so dejavne na področju kmetijstva, gozdarstva in razvoja podeželja;
8.     
je vključena v priznano rejsko organizacijo;
9.     
je izdala strokovno knjižno publikacijo na področju kmetijstva, gozdarstva
ali razvoja podeželja;
10.  
vsako leto ima najmanj eno objavo v tiskanem, elektronskem ali
avdiovizualnem mediju o programu, projektu ali drugi dejavnosti, ki jo je
izvedla v javnem interesu na področju kmetijstva, gozdarstva ali razvoja
podeželja;
11.  
je dejavna v promociji za podporo kmetijstvu, gozdarstvu in razvoju
podeželja;
12.  
je prejela priznanje, odlikovanje ali nagrado na občinski, državni ali
mednarodni ravni na področju kmetijstva, gozdarstva ali razvoja podeželja;
13.  
izvaja programe prostovoljstva v skladu z zakonom, ki ureja
prostovoljstvo;
14.  
razširja nova strokovna spoznanja in smernice na področju kmetijstva,
gozdarstva in razvoja podeželja.
(2) Ne glede na prejšnji odstavek se nevladni
organizaciji, ki v skladu s predpisi, ki urejajo živinorejo, izvaja čebelarski
pašni red, in nevladni organizaciji, ki v skladu s predpisi, ki urejajo
živinorejo, izvaja rejski program kot priznana rejska organizacija, rejsko
društvo ali rejsko podjetje, podeli status delovanja v javnem interesu brez
ugotavljanja kriterijev iz prejšnjega odstavka.
PREHODNA IN KONČNA DOLOČBA
3. člen
(začeti postopki)
Postopki podelitve statusa nevladne organizacije, ki deluje v
javnem interesu na področju kmetijstva, gozdarstva ali razvoja podeželja,
začeti pred uveljavitvijo tega pravilnika, se končajo v skladu z določbami tega
pravilnika.
4. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-5/2019/28
Ljubljana, dne 19. junija 2019
EVA 2019-2330-0039
Dr. Aleksandra Pivec
ministrica
za kmetijstvo, gozdarstvo in prehrano