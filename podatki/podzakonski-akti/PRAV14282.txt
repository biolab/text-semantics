I. SPLOŠNE DOLOČBE
1. člen
(vsebina pravilnika)
Ta pravilnik določa podrobnejši potek priprave ter izvedbo
rutinskih in preveritvenih inšpekcij Organizacije za prepoved kemičnega orožja
(v nadaljnjem besedilu: inšpekcija) ter naloge in obveznosti zavezancev in
Urada Republike Slovenije za kemikalije (v nadaljnjem besedilu: pristojni
organ) v skladu z zahtevami Konvencije o prepovedi razvoja, proizvodnje,
kopičenja zalog in uporabe kemičnega orožja ter o njegovem uničenju (Uradni
list RS – Mednarodne pogodbe, št. 9/97; v nadaljnjem besedilu: konvencija)
in Zakona o nadzoru strateškega blaga posebnega pomena za varnost in zdravje
(Uradni list RS, št. 29/06 in 8/10 – ZNIBDR-A; v nadaljnjem besedilu:
zakon).
2. člen
(opredelitev izrazov)
Poleg izrazov, uporabljenih v tem pravilniku, ki imajo enak
pomen kot izrazi, uporabljeni v zakonu oziroma v konvenciji, se v tem
pravilniku uporabljajo tudi izrazi, ki pomenijo:
-       
»posamezna organska kemikalija« je katera koli ogljikova spojina, razen
oksidov, sulfidov in kovinskih karbonatov, ki jo je mogoče opredeliti s
kemijskim imenom, strukturno formulo, če je znana, in s številko CAS, če ji je
dodeljena, z izjemo razstreliv in ogljikovodikov. Izraz prav tako ne vključuje
oligomerov, polimerov in kemikalij, ki vsebujejo le ogljik in kovine;
-       
»PSF kemikalija« je posamezna organska kemikalija, ki vsebuje elemente
fosfor, žveplo ali fluor, z izjemo razstreliv in ogljikovodikov, ne vključuje
pa oligomerov, polimerov in kemikalij, ki vsebujejo le ogljik in kovine;
-       
»inšpekcijska skupina« je skupina inšpektorjev, ki jih Organizacija za
prepoved kemičnega orožja (v nadaljnjem besedilu: OPCW) imenuje za izvedbo
inšpekcije;
-       
»zavezanec« je vsaka pravna oseba ali samostojni podjetnik posameznik,
ki proizvaja, predeluje ali uporablja kemikalije iz skupin 1, 2 ali 3 ali
proizvaja več kot 30 ton PSF kemikalije ali 200 ton posamezne organske
kemikalije v skladu s konvencijo.
3. člen
(namen in vrste inšpekcij)
(1) Inšpekcijska skupina lahko izvaja rutinsko ali
preveritveno inšpekcijo.
(2) Namen rutinske inšpekcije je pregled skladnosti
dejavnosti zavezancev z zahtevami konvencije.
(3) Namen preveritvene inšpekcije je, na zahtevo države
pogodbenice konvencije, preveriti sum neskladnosti s konvencijo na ozemlju
druge države pogodbenice konvencije.
II. PREDPRIPRAVE NA INŠPEKCIJO
4. člen
(prejem obvestila o prihodu inšpekcije)
(1) Pristojni organ prevzame obvestilo OPCW o prihodu
inšpekcije (v nadaljnjem besedilu: obvestilo).
(2) Pristojni organ ob prejemu obvestila preveri
podatke, navedene v obvestilu, ter izpolni in po elektronski pošti odpošlje
potrdilo o prejemu obvestila, ki je v Prilogi, ki je sestavni del tega
pravilnika, na sedež OPCW. Čas od prejema obvestila o prihodu inšpekcije do
potrditve prejema ne sme biti daljši od ene ure. Potrdilo podpiše direktor
pristojnega organa, v primeru njegove odsotnosti pa njegov namestnik.
5. člen
(imenovanje spremljevalne skupine)
Direktor pristojnega organa za vsako napovedano inšpekcijo
posebej imenuje spremljevalno skupino. Spremljevalno skupino sestavljajo:
-       
vodja spremljevalne skupine,
-       
namestnik vodje spremljevalne skupine in
-       
do dva člana, ki sta predstavnika pristojnega organa.
III. PRIPRAVE NA INŠPEKCIJO
6. člen
(naloge spremljevalne skupine pred prihodom inšpekcijske
skupine)
Spremljevalna skupina zagotovi izvedbo naslednjih nalog:
1.     
o napovedani inšpekciji nemudoma obvesti zavezanca;
2.     
zagotovi, da postaja letališke policije Letališča Jožeta Pučnika
Ljubljana omogoči inšpekcijski skupini hiter in neoviran prehod meje pri
prihodu v Republiko Slovenijo in pri njenem odhodu iz Republike Slovenije;
3.     
na Letališču Jožeta Pučnika Ljubljana poskrbi za ustrezen prostor za
sprejem inšpekcijske skupine;
4.     
pripravi načrt aktivnosti, seznam telefonskih številk članov
spremljevalne skupine in predstavnikov zavezanca ter drugih upoštevnih
telefonskih številk (hotel, prevajalci, Letališče Jožeta Pučnika Ljubljana in
drugo);
5.     
poskrbi za prevajalce za prevajanje iz slovenskega jezika v angleški
jezik;
6.     
uredi rezervacije hotelov;
7.     
zagotovi prehrano za inšpekcijsko skupino in spremljevalno skupino;
8.     
pripravi gradivo za inšpekcijsko skupino: podatke o članih spremljevalne
skupine (predvsem telefonske številke), zavezancu, hotelu, logistične podatke
in drugo;
9.     
pripravi gradivo za spremljevalno skupino: kopije konvencije, kopije
deklaracij, deklaracijski in inšpekcijski priročnik, prenosni računalnik,
naročilnice, potreben pisarniški material in drugo;
10.  
zagotovi prevoz inšpekcijske skupine, inšpekcijske opreme in
spremljevalne skupine. Prevoz mora biti na razpolago ves čas poteka inšpekcije.
7. člen
(varnost inšpekcijske skupine in inšpekcijske opreme)
Policija v skladu z varnostno oceno v okviru svojih
pristojnosti poskrbi za varnost inšpekcijske skupine in inšpekcijske opreme.
IV. POSTOPKI NA MEJNEM PREHODU IN NAMESTITEV
8. člen
(podpis dokumenta o vročitvi mandata)
(1) Spremljevalna skupina pričaka inšpekcijsko skupino
na Letališču Jožeta Pučnika Ljubljana, nato jo odpelje v prostor, namenjen za
sprejem inšpekcijske skupine.
(2) Vodja inšpekcijske skupine preda vodji spremljevalne
skupine mandat, ki vsebuje časovni potek inšpekcije in natančno vsebino
inšpekcije. Po pregledu vodja inšpekcijske skupine in vodja spremljevalne
skupine podpišeta dokument o vročitvi mandata inšpekcijske skupine
spremljevalni skupini.
9. člen
(namestitev in shranjevanje)
Spremljevalna skupina zagotovi namestitev inšpekcijske
skupine in prevoz na mesto inšpekcije. Po dogovoru z inšpekcijsko skupino se
inšpekcijska oprema lahko shrani tudi v posebnem varnem in zapečatenem
prostoru, ki ga je za to pripravil zavezanec.
V. IZVEDBA INŠPEKCIJE
10. člen
(poročanje pred izvedbo inšpekcije)
(1) Pred začetkom uradne inšpekcije predstavniki
zavezanca opravijo uvodno predstavitev, ki praviloma vključuje tudi
informativni ogled objekta, ki je predmet inšpekcije, če se tako dogovorita
inšpekcijska skupina in spremljevalna skupina.
(2) Inšpekcijska skupina pripravi inšpekcijski načrt,
pri čemer upošteva predloge in pripombe spremljevalne skupine in zavezanca.
11. člen
(naloge spremljevalne skupine v času izvedbe inšpekcije)
Spremljevalna skupina se organizira tako, da ves čas spremlja
delo inšpekcijske skupine, pri čemer predvsem:
-       
skrbi za varovanje podatkov, predvsem dokumentov, ki jih želi preverjati
inšpekcijska skupina;
-       
zagotavlja, da zaradi inšpekcije ne prihaja do nepotrebnega oviranja
delovanja objekta, ki je predmet inšpekcije;
-       
skrbi za izvajanje določbe konvencije, ki določa, da inšpekcijska
skupina ne sme sama voditi obratovanja nobenega objekta, ki je predmet
inšpekcije;
-       
svetuje predstavnikom zavezanca v zvezi z njihovimi pravicami in
obveznostmi.
12. člen
(splošne obveznosti in pravice odgovornih oseb zavezancev)
(1) Odgovorne osebe zavezanca morajo omogočiti izvedbo
inšpekcije, kar pomeni:
1.     
po navodilih pristojnega organa pripraviti podatke za uvodno predstavitev
pred izvedbo inšpekcije;
2.     
aktivno sodelovati pri poročanju pred izvedbo inšpekcije;
3.     
sodelovati s spremljevalno skupino in ji pomagati pri pripravah na
inšpekcijo;
4.     
posredovati podatke, informacije in dokumente, potrebne za inšpekcijo;
5.     
seznaniti inšpekcijsko skupino in spremljevalno skupino o varnostnih
zahtevah na mestu inšpekcije;
6.     
omogočiti odvzem vzorcev, kadar je to potrebno;
7.     
dopustiti pregled upoštevnih zapisov in dokumentacije;
8.     
dopustiti fotografiranje za namen inšpekcije;
9.     
inšpekcijski skupini in spremljevalni skupini zagotoviti stik z osebjem,
pooblaščenim za posredovanje upoštevnih informacij;
10.  
zagotoviti varnost inšpekcijske skupine in spremljevalne skupine.
(2) Odgovorne osebe zavezanca imajo na mestu inšpekcije
pravico:
1.     
prisostvovati inšpekciji;
2.     
zahtevati od inšpekcijske skupine in spremljevalne skupine, da
upoštevata varnostne zahteve na mestu inšpekcije;
3.     
zahtevati od spremljevalne skupine, da zagotovi postopke za varovanje
tajnosti podatkov;
4.     
pri vzorčenju obdržati enak vzorec ali del odvzetega vzorca;
5.     
prisostvovati analiziranju vzorcev;
6.     
biti seznanjene z vsebino poročila o prvih ugotovitvah inšpekcije in
končnega poročila.
13. člen
(inšpekcijsko poročilo)
(1) Po izvedeni inšpekciji inšpekcijska skupina pripravi
predhodno poročilo, ki lahko vsebuje le podatke, ki so neposredno povezani z
inšpekcijo.
(2) Spremljevalna skupina in predstavniki zavezanca
pregledajo predhodno poročilo in nanj podajo pripombe.
(3) Usklajeno predhodno poročilo podpišeta vodja
inšpekcijske skupine in vodja spremljevalne skupine.
(4) Inšpekcijska skupina ob prisotnosti spremljevalne
skupine in predstavnikov zavezanca zbriše vse podatke, ki se nanašajo na
inšpekcijo, iz svojih prenosnih računalnikov in beležnic.
VI. POINŠPEKCIJSKE AKTIVNOSTI
14. člen
(odhod inšpekcijske skupine)
Član spremljevalne skupine pospremi inšpekcijsko skupino na
Letališče Jožeta Pučnika Ljubljana, kjer po potrebi pomaga pri izvedbi
postopkov, potrebnih za prehod meje.
15. člen
(stroški inšpekcije)
(1) Pristojni organ krije:
-       
stroške najema prostora za sprejem inšpekcijske skupine na Letališču
Jožeta Pučnika Ljubljana,
-       
stroške nočitev in prehrane za spremljevalno skupino.
(2) Pristojni organ v času inšpekcije krije tudi stroške
prevoza in prevajanja, po končani inšpekciji pa od OPCW zahteva njihovo povrnitev.
VII. PREHODNA IN KONČNA DOLOČBA
16. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o poteku priprav in izvedbi inšpekcije Organizacije za prepoved kemičnega
orožja ter nalogah in obveznostih zavezancev in pristojnega organa (Uradni list
RS, št. 43/09).
17. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-88/2021
Ljubljana, dne 15. maja 2021
EVA 2021-2711-0068
Janez Poklukar
minister 
za zdravje

Priloga:
Potrdilo o prejemu obvestila o prihodu inšpekcije