1. člen
(namen pravilnika)
Ta pravilnik ureja sestavo, postopek imenovanja in delovanje
razširjenih strokovnih kolegijev (v nadaljnjem besedilu: RSK) ter položaj
članov RSK medicinskih in drugih zdravstvenih strok na področju zdravstvenega
varstva.
2. člen
(opredelitev RSK)
RSK je najvišji in avtonomni strokovni organ določene stroke,
ki je pri svojih odločitvah zavezan dosežkom znanosti, strokovno preverjenim
metodam in razvoju stroke, upoštevaje javni zdravstveni interes.
3. člen
(vrste RSK)
RSK se ustanovijo za naslednje
stroke, z naslednjim številom članov:


Zap. št.

Vrsta RSK

Št. članov


1.

RSK internističnih strok

9


2.

RSK kirurških strok

9


3.

RSK za anesteziologijo in reanimatologijo ter
  perioperativno intenzivno terapijo

6


4.

RSK za delovno terapijo 

6


5.

RSK za dermatovenerologijo

6


6.

RSK za družinsko medicino

6


7.

RSK za fizikalno in rehabilitacijsko medicino

6


8.

RSK za fizioterapijo

6


9.

RSK za ginekologijo in porodništvo

9


10.

RSK za infektologijo

6


11.

RSK za intenzivno medicino

6


12.

RSK za javno zdravje

6


13.

RSK za klinično psihologijo

6


14.

RSK za laboratorijsko medicino – medicinsko biokemijo

6


15.

RSK za lekarniško farmacijo

6


16.

RSK za maksilofacialno in oralno kirurgijo

6


17.

RSK za medicino dela, prometa in športa

6


18.

RSK za medicinsko genetiko

6


19.

RSK za mikrobiologijo in imunologijo

6


20.

RSK za nevrologijo

6


21.

RSK za oftalmologijo

6


22.

RSK za onkologijo

6


23.

RSK za ortopedijo

6


24.

RSK za otorinolaringologijo

6


25.

RSK za otroško in mladostniško psihiatrijo

6


26.

RSK za paliativno oskrbo

6


27.

RSK za patologijo in sodno medicino

6


28.

RSK za pediatrijo

9


29.

RSK za področje nuklearne medicine

6


30.

RSK za področje socialnega dela v zdravstveni dejavnosti

6


31.

RSK za psihiatrijo

6


32.

RSK za radiologijo

6


33.

RSK za transfuzijsko medicino

6


34.

RSK za transplantacijo

6


35.

RSK za urgentno medicino

6


36.

RSK za urologijo  

6


37.

RSK za zdravstveno in babiško nego

9


38.

RSK za zobozdravstvo

9


39.

RSK za klinično prehrano

9


40.

RSK za informatiko v zdravstvu

7


4. člen
(sedež RSK)
(1) Sedež posameznega RSK je v Univerzitetnem kliničnem
centru Ljubljana, razen naslednjih RSK:
1.     
RSK za delovno terapijo, RSK za fizikalno in rehabilitacijsko medicino,
RSK za fizioterapijo in RSK za klinično psihologijo: na sedežu Univerzitetnega
rehabilitacijskega inštituta Republike Slovenije – Soča,
2.     
RSK za javno zdravje: na Katedri za javno zdravje Medicinske fakultete
Univerze v Ljubljani,
3.     
RSK za lekarniško farmacijo: na sedežu Lekarniške zbornice Slovenije,
4.     
RSK za mikrobiologijo in imunologijo: na sedežu Inštituta za
mikrobiologijo in imunologijo Medicinske fakultete Univerze v Ljubljani,
5.     
RSK za onkologijo in RSK za paliativno oskrbo: na sedežu Onkološkega
inštituta Ljubljana,
6.     
RSK za patologijo in sodno medicino: na sedežu Inštituta za patologijo
Medicinske fakultete Univerze v Ljubljani,
7.     
RSK za psihiatrijo: na sedežu Univerzitetne psihiatrične klinike
Ljubljana,
8.     
RSK za družinsko medicino: na sedežu Združenja zdravnikov družinske
medicine Slovenskega zdravniškega društva,
9.     
RSK za transfuzijsko medicino: na sedežu Zavoda Republike Slovenije za
transfuzijsko medicino,
10.  
RSK za klinično prehrano: na sedežu Onkološkega inštituta Ljubljana,
11.  
RSK za informatiko v zdravstvu: na sedežu ministrstva, pristojnega za
zdravje.
(2) Prostor in administrativno pomoč za delo RSK zagotovi
institucija, v kateri je njegov sedež.
(3) RSK se lahko sestaja tudi drugje, vendar si v tem primeru
sam zagotovi prostor in administrativno pomoč.
5. člen
(imenovanje članov RSK)
(1) RSK sestavljajo svetniki, višji svetniki, visokošolski
učitelji oziroma drugi strokovnjaki s strokovnega področja, za katerega je ustanovljen
posamezen RSK, ki imajo najmanj deset let delovnih izkušenj na strokovnem
področju, za katerega je ustanovljen posamezen RSK. V primeru ustanovitve RSK
za novo strokovno področje, pogoj desetih let delovnih izkušenj na strokovnem
področju, za katerega je ustanovljen RSK, ne velja.
(2) Člane RSK predlagajo naslednje institucije, in sicer
vsaka do tri člane:
-       
izvajalci terciarne zdravstvene dejavnosti s področja RSK,
-       
zbornice ali strokovna združenja z javnim pooblastilom na področju
zdravstva s področja RSK,
-       
Slovensko zdravniško društvo glede na področje RSK,
-       
javni visokošolski zavodi s področja RSK.
(3) Ne glede na prejšnji odstavek:
1.     
člane RSK za delovno terapijo predlagajo Zbornica delovnih terapevtov
Slovenije, javni visokošolski zavodi, ki izvajajo študijske programe delovne
terapije in izvajalci terciarne zdravstvene dejavnosti s področja RSK, vsak do
tri člane,
2.     
člane RSK za fizioterapijo predlagajo Združenje fizioterapevtov
Slovenije, javni visokošolski zavodi, ki izvajajo študijske programe fizioterapije
in izvajalci terciarne zdravstvene dejavnosti s področja RSK, vsak do tri
člane,
3.     
člane RSK za klinično psihologijo predlagajo Zbornica kliničnih
psihologov Slovenije in izvajalci terciarne zdravstvene dejavnosti s področja
RSK, vsak do štiri člane,
4.     
člane RSK za lekarniško farmacijo predlagajo Javna agencija za zdravila
in medicinske pripomočke, Lekarniška zbornica Slovenije in javni visokošolski
zavodi, ki izvajajo študijske programe s področja RSK, vsak do tri člane,
5.     
člane RSK za področje socialnega dela v zdravstveni dejavnosti
predlagajo Sekcija socialnih delavk in delavcev v zdravstveni dejavnosti
Socialne zbornice Slovenije, javni visokošolski zavodi, ki izvajajo študijske
programe s področja RSK in izvajalci terciarne zdravstvene dejavnosti s
področja RSK, vsak do tri člane,
6.     
člane RSK za transfuzijsko medicino predlagajo Zavod Republike Slovenije
za transfuzijsko medicino, zbornice z javnim pooblastilom na področju zdravstva
s področja RSK in izvajalci terciarne zdravstvene dejavnosti s področja RSK,
vsak do tri člane,
7.     
člane RSK za transplantacijo predlagajo Zavod Republike Slovenije za
presaditve organov in tkiv Slovenija – Transplant, zbornice z javnim
pooblastilom na področju zdravstva s področja RSK in izvajalci terciarne
zdravstvene dejavnosti s področja RSK, vsak do tri člane,
8.     
člane RSK za laboratorijsko medicino – medicinsko biokemijo predlagajo
Zbornica laboratorijske medicine Slovenije, Slovensko združenje za klinično
kemijo in laboratorijsko medicino, izvajalci terciarne zdravstvene dejavnosti s
področja RSK in javni visokošolski zavodi s področja RSK,
9.     
člane RSK za informatiko v zdravstvu: ministrstvo, pristojno za zdravje,
in Zdravniška zbornica Slovenije po dva, Zbornica zdravstvene in babiške nege
Slovenije – Zveza strokovnih društev medicinskih sester, babic in zdravstvenih
tehnikov Slovenije, Zavod za zdravstveno zavarovanje Slovenije in Nacionalni
inštitut za javno zdravje po enega člana.
(4) Predlagatelj predlogu kandidatov za člane RSK priloži
tudi njihove kratke življenjepise, iz katerih izhaja izpolnjevanje pogojev iz
prvega odstavka tega člena, in izjave kandidatov, da soglašajo s kandidaturo.
(5) Na podlagi prejetih predlogov minister, pristojen za
zdravje (v nadaljnjem besedilu: minister), s sklepom imenuje člane posameznih RSK.
Pri imenovanju članov RSK se upošteva zastopanost vseh ravni zdravstvene
dejavnosti, na katerih deluje RSK, ustrezna zastopanost vseh strokovnih
področij, ki jih pokriva RSK in ustrezna regijska zastopanost. Če se minister
zaradi zagotavljanja pogojev glede sestave RSK iz tega in prvega odstavka tega
člena s predlogom institucije za posameznega člana RSK ne strinja, institucija,
ki je tega člana predlagala, v roku, ki ga določi minister, predlaga novega
člana RSK. Če institucija v določenem roku ne predlaga člana RSK, minister sam
imenuje člana posameznega RSK.
6. člen
(neodvisnost in nepristranskost člana RSK)
(1) Član RSK je pri svojem delu neodvisen in nepristranski.
Pri opravljanju svoje funkcije je pozoren na vsako dejansko ali možno nasprotje
interesov, ki bi lahko vplivalo ali bi v javnosti lahko ustvarilo videz, da
lahko vpliva na nepristransko in objektivno opravljanje te funkcije, ter se mu
dosledno izogiba.
(2) Član RSK svojega položaja in informacij, ki jih pridobi
pri opravljanju svoje funkcije, ne sme uporabiti za to, da bi sebi ali komu
drugemu uresničil nedovoljen zasebni interes.
(3) Sodelovanje člana RSK v drugih institucijah ne sme
vplivati na njegovo neodvisnost in nepristranskost pri odločanju. Če član RSK
meni, da obstaja dejansko ali možno nasprotje interesov pri odločanju v
posamezni zadevi ali da pri odločanju o posamezni zadevi ne more biti
nepristranski, se sam izloči iz obravnave in odločanja.
(4) Član RSK ne sme sodelovati pri odločanju o posamezni
zadevi, če:
-       
je predlagatelj zadeve, o kateri razpravlja RSK, oziroma je predlagatelj
njegov družinski član, opredeljen z zakonom, ki ureja integriteto in
preprečevanje korupcije, ali je na kakršenkoli način povezan s predlagateljem
ali
-       
ima v zadevi on ali njegov družinski član iz prejšnje alineje zasebni
interes, ki vpliva ali ustvarja videz, da vpliva na nepristranskost in
objektivnost, kot je opredeljeno z zakonom, ki ureja integriteto in
preprečevanje korupcije.
(5) Če nastopi okoliščina iz prejšnjega odstavka, član RSK o
tem takoj obvesti druge člane RSK in preneha z odločanjem v posamezni zadevi.
(6) Če član RSK sumi na obstoj okoliščin iz četrtega odstavka
tega člena pri drugem članu, na to opozori njega in druge člane RSK. Če se v
razpravi članov RSK izkaže, da je sum upravičen, se takega člana izloči iz
odločanja v posamezni zadevi.
7. člen
(mandat RSK)
(1) Mandat RSK traja šest let, po poteku mandata RSK so lahko
posamezni člani ponovno imenovani, vendar ne več kot dvakrat zapored.
(2) Če članu preneha mandat zaradi odstopa, razrešitve ali iz
drugega razloga, institucija, ki ga je predlagala, v enem mesecu od seznanitve
s prenehanjem mandata člana, predlaga novega člana RSK. Ta se imenuje za
preostanek mandata člana, ki mu je mandat prenehal.
8. člen
(začetek delovanja RSK)
(1) RSK se prvič sestane v dveh mesecih od imenovanja članov
RSK.
(2) RSK ima predsednika in namestnika predsednika, ki ju
člani RSK med seboj določijo na prvi seji.
(3) Predsednik RSK in njegov namestnik se določita za mandat
dveh let. Najmanj dva meseca pred potekom tega obdobja člani RSK med seboj
določijo novega predsednika RSK in njegovega namestnika. Član RSK je lahko
predsednik RSK ali njegov namestnik največ dvakrat v enem mandatu RSK.
9. člen
(naloge RSK)
(1) Naloge posameznih RSK so:
1.     
priprava oziroma koordiniranje priprave, potrjevanje in spremljanje
kliničnih smernic in strokovnih priporočil za njihovo strokovno področje,
2.     
spremljanje razvoja stroke in zdravstvene politike ter njenih ukrepov,
skrb za skladen in enakomeren razvoj stroke na vseh ravneh zdravstvenega
varstva in v vseh regijah,
3.     
spremljanje kazalcev kakovosti s področja njihove dejavnosti in
predlaganje sodobnih metod diagnostike, zdravljenja in rehabilitacije,
4.     
priprava novih in posodabljanje obstoječih standardov in normativov
kadrovskih in materialnih virov oziroma priprava strokovnih stališč o predlogih
standardov in normativov, ki jih predlagajo drugi predlagatelji ter
posredovanje normativov v obravnavo Zdravstvenemu svetu,
5.     
predlaganje novih metod diagnostike, zdravljenja in rehabilitacije s
področja njihove dejavnosti, ki temeljijo na z dokazi podprti medicini oziroma
priprava mnenj o predlogih, ki jih pripravijo drugi organi in institucije,
6.     
pripravljanje strokovnih stališč, analiz in ocen stanj za upravne
organe, ministrstvo, pristojno za zdravje (v nadaljnjem besedilu: ministrstvo),
Zdravstveni inšpektorat Republike Slovenije, Zavod za zdravstveno zavarovanje
Slovenije in druge naročnike,
7.     
sprejemanje stališč in predlogov ukrepov v primerih, ko prihaja do
očitnega odstopanja od sodobnih strokovnih priporočil,
8.     
zagotavljanje konzultacij in priprava strokovnih stališč za ministrstvo
o posameznih strokovnih vprašanjih s področja RSK,
9.     
zagotavljanje konzultacij in priprava strokovnih stališč za RSK za
informatiko v zdravstvu o posameznih strokovnih vprašanjih s področja RSK.
(2) RSK vlogo, ki jo prejme v okviru nalog iz 1. do 7. točke
prejšnjega odstavka, obravnava najpozneje v enem mesecu od prejema, v izjemnih
primerih, če tako določi minister, pa je ta rok lahko krajši.
(3) RSK konzultacijo oziroma strokovno stališče iz 8. točke
prvega odstavka tega člena zagotovi še isti delovni dan. Po dogovoru z
ministrstvom je rok lahko krajši ali daljši.
(4) RSK pod zaporednimi številkami od 1 do 39 v preglednici
iz 3. člena tega pravilnika določijo člana svojega RSK, ki je odgovoren za
koordinacijo in usklajevanje pri pripravi strokovnih stališč stroke za področje
informatike v zdravstvu.
10. člen
(naloge predsednika RSK in njegovega namestnika)
(1) Predsednik RSK sklicuje in vodi seje RSK, podpisuje
sklepe in druge dokumente, ki jih sprejema RSK, opravlja naloge, za katere ga
pooblasti RSK ter je pristojen za zagotavljanje konzultacij in pripravo
strokovnih stališč za ministrstvo o posameznih strokovnih vprašanjih s področja
RSK.
(2) Namestnik predsednika RSK nadomešča predsednika RSK v
vseh njegovih pravicah in obveznostih, kadar je ta odsoten. Če predsedniku RSK
predčasno preneha mandat, opravlja njegov namestnik naloge predsednika RSK do
imenovanja novega predsednika RSK.
(3) Namestnik predsednika RSK pomaga predsedniku RSK pri
sklicevanju sej RSK in pripravi gradiv za obravnavo na sejah RSK.
11. člen
(seje RSK)
(1) Seje RSK se skličejo najmanj petkrat na leto oziroma po
potrebi, glede na prejeto gradivo oziroma aktualna strokovna vprašanja,
praviloma izven rednega delovnega časa članov RSK. V primeru nujnih zadev
predsednik RSK na poziv ministrstva v sedmih dneh skliče izredno sejo RSK.
(2) Seje RSK niso javne, razen če RSK sklene drugače, sklepi
potrjenih zapisnikov sej RSK pa so javni in se objavijo na spletni strani
ministrstva.
12. člen
(dopisne seje RSK)
(1) Izjemoma, ko ni mogoče sklicati redne seje RSK, se lahko
skliče dopisna seja RSK.
(2) Predlog za sklic dopisne seje RSK se skupaj z gradivom
pošlje članom RSK po elektronski pošti. V sklicu se navede, kako in do kdaj
lahko člani RSK med dopisno sejo RSK pošljejo svoja mnenja, stališča in
pripombe.
(3) Za sklepčnost in odločanje RSK na dopisni seji RSK se
smiselno uporabljajo določbe 13. člena tega pravilnika.
13. člen
(sklepčnost in odločanje RSK)
(1) RSK je sklepčen, če je na seji navzoča večina vseh članov
RSK.
(2) Sklep je sprejet, če zanj glasujeta najmanj dve tretjini
navzočih članov RSK. Vsak član RSK ima pravico podati ločeno mnenje.
14. člen
(sodelovanje z drugimi strokovnjaki)
RSK lahko za obravnavo posameznih vprašanj ustanovi delovne
skupine ali za podrobnejšo pripravo in obrazložitev posameznega vprašanja
povabi k sodelovanju druge strokovnjake, ki jih zavezujejo enake dolžnosti, kot
člane RSK, določene v 6. členu tega pravilnika.
15. člen
(zapisnik seje RSK)
(1) O sejah RSK se vodi zapisnik, ki vsebuje podatek o času
in kraju seje, seznam navzočih, kratek povzetek razprave in sprejete sklepe. V
zapisnik seje RSK se navede tudi morebiten obstoj konflikta interesov ali sum
na konflikt interesov pri posameznem članu.
(2) Predsednik RSK oziroma njegov namestnik zapisnik po seji
pošlje v potrditev članom RSK. Potrjen zapisnik, s podpisom predsedujočega seji
RSK, se v 15 dneh po seji pošlje ministrstvu.
16. člen
(poročilo o delu RSK)
Vsak RSK do 31. januarja ministrstvu predloži letno poročilo
o svojem delu v preteklem letu, na zahtevo ministrstva pa poroča o svojem delu
tudi med letom.
17. člen
(sredstva za delo RSK)
(1) Člani RSK so za sodelovanje na sejah RSK, če se sestanejo
izven rednega delovnega časa, upravičeni do sejnine. Člani RSK, ki so na sejo
RSK potovali v drug kraj, so upravičeni do povračila prevoznih stroškov.
(2) Za opravljanje obsežnejših nalog iz 9. člena tega
pravilnika se lahko, po dogovoru z ministrstvom glede izvedbe konkretne naloge,
s članom RSK sklene podjemna pogodba. Izjemoma se lahko za opravljanje teh
nalog na predlog predsednika RSK sklene podjemna pogodba tudi z drugim
strokovnjakom, ki ga v skladu s 14. členom tega pravilnika k sodelovanju povabi
RSK.
(3) Sredstva za izplačilo iz prvega in drugega odstavka tega
člena se zagotavljajo iz proračuna Republike Slovenije.
18. člen
(razpustitev RSK)
Če RSK v šestih mesecih od imenovanja ne skliče nobene seje,
če se ne odziva na dopise ministrstva ali če ne izvaja nalog, določenih s tem
pravilnikom, ga lahko minister na predlog člana RSK ali po lastni presoji
razpusti in v skladu s 5. členom tega pravilnika imenuje nove člane RSK.

Pravilnik o razširjenih strokovnih kolegijih
(Uradni list RS, št. 44/17) vsebuje naslednjo prehodno in
končni določbi:
»PREHODNA IN KONČNI DOLOČBI
19. člen
(imenovanje novih RSK)
(1) RSK pod zaporednimi številkami 4, 25 in 36 3. člena tega
pravilnika se oblikujejo najpozneje v treh mesecih od uveljavitve tega
pravilnika.
(2) RSK, ki so ob uveljavitvi tega pravilnika že imenovani,
delujejo v nespremenjeni sestavi do izteka mandatne dobe, za katero so bili imenovani.
20. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o sestavi in delovanju Razširjenih strokovnih kolegijev (Uradni list RS, št.
30/02, 34/02 – popr., 94/02 – popr., 82/04, 38/06, 51/06 – popr. in 52/11).
21. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.

Pravilnik o dopolnitvah Pravilnika o
razširjenih strokovnih kolegijih (Uradni list RS, št. 187/21) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
(imenovanje novega RSK)
RSK za klinično prehrano se oblikuje v treh mesecih od
uveljavitve tega pravilnika.
4. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o dopolnitvah Pravilnika o
razširjenih strokovnih kolegijih (Uradni list RS, št. 78/22) vsebuje naslednji prehodni in
končno določbo:
»PREHODNI IN KONČNA DOLOČBA
5. člen
(imenovanje novega RSK)
RSK za informatiko v zdravstvu se oblikuje v treh mesecih od
uveljavitve tega pravilnika.
6. člen
(imenovanje člana za koordinacijo stališč s področja
informatike v zdravstvu)
RSK pod zaporednimi številkami od 1 do 39 v preglednici iz 3.
člena pravilnika določijo člana, odgovornega za koordinacijo in usklajevanje
pri pripravi strokovnih stališč stroke za področje informatike v zdravstvu najpozneje
v treh mesecih od uveljavitve tega pravilnika.
7. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.