1. člen
(vsebina)
Ta pravilnik določa evidentiranje odstrela in izgub divjadi
upravljavca lovišča in lovišča s posebnim namenom (v nadaljnjem besedilu:
lovišče) ter imenovanje komisije za oceno odstrela in izgub v lovsko
upravljavskem območju (v nadaljnjem besedilu: LUO).
2. člen
(pomen izrazov)
Izrazi, uporabljeni v tem pravilniku, imajo naslednji pomen: 
-       
mala divjad je fazan, (poljska) jerebica, poljski zajec, (raca)
mlakarica, šoja, sraka, siva vrana, navadni polh, nutrija, pižmovka, kuna
belica, kuna zlatica, lisica, jazbec, šakal, rakunasti pes in alpski svizec;
-       
velika divjad je evropska srna (srnjad), navadni jelen (jelenjad),
damjak, gams, muflon, alpski kozorog in divji prašič;
-       
lovski gost je oseba, ki nima veljavne lovske izkaznice za lovišče, v
katerem lovi.
3. člen
(vodenje in pošiljanje evidenc odstrela in izgub)
(1) Upravljavec lovišča mora za evidentiranje odstrela in
izgub divjadi voditi evidenčni knjigi o odstrelu in izgubah, in sicer tekoče
ter kronološko po datumu odstrela ali izgub. 
(2) Evidenčni knjigi o odstrelu in izgubah velike in male
divjadi se morata voditi ločeno. Oblika in vsebina evidenčnih knjig je določena
v prilogi 1, ki je sestavni del tega pravilnika. 
(3) Evidenčni knjigi iz prvega odstavka tega člena
upravljavci vodijo tudi v elektronski obliki, ki mora zagotoviti obliko in
vsebino obrazca iz priloge 1 tega pravilnika. Do 15. dne v mesecu se morajo
podatki evidenčnih knjig prenesti v elektronsko obliko za pretekli mesec.
Podatki v elektronski obliki morajo biti na razpolago Zavodu za gozdove
Slovenije (v nadaljnjem besedilu: Zavod) in ministrstvu, pristojnemu za divjad
in lovstvo, na posebni aplikaciji, ki je dostopna na spletu.
4. člen
(komisija za oceno odstrela in izgub)
(1) Za vsako posamezno LUO se za pregled in oceno odstrela in
izgub divjadi imenuje komisija za oceno odstrela in izgub divjadi (v nadaljnjem
besedilu: komisija).
(2) Komisijo na predlog Zavoda in krajevno pristojnega
območnega združenja upravljavcev lovišč in lovišč s posebnim namenom v LUO (v
nadaljnjem besedilu: OZUL) imenuje minister, pristojen za divjad in lovstvo, za
dobo štirih let. Komisijo sestavljajo predsednik, štirje člani in pet
namestnikov, pri čemer morata biti najmanj en član in en namestnik predstavnika
Zavoda, ostale člane in namestnike pa predlaga OZUL izmed članov upravljavcev
lovišč v LUO.
(3) Komisija opravlja svoje delo in je sklepčna, če so
prisotni najmanj predsednik in dva člana, od katerih mora biti en predstavnik
Zavoda.
5. člen
(pregled odstrela in izgub divjadi)
(1) Komisija mora najpozneje do 31. januarja tekočega leta
opraviti pregled odstrela in izgub divjadi v loviščih za preteklo koledarsko
leto, o katerem sestavi zapisnik na obrazcu iz priloge 3, ki je sestavni del
tega pravilnika.
(2) Pred začetkom opravljanja pregleda odstrela in izgub divjadi
v loviščih za preteklo leto mora predstavnik upravljavca lovišča komisiji
predložiti seznam odvzema divjadi na obrazcu iz priloge 2, ki je sestavni del
tega pravilnika. Seznam odvzema divjadi lahko ločeno po loviščih predloži tudi
strokovni tajnik OZUL.
(3) Seznam odvzema divjadi iz prejšnjega odstavka se izpiše v
enem izvodu, katerega podpišeta in žigosata predstavnik upravljavca lovišča in
komisija ter se dve leti hrani v originalu na OZUL, kopijo pa lahko na zahtevo
prejmejo Zavod, krajevno pristojni lovski inšpektor, komisija ali upravljavec
lovišča.
(4) O datumu začetka opravljanja pregleda iz drugega odstavka
tega člena komisija obvesti krajevno pristojno lovsko inšpekcijo.
(5) Komisija seznam iz drugega odstavka tega člena dopolni z
oceno starosti divjadi samo pri tistih vrstah, ki so določene na seznamu, in z
drugimi opombami, ki jih ugotovi pri pregledu. 
(6) Komisiji se poleg seznama iz drugega odstavka tega člena
ob pregledu predloži za vso parkljasto divjad levi del spodnje čeljusti in
trofeje za kategorije, ki imajo trofejo, razen za gamsa in kozoroga, kjer se
predloži samo trofeja, ter za divjega prašiča, kjer je treba predložiti celo
spodnjo čeljust. Za malo divjad komisiji ni treba predložiti materialnih
dokazov. 
(7) Če je odstrel divjadi opravil lovski gost, ki je trofejo
odpeljal s seboj, se komisiji predloži trofejni list in spodnjo čeljust v
skladu s prejšnjim odstavkom. Trofejni list sestavi komisija za ocenjevanje
odstrela in izgub posameznega upravljavca lovišča. Komisiji se v primerih, ko
trofeje in čeljusti zaradi poškodovanja, uničenja, odtujitve ali iz drugih
razlogov ni bilo mogoče dostaviti na pregled, predloži drug ustrezen materialni
dokaz (fotografija z datumom posnetka, trofejni list, zapisnik komisije,
zapisnik pristojnih javnih služb in državnih organov – Veterinarsko higienska
služba, Policija ipd.).
(8) Zapisnik iz prvega odstavka tega člena se izpiše v enem
izvodu ter se dve leti hrani v originalu na OZUL, kopijo pa na zahtevo prejmejo
Zavod, krajevno pristojni lovski inšpektor, komisija ali upravljavec lovišča.
Original zapisnika morata podpisati in žigosati predstavnik upravljavca lovišča
in komisija.
(9) Komisija mora po pregledu odstrela in izgub divjadi za
preteklo leto čeljusti trajno označiti ali uničiti. Kot trajno uničenje
čeljusti šteje tudi njihova izročitev znanstveno-raziskovalnim institucijam, in
sicer z namenom raziskav divjadi.

Priloga
1: Evidenčni knjigi o odstrelu in izgubah
Priloga
2: Seznam odvzema divjadi
Priloga
3: Zapisnik

Pravilnik o evidentiranju odstrela in izgub
divjadi ter o imenovanju komisije za oceno odstrela in izgub v lovsko
upravljavskem območju (Uradni list RS, št. 120/05) vsebuje naslednjo prehodno in
končno določbo:
»6. člen
(uporaba obstoječih
evidenčnih knjig)
Do 31. decembra 2006 se lahko uporabljajo obstoječe evidenčne
knjige za evidenco odstrela in izgub divjadi, če vsebujejo vse podatke iz
priloge 1.
7. člen
(uveljavitev)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah Pravilnika o
evidentiranju odstrela in izgub divjadi ter o imenovanju komisije za oceno
odstrela in izgub v lovsko upravljavskem območju (Uradni list RS, št. 29/15) vsebuje naslednjo končno določbo:
»6. člen
Ta pravilnik začne veljati naslednji dan po objavi v Uradnem
listu Republike Slovenije.«.