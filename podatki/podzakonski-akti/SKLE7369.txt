1. SPLOŠNE DOLOČBE
1. člen
(vsebina sklepa)
Ta sklep v skladu z Direktivo Komisije
2007/14/ES z dne 8. marca 2007 o določitvi podrobnih pravil za izvajanje
nekaterih določb Direktive 2004/109/ES o uskladitvi zahtev v zvezi s
preglednostjo informacij o izdajateljih, katerih vrednostnih papirji so
sprejeti v trgovanje na reguliranem trgu (UL L št. 69 z dne 9. 3. 2007, str.
27–36) določa podrobnejša pravila za izvajanje obveznosti razkrivanja
nadzorovanih informacij skladno s 3. poglavjem Zakona o trgu finančnih
instrumentov (Uradni list RS, št. 67/07; v nadaljevanju: ZTFI).
2. člen
(pojmi)
(1) Pojmi, uporabljeni v tem sklepu, imajo
enak pomen kot v določbah ZTFI.
(2) Kadar se ta sklep sklicuje na določbe
drugih predpisov, se te določbe uporabljajo v njihovem vsakokrat veljavnem
besedilu.
2. SPLOŠNA PRAVILA O RAZKRIVANJU NADZOROVANIH INFORMACIJ
3. člen
(vsebina obvestila o nadzorovanih
informacijah)
(1) Obvestilo o nadzorovanih informacijah
mora vsebovati vse podatke, ki vlagatelju omogočajo presojo položaja javne
družbe (v nadaljevanju: izdajatelj) in oceno vpliva nadzorovane informacije na
ceno finančnega instrumenta, katerega izdajatelj je.
(2) Kolikor ni s posameznim predpisom
natančno določena drugačna vsebina, mora obvestilo o nadzorovanih informacijah
vsebovati predvsem naslednje podatke:
-       
firmo in sedež izdajatelja,
-       
naslov obvestila,
-       
navedbo člena ZTFI, na katerega se nanaša objava nadzorovane
informacije,
-       
čas nastopa dogodka, ki je podlaga za objavo nadzorovane informacije,
-       
natančen opis poslovnega dogodka, ki je podlaga za objavo nadzorovane
informacije,
-       
navedbo, od in do katerega dne bodo informacije, ki jih obvestilo
vsebuje in imajo značilnosti notranje informacije, objavljene tudi na uradni
spletni strani izdajatelja.
(3) Nadzorovane informacije, ki še niso
bile objavljene, se z namenom njihovega razširjanja, medijem posredujejo v nespremenjenem
celotnem besedilu.
(4) Zahteva po posredovanju letnega in
polletnega poročila ter vmesnega poročila poslovodstva medijem se šteje za
izpolnjeno, če se medijem posreduje poročilo v zvezi z navedenimi nadzorovanimi
informacijami, ki navaja, na kateri spletni strani so omenjeni dokumenti na
voljo poleg uradno določenega sistema za centralno shranjevanje informacij (v
nadaljevanju: CSI).
4. člen
(način razkrivanja nadzorovanih
informacij)
(1) Nadzorovane informacije mora izdajatelj
razkriti takoj, ko je mogoče, najkasneje pa v rokih, kot so predpisani za
posamezno vrsto nadzorovanih informacij z ZTFI, na uradnih spletnih straneh izdajatelja
ali na drug ustrezen način, ki zagotavlja hiter dostop do teh informacij na
nediskriminatorni podlagi.
(2) Izdajatelj posreduje nadzorovane
informacije medijem na način, ki zagotavlja varnost sporočanja, minimalizira
nevarnost izkrivljanja podatkov in nepooblaščen dostop ter zagotavlja gotovost
o viru nadzorovanih informacij.
(3) Nadzorovane informacije se razširjajo
na način, s katerim jih je mogoče posredovati čim širši javnosti ter čim bolj
istočasno v matični državi članici ali državi članici gostiteljici, če so
vrednostni papirji sprejeti v trgovanje na organiziranem trgu samo v eni državi
članici gostiteljici in ne matični državi članici, ter v ostalih državah
članicah.
(4) Izdajatelj je dolžan skrbeti za varnost
sporočanja nadzorovanih informacij in nemudoma odpraviti morebitne ugotovljene
napake ali prekinitve pri sporočanju predpisanih informacij.
(5) Izdajatelj ali oseba, ki je zaprosila
za sprejem v trgovanje na organiziranem trgu brez pristanka izdajatelja, ni
odgovoren za sistemske napake ali pomanjkljivosti v medijih, katerim so bile
predpisane informacije posredovane.
(6) Nadzorovana informacija je predložena
na učinkovit način, če je jasno razvidno:
-       
da gre za nadzorovano informacijo,
-       
da so jasno navedeni:
-       
izdajatelj,
-       
vsebina nadzorovane informacije ter
-       
čas in datum posredovanja informacij s strani izdajatelja ali osebe, ki
je zaprosila za sprejem v trgovanje na reguliranem trgu brez pristanka
izdajatelja.
(7) Izdajatelj, ali oseba, ki je zaprosila
za sprejem v trgovanje na organiziranem trgu brez pristanka izdajatelja, mora
biti sposoben Agenciji na zahtevo posredovati naslednje informacije v zvezi s
kakršnim koli razkritjem prepisanih informacij: 
-       
ime osebe, ki je informacije posredovala medijem, 
-       
podrobnosti o varnostnih ukrepih, 
-       
čas in datum, ko so bile informacije posredovane medijem, 
-       
medij, kateremu so se posredovale informacije, 
-       
morebitne prepovedi izdajatelja glede razkrivanja nadzorovanih
informacij.
(8) Izdajatelj mora posredovati informacijo
iz prvega odstavka tega člena v sistem CSI hkrati s posredovanjem nadzorovane
informacije v javno objavo, pri čemer mora zagotoviti, da je nadzorovana
informacija v sistemu CSI javno dostopna šele po dejanski objavi iz prvega
odstavka tega člena.
5. člen
(objava, ki jo zahteva več predpisov)
(1) Obvestila, ki vsebujejo nadzorovane
informacije iz ZTFI, hkrati pa jih mora izdajatelj objaviti na način, ki je
določen v drugih predpisih, mora izdajatelj objaviti na način, ki je posebej
predpisan za posamezno obvestilo. Kadar je v teh primerih način objave
drugačen, kot ga izdajatelj uporablja na podlagi 4. člena tega sklepa, mora
izdajatelj na način iz 4. člena tega sklepa objaviti vsaj naslov obvestila ter
mesto in čas njegove objave.
(2) Izdajatelj mora pri objavi nadzorovanih
informacij le-te objaviti tako, da s tem ne povzroči neenakega položaja
vlagateljev v času trgovanja s finančnim instrumentom, katerega izdajatelj je.
6. člen
(obvestilo o mestu objave nadzorovanih
informacij in spremembi tega mesta)
(1) Izdajatelj mora z dnem pridobitve statusa
javne družbe oziroma vsaj dan pred začetkom trgovanja objaviti svoje mesto
objave, izbranim skladno z določbami 4. člena tega sklepa, in o tem obvestiti
Agencijo. Obvestilo o tem mora izdajatelj objaviti na enak način, kot bo
objavljal obvestila o nadzorovanih informacijah.
(2) Izdajatelj, ki namerava spremeniti
mesto objave svojih obvestil, mora obvestilo o tem objaviti na prvoten način,
preden začne objavljati obvestila na spremenjen način. Obvestilo o spremembi
mesta objave mora izdajatelj objaviti na enak način, kot objavlja obvestila o
nadzorovanih informacijah.
7. člen
(zagotovitev sočasnih objav nadzorovanih
informacij)
Izdajatelj, ki je zaradi uvrstitve
finančnih instrumentov na organiziran trg zunaj Republike Slovenije dolžan
objavljati obvestila o svojem poslovanju tudi zunaj Republike Slovenije, mora
zagotoviti sočasno objavo obvestil z enako vsebino tudi v Republiki Sloveniji.
3. NADZOROVANE INFORMACIJE, KI SO PREDMET JAVNE OBJAVE
8. člen
(seznam nadzorovanih informacij, ki so
predmet javne objave)
(1) Nadzorovane informacije iz 106. člena
ZTFI so zlasti:
-       
letno poročilo in revizorjevo poročilo skladno s 110. členom ZTFI,
-       
sprejetje letnega poročila skladno s 111. členom ZTFI,
-       
polletno poročilo iz 112. ter 113. člena ZTFI,
-       
vmesno poročilo poslovodstva iz 114. člena ZTFI, kolikor je izdajatelj
delnic, uvrščenih v trgovanje na organiziranem trgu,
-       
vsaka sprememba deleža glasovalnih pravic, o kateri ga je obvestil
njegov član organa vodenja ali nadzora skladno s 117. člen om ZTFI,
-       
vsaka sprememba pomembnega deleža, o kateri ga je obvestil delničar,
imetnik delniških opcij ali zavezanec za obveščanje iz 118., 119., 120. člena
ZTFI,
-       
informacija o spremembi deleža lastnih delnic skladno s 125. členom
ZTFI,
-       
sprememba skupnega števila delnic z glasovalno pravico skladno s 126.
členom ZTFI,
-       
sprememba vsebine pravic iz vrednostnih papirjev skladno s 128. členom
ZTFI,
-       
informacija o novih izdajah dolžniških vrednostnih papirjev skladno s
129. členom ZTFI,
-       
notranja informacija po prvem in petem odstavku 386. člena ZTFI.
(2) Izdajatelj mora na enak način, kot je
predpisan za objavo nadzorovanih informacij v 3. poglavju ZTFI, razkriti tudi
druge nadzorovane informacije, če tako zahteva predpis iz 3. točke 106. člena
ZTFI.
4. PODROBNEJŠA MERILA ZA OBVEZNOSTI GLEDE OBJAVE LETNEGA IN
POLLETNEGA POROČILA
9. člen
(minimalna vsebina polletnih
nekonsolidiranih računovodskih poročil)
(1) Če povzetek polletnega računovodskega
poročila ni sestavljen v skladu z mednarodnimi standardi računovodskega
poročanja, mora biti njegova minimalna vsebina skladna z 2., 3. in 4. odstavkom
tega člena.
(2) Povzetek bilance stanja in povzetek
izkaza poslovnega izida vsebujeta vse postavke in vmesne seštevke, ki so zajeti
v zadnjem letnem računovodskem poročilu javne družbe. Vključijo se dodatne
postavke proračunskih vrstic, če bi brez njih polletno računovodsko poročilo
dajalo napačno sliko sredstev, obveznosti, finančnega stanja ter dobička ali
izgube javne družbe.
(3) V povzetek iz drugega odstavka tega
člena se vključijo tudi naslednji primerjalni podatki:
(a)   
bilanca stanja po prvih šestih mesecih tekočega poslovnega leta in
primerjalna bilanca stanja ob koncu predhodnega poslovnega leta,
(b)   
izkaz poslovnega izida za prvih šest mesecev tekočega poslovnega leta s
primerjalnimi podatki za primerljivo obdobje predhodnega poslovnega leta.
(4) Pojasnila k polletnemu računovodskemu
poročilu morajo vključevati naslednje vsebine:
(a)   
zadostne informacije, da se zagotovi primerljivost povzetka polletnega
računovodskega poročila z letnim računovodskim poročilom,
(b)   
zadostne informacije in pojasnila, s katerimi se zagotovi, da uporabniki
pravilno razumejo kakršne koli bistvene spremembe v zneskih in kakršen koli
razvoj v zadevnem polletnem obdobju, ki se odraža v bilanci stanja in izkazu
poslovnega izida.
10. člen
(opis pomembnih poslov s povezanimi
osebami)
(1) Opis pomembnih poslov s povezanimi
osebami, ki je sestavni del vmesnega poslovnega poročila javne družbe, ki je
izdala delnice, mora vsebovati vsaj naslednje informacije:
(a)   
navedbo poslov s povezanimi osebami, do katerih je prišlo v prvih šestih
mesecih tekočega poslovnega leta in ki so pomembno vplivali na finančno stanje
ali poslovanje javne družbe v tem obdobju,
(b)   
kakršne koli spremembe v zvezi s posli s povezanimi osebami, navedenimi
v zadnjem letnem poročilu, ki bi lahko pomembno vplivale na finančno stanje ali
poslovanje javne družbe v prvih šestih mesecih tekočega poslovnega leta.
(2) Če izdajatelj delnic ni dolžan
oblikovati konsolidiranega letnega poročila, mora razkriti vsaj posle s
povezanimi osebami v skladu z ustreznim računovodskim standardom.
5. DRUGA PRAVILA O NADZOROVANIH INFORMACIJAH
11. člen
(obveznosti glede informacij za imetnike
delnic)
Izdajatelj mora delničarjem za izvrševanje
njihovih pravic zagotoviti vse informacije skladno s pogoji in na način, kot
jih določata 130. člen ZTFI ter predpis Agencije iz 132. člena ZTFI.
12. člen
(obveznosti glede informacij za imetnike
dolžniških vrednostnih papirjev)
Izdajatelj mora imetnikom dolžniških
vrednostnih papirjev za izvrševanje njihovih pravic zagotoviti vse informacije
skladno s pogoji in na način, kot jih določata 130. člen ZTFI ter predpis
Agencije iz 132. člena ZTFI.
13. člen
(predložitev statuta Agenciji)
Če namerava izdajatelj spremeniti svoj
statut oziroma pravila družbe, mora predlog sprememb skladno s tretjim
odstavkom 133. člena ZTFI predložiti Agenciji in upravljavcu trga, na katerega
so uvrščeni njegovi vrednostni papirji.

Sklep o izvajanju obveznosti razkrivanja
nadzorovanih informacij (Uradni list RS, št. 106/07) vsebuje naslednji končni določbi:
»6. KONČNI DOLOČBI
14. člen
(prenehanje
uporabe sklepa)
Z dnem začetka uporabe tega sklepa se preneha
uporabljati Sklep o podrobnejši vsebini in načinu objave sporočil javnih družb
(Uradni list RS, št. 6/00, 76/01, 117/02, 13/05 in 18/05 – popr.).
15. člen
(uveljavitev in
uporaba sklepa)
(1) Ta sklep velja in se uporablja
naslednji dan po objavi v Uradnem listu Republike Slovenije.
(2) Ne glede na določbo prejšnjega odstavka
tega člena se določbe tega sklepa, ki se nanašajo na objavo letnega poročila za
poslovno leto, ki je enako koledarskemu letu 2008, oziroma za prvo poslovno
leto, ki je različno od koledarskega leta, ki se začne po 1. januarju 2008, in
za objavo polletnega poročila in vmesne izjave poslovodstva za polletno
obdobje, ki se začne po koncu tega poslovnega leta, začnejo uporabljati 1.
januarja 2008.
(3) Določbe tega sklepa, ki se nanašajo na
CSI, se začnejo uporabljati z vzpostavitvijo sistema CSI.«.

Sklep o spremembah in dopolnitvah Sklepa o
izvajanju obveznosti razkrivanja nadzorovanih informacij (Uradni list RS, št. 33/08) vsebuje naslednjo končno določbo:
»3. člen
Ta sklep prične veljati naslednji dan po
objavi v Uradnem listu Republike Slovenije.«.