1. člen
(vsebina)
Ta pravilnik v skladu z Direktivo Sveta 1999/35/ES z dne 29.
aprila 1999 o sistemu obveznih pregledov za varno izvajanje linijskih prevozov
z ro-ro trajekti in visokohitrostnimi potniškimi plovili (št. 138 z dne 1. 6.
1999, str. 1), zadnjič spremenjeno z Direktivo 2002/84/ES Evropskega parlamenta
in Sveta z dne 5. novembra 2002 o spremembi direktiv o varnosti v pomorskem
prometu in o preprečevanju onesnaževanja z ladij (324 z dne 29. 11. 2002, str.
53; v nadaljnjem besedilu: Direktiva 1999/35/ES), ureja obvezne preglede, ki
zagotavljajo varnejše opravljanje linijskih prevozov z ro-ro trajekti in
hitrimi potniškimi plovili.
2. člen
(pomen izrazov)
(1) Izrazi, uporabljeni v tem pravilniku, imajo naslednji
pomen: 
a)    
»ro-ro trajekt« pomeni potniško ladjo, ki prevaža več kot dvanajst
potnikov ter je opremljena za vkrcanje in izkrcanje cestnih ali železniških
vozil; 
b)    
»hitro potniško plovilo« pomeni plovilo v skladu s Pravilom X/1 SOLAS
konvencije, ki prevaža več kot dvanajst potnikov, v najnovejši različici; 
c)    
»potnik« pomeni vsako osebo, razen poveljnika in članov posadke ali
drugih oseb, zaposlenih ali ki opravljajo kakršno koli delo na ladji, ter
otroka, mlajšega od enega leta; 
d)    
»SOLAS konvencija« pomeni Mednarodno konvencijo o varstvu človeškega
življenja na morju, 1974, skupaj s protokoli in spremembami, v najnovejši
različici; 
e)    
»Kodeks o hitrih plovilih« pomeni Mednarodni kodeks o varnosti hitrih
plovil v skladu z Resolucijo MSC 36(63) Odbora za pomorsko varnost IMO z dne
20. maja 1994, v najnovejši različici; 
f)     
»linijski prevoz« pomeni zaporedje potovanj ro-ro trajektov ali hitrih
potniških plovil med dvema ali več istimi pristanišči ali iz istega pristanišča
in nazaj brez vmesnih postankov: 
- 
v skladu z objavljenim voznim redom ali 
- 
potovanj, ki so tako redna ali pogosta, da tvorijo prepoznavno
sistematično zaporedje; 
g)    
»spričevalo« pomeni spričevalo o varnosti za ro-ro trajekte in hitra
potniška plovila, ki opravljajo mednarodno potovanje, izdano na podlagi SOLAS
konvencije, skupaj z listinami o opremi, spričevali o oprostitvi in dovoljenji
za delovanje; 
h)    
»spričevalo o oprostitvi« pomeni spričevalo, izdano na podlagi Pravila I
B/12(a)(vi) SOLAS konvencije; 
i)      
»država gostiteljica« pomeni državo članico Evropske unije, iz katere
ali v katero plujejo ro-ro trajekti ali hitra potniška plovila, ko opravljajo
linijske prevoze; 
j)      
»mednarodno potovanje« pomeni potovanje po morju iz pristanišča
Republike Slovenije v pristanišče izven Republike Slovenije ali obratno; 
k)    
»klasifikacijski zavod« pomeni organizacijo, ki je priznana v skladu s
4. členom Direktive Sveta 94/57/ES z dne 22. novembra 1994 o skupnih predpisih
in standardih za organizacije, pooblaščene za inšpekcijski pregled in nadzor
ladij ter za ustrezne ukrepe pomorskih uprav (št. 319 z dne 12. 12. 1994, str.
20; z vsemi spremembami), razen če ni s tem pravilnikom drugače določeno; 
l)      
»ladjar« pomeni ladjarja, kateremu je bilo izdano spričevalo o
skladnosti na podlagi drugega odstavka 5. člena Uredbe sveta (ES) št. 3051/95 z
dne 8. decembra 1995 o varnem upravljanju ro-ro potniških trajektov (št. 320 z
dne 30. 12. 1995, str.14), s spremembami, ali spričevalo o skladnosti na
podlagi Pravila IX/4 SOLAS konvencije; 
m)   
»pomanjkljivost« pomeni stanje, ki ni v skladu z zahtevami tega
pravilnika; 
n)    
»pomorski inšpektor« pomeni pomorskega inšpektorja, ki izpolnjuje
zahteve iz Priloge IV tega pravilnika. 
(2) Izrazi, uporabljeni v tem pravilniku »država z
upravičenim interesom«, »vodilna država v preiskavi« in »pomorska nesreča«
imajo enak pomen kakor v Kodeksu o preiskovanju pomorskih nesreč, ki ga je
sprejela Mednarodna pomorska organizacija z Resolucijo skupščine A.849(20) dne
27. novembra 1997, s spremembami.
3. člen
(uporaba)
Ta pravilnik se uporablja za ro-ro trajekte in hitra potniška
plovila, ki opravljajo linijske prevoze v mednarodnem potovanju.
4. člen
(prvo preverjanje ro-ro trajektov in hitrih potniških
plovil)
Pred začetkom opravljanja linijskih prevozov z ro-ro
trajektom ali hitrim potniškim plovilom mora pomorski inšpektor preveriti, ali:
a)    
imajo ro-ro trajekti in hitra potniška plovila veljavna spričevala, ki
jih je izdal pristojni organ države zastave ali klasifikacijski zavod v njenem
imenu, v skladu z mednarodnimi konvencijami; 
b)    
so bili ro-ro trajekti in hitra potniška plovila pregledani za izdajo
spričeval v skladu s postopki in navodili iz priloge k Resoluciji IMO A.746(18)
o navodilih za preglede na podlagi usklajenega sistema za izvajanje pregledov
in izdajanje spričeval; 
c)    
izpolnjujejo ro-ro trajekti in hitra potniška plovila pravila klasifikacijskih
zavodov ali pravila, ki jih je kot enakovredna priznal pristojni organ države
zastave, za konstrukcijo in vzdrževanje ladijskega trupa, strojev ter
električnih in nadzornih napeljav; 
d)    
so ro-ro trajekti in hitra potniška plovila opremljeni s sistemom
zapisovanja podatkov o potovanju (VDR), ki zbira informacije v primeru
preiskave pomorske nesreče. VDR mora biti v skladu z zahtevami za delovanje iz
Resolucije skupščine IMO A.861(20) z dne 27. novembra 1997 in zahtevami za
preskušanje, določenimi v standardu št. 61996 Mednarodne elektrotehnične
komisije (IEC); 
e)    
izpolnjujejo ro-ro trajekti in hitra potniška plovila posebne
stabilnostne zahteve, ki jih je sprejela na regionalni ravni država članica
Evropske unije v skladu z e) točko prvega odstavka 4. člena Direktive
1999/35/ES.
5. člen
(prvo preverjanje ladjarja in držav zastave)
Pred začetkom opravljanja linijskih prevozov z ro-ro
trajektom ali hitrim potniškim plovilom mora pomorski inšpektor preveriti, ali:
a)    
so ladjarji, ki opravljajo ali nameravajo opravljati linijske prevoze z
ro-ro trajektom ali hitrim potniškim plovilom: 
- 
sprejeli potrebne ukrepe za zagotovitev izpolnjevanja posebnih zahtev iz
Priloge I tega pravilnika, državam gostiteljicam pa predložili dokazila o tem
in o izpolnjevanju zahtev iz prejšnjega člena; 
- 
dovolili, da lahko države gostiteljice in države članice Evropske unije
z upravičenim interesom v skladu s predpisi o preiskovanju pomorskih nesreč
sodelujejo pri preiskavi pomorske nesreče ter tem državam zagotovili dostop do
podatkov iz VDR na njihovem ro-ro trajektu ali hitrem potniškem plovilu,
udeleženem v takšni nesreči; 
b)    
je država, ki ni članica Evropske unije, pod katere zastavo pluje ro-ro
trajekt ali hitro potniško plovilo, sprejela obveznosti ladjarja o
izpolnjevanju zahtev iz tega pravilnika.
6. člen
(prvi posebni pregled)
(1) Pred začetkom opravljanja linijskih prevozov pomorski
inšpektor opravi prvi posebni pregled ro-ro trajekta ali hitrega potniškega
plovila v skladu s Prilogo I in II tega pravilnika, da se prepriča, ali ro-ro
trajekt ali hitro potniško plovilo izpolnjuje zahteve za varno opravljanje
linijskih prevozov. 
(2) Pomorski inšpektor določi datum prvega posebnega pregleda
v enem mesecu po prejemu dokazil, potrebnih za izvedbo preverjanja iz 4. in 5.
člena tega pravilnika.
7. člen
(posebne določbe)
(1) Za ro-ro trajekt ali hitro potniško plovilo, ki opravlja
linijske prevoze tudi v drugih državah, pomorski inšpektor upošteva preverjanja
in preglede, ki so bili opravljeni. V primeru, da so preverjanja in pregledi
ustrezni, ni potrebno opraviti ponovnih pregledov in preverjanj iz 4., 5. in 6.
člena tega pravilnika. 
(2) Če ro-ro trajekt ali hitro potniško plovilo že opravlja
linijske prevoze v državi članici Evropske unije, se določbe 4., 5. in 6. člena
ne uporabljajo, če pomorski inšpektor in druge države gostiteljice soglašajo,
da: 
a)    
ro-ro trajekt ali hitro potniško plovilo izpolnjuje zahteve za varno
opravljanje prevozov in 
b)    
imajo linijski prevozi, ki jih že opravlja, podobne značilnosti glede
poti kot linijski prevozi, ki jih želi opravljati. 
(3) Pomorski inšpektor lahko na zahtevo ladjarja v naprej
poda svoje soglasje, da ima nov linijski prevoz v pristanišča Republike
Slovenije podobne značilnosti kot linijski prevozi, ki jih ladjar že opravlja. 
(4) Kadar ne gre za primere iz drugega in tretjega odstavka,
lahko pomorski inšpektor oprosti ro-ro trajekt ali hitro potniško plovilo
nekaterih zahtev iz 4., 5. in 6. člena največ za obdobje enega meseca, če: 
-       
je zaradi nepredvidenih okoliščin potrebna takojšnja zamenjava ro-ro
trajekta ali hitrega potniškega plovila, da se zagotovi nadaljevanje
opravljanja prevozov in 
-       
pregled listin ne kaže na to, da ro-ro trajekt ali hitro potniško
plovilo ne izpolnjuje potrebnih zahtev za varno delovanje.
8. člen
(redni posebni pregledi in drugi pregledi)
(1) Pomorski inšpektor opravi vsakih dvanajst mesecev: 
-       
poseben pregled v skladu s Prilogo II tega pravilnika; in 
-       
pregled med linijskim prevozom v skladu s Prilogo I, II in III tega
pravilnika, da preveri, ali ro-ro trajekt ali hitro potniško plovilo še
izpolnjuje zahteve za varno delovanje. 
(2) Prvi posebni pregled v skladu s 6. členom tega pravilnika
se šteje za posebni pregled iz prejšnjega odstavka. 
(3) Pomorski inšpektor opravi posebni pregled v skladu s
Prilogo II tega pravilnika po vsakem večjem popravilu, predelavi ali spremembi
ro-ro trajekta ali hitrega potniškega plovila ali kadar se spremeni upravljanje
ladje, zastava ali klasa. 
(4) Pri spremembi upravljanja ladje, zastave ali klase lahko
pomorski inšpektor, po upoštevanju prej opravljenih preverjanj in pregledov in
če takšna sprememba ne vpliva na varno delovanje ro-ro trajekta ali hitrega
potniškega plovila, oprosti ro-ro trajekt ali hitro potniško plovilo posebnega
pregleda. 
(5) Če pri pregledu iz prvega odstavka tega člena pomorski
inšpektor ugotovi pomanjkljivosti, ki upravičujejo prepoved opravljanja
linijskih prevozov, krije ladjar vse stroške pregledov.
9. člen
(obveščanje)
Po opravljenih pregledih pomorski inšpektor nemudoma pisno
obvesti ladjarja o rezultatih preverjanj in pregledov iz 4., 5., 6. in 8. člena
tega pravilnika.
10. člen
(prepoved opravljanja potovanj)
(1) Pomorski inšpektor prepove opravljanje linijskih prevozov
ro-ro trajektu ali hitremu potniškemu plovilu: 
a)    
če ne more potrditi njihove skladnosti z zahtevami iz 4. in 5. člena
tega pravilnika; 
b)    
če pri pregledih iz 6. in 8. člena tega pravilnika odkrije
pomanjkljivosti, ki predstavljajo neposredno nevarnost za človeška življenja,
ro-ro trajekt ali hitro potniško plovilo, posadko in potnike; 
c)    
če odkrije neskladnost s predpisi o nadzoru pomorskega prometa, o
minimalni ravni izobraževanja pomorščakov in o izvajanju Mednarodnega kodeksa
za varno upravljanje ladij in ta predstavlja neposredno nevarnost za človeška
življenja, ro-ro trajekt ali hitro potniško plovilo, posadko in potnike; 
d)    
kadar se država zastave ni posvetovala z pomorskim inšpektorjem skladno
z določbami prvega ali petega odstavka 13. člena tega pravilnika. 
(2) Prepoved iz prejšnjega odstavka traja, dokler pomorski
inšpektor ne ugotovi, da je nevarnost odpravljena in so izpolnjene zahteve iz
tega pravilnika. 
(3) Pomorski inšpektor pisno obvesti ladjarja o odločitvi o
prepovedi delovanja ro-ro trajekta ali hitrega potniškega plovila z navedbo
vseh razlogov. 
(4) Kadar ro-ro trajekt ali hitro potniško plovilo že
opravlja linijske prevoze in se ugotovijo pomanjkljivosti, pomorski inšpektor
od ladjarja zahteva, da sprejme potrebne ukrepe za odpravo pomanjkljivosti
takoj ali, če ne predstavljajo neposredne nevarnosti za varnost ro-ro trajekta
ali hitrega potniškega plovila, posadke in potnikov, v določenem in razumnem
roku. 
(5) Pomorski inšpektor mora preveriti, ali so bile
ugotovljene pomanjkljivosti odpravljene. Če pomanjkljivosti niso odpravljene,
pomorski inšpektor prepove ro-ro trajektu ali hitremu potniškemu plovilu
opravljanje linijskih prevozov. 
(6) Če pomorski inšpektor prepove opravljanje linijskih
prevozov v primerih iz 4., 5. in 6. člena tega pravilnika, mora to storiti v
enem mesecu po prvem posebnem pregledu in o tem takoj obvestiti ladjarja.
11. člen
(postopki v zvezi s prvimi in rednimi posebnimi pregledi)
(1) Ro-ro trajekti in hitra potniška plovila, na katerih so
bili opravljeni posebni pregledi, so oproščeni razširjenih pregledov v skladu s
prvim in četrtim odstavkom 6. člena in Priloge V.A.3. Pravilnika o pomorski
inšpekciji (Uradni list RS, št. 64/04). 
(2) Pomorski inšpektor mora pri opravljanju posebnih
pregledov sodelovati z državami gostiteljicami. 
(3) Klasifikacijski zavod, pooblaščen v Republiki Sloveniji,
mora na zahtevo pomorskega inšpektorja nuditi strokovno znanje in izkušnje, ki
se nanašajo na preglede ro-ro trajektov. 
(4) Pomorski inšpektor mora poročati o ugotovljenih
pomanjkljivostih državam gostiteljicam in državi zastave. 
(5) Pomorski inšpektor lahko zaprosi državo gostiteljico, da
opravi pregled v njenem imenu. 
(6) Pomorski inšpektor lahko opravi pregled tudi v imenu
druge države gostiteljice. 
(7) Pomorski inšpektor mora pri načrtovanju pregleda
upoštevati načrt delovanja in vzdrževanja ro-ro trajekta ali hitrega potniškega
plovila v skladu s 6. in 8. členom tega pravilnika. 
(8) Pomorski inšpektor mora o ugotovitvah posebnih pregledov
napisati poročilo v obliki, ki jo določi Odbor za varnost na morju in
preprečevanje onesnaževanja z ladij. 
(9) Pomorski inšpektor mora v primeru nesoglasja med državami
gostiteljicami glede izpolnjevanja zahtev iz 4. člena in a) točke 5. člena tega
pravilnika takoj obvestiti Evropsko komisijo o razlogih za nesoglasje.
12. člen
(preiskava pomorske nesreče)
Preiskava pomorske nesreče, v kateri je udeležena ro-ro
potniška ladja ali hitro potniško plovilo, se opravi v skladu s predpisi o
preiskovanju pomorskih nesreč.
13. člen
(spremljevalni ukrepi)
(1) Pomorski inšpektor in klasifikacijski zavodi, pooblaščeni
v Republiki Sloveniji, sodelujejo v zvezi z izdajanjem spričevala o oprostitvi
s pristojnimi organi države gostiteljice ali države zastave, zaradi razrešitev
nesoglasij glede primernosti oprostitev, pred prvim posebnim pregledom. 
(2) Uprava Republike Slovenije za pomorstvo (v nadaljnjem
besedilu: Uprava) upravlja kopenske sisteme vodenja plovbe in druge
informacijske sisteme v skladu z Resolucijo IMO A.795(19) za pomoč ro-ro
trajektom in hitrim potniškim plovilom pri varnem linijskem prevozu ali delu
prevoza, za katerega varnost so odgovorne. 
(3) Pomorski inšpektor pošlje Evropski komisiji izvode
zapisnika o pregledu iz osmega odstavka 11. člena, po potrebi z
identifikacijsko številko IMO. 
(4) Če je pri linijskem prevozu udeleženih več držav
gostiteljic, se pomorski inšpektor dogovori s pristojnimi organi teh držav o
tem, kdo bo posredoval podatke iz prejšnjega odstavka. 
(5) Ladjarji, ki upravljajo ro-ro trajekte ali hitra potniška
plovila na linijskih prevozih v pristaniščih Republike Slovenije, morajo
vzdrževati in izvajati integrirani sistem načrtovanja dela v nepredvidenih
razmerah za nujne primere na ladji v skladu z Resolucijo skupščine IMO
A.852(20) o navodilih za strukturo integriranega sistema načrtovanja dela v
nepredvidenih razmerah. Uprava v sodelovanju s pristojnimi organi držav
gostiteljic sprejme načrt za različne poti, na katerih se opravljajo linijski
prevozi. 
(6) Pomorski inšpektor sodeluje s pristojnimi organi države
zastave v skladu z določbami 1.9.3 Kodeksa o hitrih plovilih pred izdajo
dovoljenja za upravljanje hitrega potniškega plovila. 
(7) Pri izdaji dovoljenja za upravljanje hitrega potniškega
plovila je treba upoštevati omejitve, ki jih zahtevajo lokalne razmere in so
potrebne za varstvo življenja in okolja.
14. člen
(sodelovanje)
Pomorski inšpektor sodeluje s pristojnimi organi držav
gostiteljic, ki so udeležene pri istih linijskih prevozih.
15. člen
(dodatni ukrepi)
Uprava obvesti pristojne organe države zastave ali države
gostiteljice, ki ni država članica Evropske unije, v zvezi z ro-ro trajekti in
hitrimi potniškimi plovili, za katere velja ta pravilnik, o zahtevah tega
pravilnika.
16. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 2620-7/2005/8
Ljubljana, dne 18. julija 2006
EVA 2005-2411-0055
mag. Janez Božič l.r. 
Minister 
za promet

Priloga
I: Posebne zahteve, ki jih morajo izpolnjevati ladjarji ((a) točka 5. člena ter
6. in 8. člen tega pravilnika)
Priloga
II: Postopek za posebne preglede (6. in 8. člen tega pravilnika)
Priloga
III: Okvirne smernice za pomorske inšpektorje pri izrednih pregledih med
linijskim prevozom (prvi odstavek 8. člena tega pravilnika)
Priloga
IV: Merila usposobljenosti in neodvisnosti za pomorske inšpektorje ((n) točka
prvega odstavka 2. člena tega pravilnika)