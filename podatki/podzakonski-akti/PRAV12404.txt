1. člen
(vsebina in namen)
Ta pravilnik določa obseg in vrsto podatkov, ki jih izvajalci
energetskih dejavnosti (v nadaljnjem besedilu: zavezanci) in drugi zavezanci
sporočajo ministrstvu, pristojnemu za energijo (v nadaljnjem besedilu:
ministrstvo) za potrebe energetskega načrtovanja, poslovanja in opravljanja
dejavnosti, spremljanja naložb v energetsko infrastrukturo ter izvajanja
aktivnosti spodbujanja učinkovite rabe energije, proizvodnje električne
energije in toplote iz obnovljivih virov energije, ki so potrebni za učinkovito
spremljanje izvajanja nacionalne energetske politike.
2. člen
(pomen izrazov)
Izrazi, ki so uporabljeni v tem pravilniku, imajo naslednji
pomen:

-       
  aplikacija za e-poročanje:

je
  informacijski sistem ministrstva za varno zajemanje podatkov v elektronski
  obliki (v nadaljnjem besedilu: aplikacija);


-       
  kvalificirano potrdilo:

je
  kvalificirano potrdilo, kot ga določa zakon, ki ureja elektronsko poslovanje
  in elektronski podpis, in omogoča varno podpisovanje elektronskih
  dokumentov;


-       
  XML:

je
  okrajšava za angleški izraz »Extensible Markup Language«, razširljiv
  označevalni jezik, ki predstavlja format za zapisovanje strukturiranih
  podatkov ter omogoča enostavno izmenjavo teh podatkov med različnimi
  informacijskimi sistemi.

3. člen
(zavezanci in drugi zavezanci)
(1) Zavezanci za posredovanje podatkov ministrstvu so
izvajalci naslednjih energetskih dejavnosti:
-       
predelava nafte ali naftnih derivatov;
-       
skladiščenje plinastih, tekočih in trdih goriv;
-       
transport energije in goriv po omrežjih;
-       
proizvodnja, pridobivanje, trgovanje in distribucija tekočih in
plinastih goriv;
-       
proizvodnja električne energije;
-       
proizvodnja in distribucija toplote za daljinsko ogrevanje in hlajenje;
-       
dejavnost operaterja;
-       
dobava električne energije, plina ali toplote;
-       
dejavnost operaterja trga z električno energijo;
-       
trgovanje, zastopanje in posredovanje na trgu z električno energijo
oziroma zemeljskim plinom.
(2) Poleg zavezancev iz prejšnjega odstavka posredujejo
podatke ministrstvu tudi drugi zavezanci, in sicer:
-       
gospodarski subjekti, ki opravljajo dejavnost pridobivanja premoga,
nafte in zemeljskega plina;
-       
proizvajalci ali njihovi pooblaščene zastopniki ali uvozniki, ki dajejo
na trg proizvode, povezane z energijo, in distributerji, ki omogočajo
dostopnost teh proizvodov na trgu;
-       
proizvajalci ali njihovi pooblaščene zastopniki ali uvozniki, ki dajejo
na trg naprave za proizvodnjo toplote iz obnovljivih virov energije, in
distributerji, ki omogočajo dostopnost teh naprav na trgu;
-       
upravljavci oziroma lastniki javnih parkirišč in parkirišč, ki so
dostopna javnosti, ter parkirišč stavb oseb javnega sektorja;
-       
Eko sklad, slovenski okoljski javni sklad;
-       
samoupravne lokalne skupnosti.
(3) Ne glede na določbo prvega in prejšnjega odstavka
tega člena Zavod Republike Slovenije za blagovne rezerve ni zavezanec za
zagotavljanje podatkov po tem pravilniku.
4. člen
(vrste podatkov, periodika in roki posredovanja podatkov)
(1) Zavezanci in drugi zavezanci posredujejo ministrstvu
posamezne podatke v zvezi s:
-       
proizvodnjo, prenosom, distribucijo, prodajo in trgovanjem z električno
energijo, zemeljskim plinom in daljinsko toploto;
-       
proizvodnjo, skladiščenjem in trgovino s tekočimi gorivi;
-       
prodajo obnovljivih virov energije v prometu končnemu kupcu;
-       
obratovanjem energetskih omrežij;
-       
dolgoročnimi razvojnimi načrti;
-       
poslovanjem in opravljanjem dejavnosti;
-       
naložbami v energetsko infrastrukturo;
-       
proizvodnjo in trgovino s premogom in trdnimi gorivi;
-       
proizvodi, povezani z energijo, ki so bili prodani končnemu kupcu;
-       
napravami za proizvodnjo toplote iz obnovljivih virov energije, ki so
bili prodani končnemu kupcu;
-       
porabo električne energije v prometu;
-       
izvedenimi ukrepi za izboljšanje energetske učinkovitosti z namenom
doseganja prihrankov energije in rabo obnovljivih virov energije;
-       
izvajanjem lokalnega energetskega koncepta.
(2) Podrobnejše vrste podatkov iz prejšnjega odstavka,
periodika in roki posredovanja podatkov, ki jih posredujejo zavezanci in drugi
zavezanci so določeni v Prilogi, ki je sestavni del tega pravilnika.
5. člen
(načini posredovanja podatkov)
(1) Zavezanec oziroma drugi zavezanec v okviru
aplikacije posreduje podatke z izpolnitvijo spletnega obrazca, z uvozom podatkov
v XML formatu ali s prenosom datotek s podatki.
(2) Če posredovanje podatkov z uporabo aplikacije
tehnično ni mogoče, se podatki posredujejo po elektronski pošti na uradni
elektronski naslov ministrstva ali pisno po redni pošti.
6. člen
(imenovanje odgovorne osebe)
Zavezanec oziroma drugi zavezanec najkasneje mesec dni pred
rokom za posredovanje podatkov ministrstvu posreduje kontaktne podatke
odgovorne osebe zavezanca oziroma drugega zavezanca za posredovanje posameznih
vrst podatkov.
7. člen
(prijava in uporaba aplikacije)
(1) Za prijavo v aplikacijo ministrstvo odgovorni osebi
zavezanca oziroma drugega zavezanca dodeli uporabniško ime in geslo.
(2) Za uporabo aplikacije ministrstvo izdela navodila,
ki so dostopna v okviru aplikacije in na spletni strani ministrstva.
8. člen
(zagotavljanje verodostojnosti podatkov)
(1) Pri posredovanju podatkov v okviru aplikacije ali
preko elektronske pošte morajo biti podatki elektronsko podpisani z uporabo
kvalificiranega e-podpisa odgovorne osebe zavezanca oziroma drugega zavezanca.
(2) Pri pisnem posredovanju podatkov so podatki
lastnoročno podpisani s strani odgovorne osebe zavezanca oziroma drugega
zavezanca.
9. člen
(obveščanje o spremembah)
Zavezanec oziroma drugi zavezanec je dolžan ministrstvu
nemudoma sporočiti vsako spremembo, ki lahko vpliva na obveznost posredovanja
podatkov.
PREHODNE IN KONČNE DOLOČBE
10. člen
(začetek uporabe)
(1) Zavezanci za posredovanje podatkov iz Priloge z
oznako 3.16, 4.03 in 4.09 posredujejo prve podatke skladno s tem pravilnikom do
31. marca 2017 za podatke, ki se nanašajo na leto 2016.
(2) Prvi odstavek 8. člena tega pravilnika se začne
uporabljati en mesec po uveljavitvi tega pravilnika.
11. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o vrstah podatkov, ki jih zagotavljajo izvajalci energetskih dejavnosti
(Uradni list RS, št. 4/12).
12. člen
(uveljavitev pravilnika)
Ta pravilnik začne veljati 1. aprila 2016.
Št. 007-132/2015/20
Ljubljana, dne 8. marca 2016
EVA 2015-2430-0018
dr. Peter Gašperšič l.r.
Minister
za infrastrukturo

Priloga: Podatki