I. SPLOŠNE DOLOČBE
1. člen
(vsebina in namen)
(1) Ta uredba določa pravila ravnanja
z izrabljenimi vozili v skladu z:
-      
Direktivo 2000/53/ES Evropskega parlamenta in
Sveta z dne 18. septembra 2000 o izrabljenih vozilih (UL L št. 269 z dne 21.
10. 2000, str. 34), zadnjič popravljeno s Popravkom (UL L št. 103 z dne 3. 4.
2020, str. 53), (v nadaljnjem besedilu: Direktiva 2000/53/ES),
-      
Odločbo Komisije z dne 1. aprila 2005 o
določitvi podrobnih pravil za spremljanje ciljev za ponovno uporabo/predelavo
in ponovno uporabo/recikliranje iz Direktive 2000/53/ES Evropskega parlamenta
in Sveta o izrabljenih vozilih (UL L št. 94 z dne 13. 4. 2005, str.
30), (v nadaljnjem besedilu: Odločba 2005/293/ES),
-      
Odločbo Komisije z dne 19. februarja 2002
o minimalnih zahtevah za potrdilo o uničenju, izdano v skladu s členom 5(3)
Direktive 2000/53/ES Evropskega parlamenta in Sveta o izrabljenih vozilih (UL L
št. 50 z dne 21. 2. 2002, str. 94), (v nadaljnjem besedilu: Odločba
2002/151/ES).
(2) Namen te uredbe je preprečevanje
nastajanj odpadkov iz vozil in zagotavljanje ponovne uporabe, recikliranj in
drugih oblik predelave izrabljenih vozil ter njihovih sestavnih delov s ciljem,
da se zmanjša odstranjevanje odpadkov in poveča okoljevarstvena učinkovitost
gospodarskih subjektov, vključenih v življenjski krog vozil, zlasti subjektov,
ki so neposredno vključeni v obdelavo izrabljenih vozil.
2. člen
(uporaba)
(1) Določbe te uredbe se uporabljajo
za vozila in izrabljena vozila, vključno z njihovimi sestavnimi deli in
materiali, ne glede na to, kako se je vozilo med uporabo vzdrževalo ali
popravljalo, in ne glede na to, ali je opremljeno s sestavnimi deli, ki jih je
dobavil proizvajalec, ali z drugimi sestavnimi deli, če so vgrajeni kot
nadomestni ali rezervni deli v skladu s predpisi, ki urejajo pogoje za udeležbo
vozil v prometu.
(2) Ne glede na določbo prejšnjega
odstavka se:
-      
določbe 5., 6. in 7. člena te uredbe ne
uporabljajo za proizvajalca in njegova proizvedena ali uvožena vozila, izdelana
v majhnih serijah, če gre za vozila, za katera se ne uporablja predpis, ki
ureja ugotavljanje skladnosti vozil;
-      
določbe 18. člena te uredbe ne uporabljajo za
vozila za posebne namene, kot so opredeljena v predpisu, ki ureja ugotavljanje
skladnosti vozil;
-      
določbe 4., 5., 6., 7. in 18. člena te uredbe
ne uporabljajo za trikolesna motorna vozila.
(3) Za vprašanja glede zbiranja in
obdelave izrabljenih vozil ter splošnih pogojev ravnanja z odpadki iz
izrabljenih vozil, ki niso urejena s to uredbo, se uporablja predpis, ki ureja
ravnanje z odpadki.
3. člen
(izrazi)
Izrazi, uporabljeni v tej uredbi, imajo
naslednji pomen:
1.    
vozilo je:
- 
katero koli vozilo, uvrščeno v kategorijo M1
(vozila za prevoz potnikov z največ osmimi sedeži, brez vključenega vozniškega
sedeža) v skladu s predpisom, ki ureja ugotavljanje skladnosti vozil,
- 
katero koli vozilo, uvrščeno v kategorijo N1
(vozila za prevoz blaga z največjo maso do 3,5 tone) v skladu s predpisom, ki
ureja ugotavljanje skladnosti vozil,
- 
trikolesno motorno vozilo v skladu s predpisom,
ki ureja ugotavljanje skladnosti vozil, vendar ne motorno trikolo;
2.    
izrabljeno vozilo je vozilo, ki je odpadek v
skladu z zakonom, ki ureja varstvo okolja;
3.    
proizvajalec je pravna oseba ali samostojni
podjetnik posameznik, ki je proizvajalec vozil ali uvoznik vozil, ki zaradi
svoje dejavnosti dajanja vozil na trg uvaža vozila iz držav, ki niso članice
Evropske unije (v nadaljnjem besedilu: EU). Če proizvajalec nima sedeža v
Republiki Sloveniji, se za proizvajalca šteje pooblaščeni zastopnik
proizvajalca;
4.    
pooblaščeni zastopnik proizvajalca je pravna
ali fizična oseba s sedežem v Republiki Sloveniji, ki jo proizvajalec pisno
pooblasti, da ga zastopa pri organu za ugotavljanje skladnosti vozil ter deluje
v njegovem imenu, in so njeni podatki vpisani v evidenci homologiranih vozil v
skladu z zakonom, ki ureja motorna vozila;
5.    
gospodarski subjekti so proizvajalci,
distributerji, zbiralci, zavarovalnice motornih vozil in osebe, ki
razstavljajo, drobijo, predelujejo, reciklirajo ali opravljajo druge dejavnosti
obdelave izrabljenih vozil, vključno z njihovimi sestavnimi deli in materiali;
6.    
zadnji imetnik je oseba, ki je kot zadnji
lastnik vozila vpisana v evidenci registriranih vozil v skladu s predpisom, ki
ureja registracijo motornih vozil, in zavrže, želi zavreči ali mora zavreči
vozilo kot odpadek;
7.    
preprečevanje so ukrepi za zmanjševanje
količine izrabljenih vozil, njihovih materialov in snovi ter njihove
škodljivosti za okolje;
8.    
obdelava je katera koli aktivnost po predaji
izrabljenega vozila v postopek za odstranjevanje onesnaževal, razstavljanje,
rezanje, drobljenje, predelavo ali pripravo odpadkov iz drobilnika za
odstranjevanje in drug postopek, izveden za predelavo ali odstranjevanje
izrabljenih vozil in njihovih sestavnih delov;
9.    
osuševanje je odstranitev kakršnih koli tekočin
iz izrabljenega vozila;
10. 
kompaktiranje je postopek za zmanjšanje
prostornine obdelanega izrabljenega vozila (npr. vtiskanje strehe, stiskanje
ali razrezovanje);
11. 
ponovna uporaba je kateri koli postopek, pri
katerem se sestavni deli izrabljenih vozil uporabijo za namen, za katerega so
bili zasnovani;
12. 
recikliranje je predelava odpadnih materialov v
proizvodnem postopku za izvirni ali kak drug namen, razen energetske predelave.
Energetska predelava je raba gorljivih odpadkov za proizvodnjo energije z njihovim
zgorevanjem, skupaj z drugimi odpadki ali brez njih, vendar s pridobivanjem
toplote;
13. 
predelava je kateri koli primeren postopek
predelave, določen s predpisom, ki ureja ravnanje z odpadki;
14. 
odstranjevanje je kateri koli primeren postopek
odstranjevanja, določen s predpisom, ki ureja ravnanje z odpadki;
15.  nevarna
snov je katera koli snov, ki izpolnjuje kriterije za katerega koli od
naslednjih razredov ali kategorij nevarnosti iz Priloge I Uredbe (ES) št.
1272/2008 Evropskega parlamenta in Sveta z dne 16. decembra 2008 o
razvrščanju, označevanju in pakiranju snovi ter zmesi, o spremembi in
razveljavitvi direktiv 67/548/EGS in
1999/45/ES ter spremembi Uredbe (ES) št. 1907/2006 (UL L 353 z dne
31. 12. 2008, str. 1):
- 
razredi nevarnosti 2.1 do 2.4, 2.6 in 2.7, 2.8
vrsti A in B, 2.9, 2.10, 2.12, 2.13 kategoriji 1 in 2, 2.14 kategoriji 1 in 2,
2.15 vrste A do F,
- 
razredi nevarnosti 3.1 do 3.6, 3.7 (škodljivi
učinki na spolno delovanje in plodnost ali razvoj), 3.8 (učinki, ki niso
narkotični učinki), 3.9 in 3.10,
- 
razred nevarnosti 4.1,
- 
razred nevarnosti 5.1;
16. 
zbiralno mesto je mesto, na katerem
proizvajalec v skladu s to uredbo zagotavlja prevzem in zbiranje izrabljenih
vozil svoje blagovne znamke ter njihovo predhodno skladiščenje in pripravo za
oddajo v obdelavo;
17. 
obrat za razstavljanje je obrat ali del obrata,
v katerem se v skladu s to uredbo izvajajo postopki za odstranjevanje
onesnaževal in razstavljanje ter drugi postopki za namen nadaljnje obdelave
izrabljenih vozil. V obratu za razstavljanje se lahko tudi prevzemajo
izrabljena vozila;
18. 
zbiralec je pravna oseba ali samostojni
podjetnik posameznik, ki kot upravljavec zbiralnega mesta ali kot upravljavec
obrata za razstavljanje v skladu s to uredbo prevzema in zbira izrabljena
vozila;
19. 
razstavljeno vozilo je izrabljeno vozilo, iz
katerega so bila odstranjena onesnaževala in je bilo razstavljeno v skladu z
zahtevami te uredbe v obratu za razstavljanje z namenom nadaljnje obdelave;
20. 
drobilnik je kakršna koli naprava, ki se
uporablja za rezanje razstavljenih vozil na kose ali njihovo drobljenje, tudi
zato, da se pridobijo odpadne kovine, ki se lahko neposredno ponovno uporabijo;
21. 
druga naprava za predelavo je naprava, ki ni
drobilnik in služi pridobivanju kovin iz razstavljenih vozil, lahko pa tudi
drugih frakcij snovi, ki se lahko reciklirajo;
22. 
informacije o razstavljanju so vse informacije,
potrebne za pravilno in okolju neškodljivo ravnanje z izrabljenimi vozili,
katere proizvajalci vozil in sestavnih delov dajejo na razpolago obratom za
razstavljanje v obliki priročnikov ali v elektronski obliki (npr. CD-ROM,
storitve on-line);
23. 
masa praznega vozila je masa praznega vozila iz
prometnega dovoljenja po odbitku mase privzete vsebine rezervoarja pri
90-odstotni polnosti (40 kg) in po odbitku mase voznika (75 kg) ter je
namenjena ugotavljanju izpolnjevanja ciljev ponovne uporabe in predelave
izrabljenih vozil.
II. PREPREČEVANJE
4. člen
(spodbujanje)
Proizvajalci vozil si morajo zaradi
preprečevanja nastajanja odpadkov v sodelovanju s proizvajalci sestavnih delov
in materialov za vozila prizadevati, da se:
1.    
uporaba nevarnih snovi v vozilih omeji in čim
bolj zmanjša njihova količina že od razvoja zasnove vozila naprej, še posebej
zato, da se prepreči njihovo sproščanje v okolje, olajša recikliranje in da se
izogne potrebi po odstranjevanju nevarnih odpadkov,
2.    
pri načrtovanju in proizvodnji novih vozil v
celoti upoštevajo možnosti za razstavljanje, ponovno uporabo in predelavo, še
posebej recikliranje izrabljenih vozil, njihovih sestavnih delov in materialov,
3.    
pri proizvodnji vozil in drugih proizvodov
poveča uporaba recikliranih materialov.
5. člen
(standardi za kodiranje)
Proizvajalci morajo za lažje razpoznavanje
sestavnih delov in materialov, ki se lahko ponovno uporabijo ali predelajo,
skupaj z izdelovalci materialov in sestavnih delov za vozila zagotoviti uporabo
standardov za kodiranje sestavnih delov in surovin, ki jih izdaja Evropska komisija.
6. člen
(informacije o razstavljanju)
(1) Proizvajalec mora za vsak tip
novega vozila, ki ga da na trg, v šestih mesecih od dneva, ko je bilo vozilo
dano na trg, zagotoviti informacije o razstavljanju.
(2) V informacijah iz prejšnjega
odstavka morajo biti navedeni podatki o sestavnih delih vozila in materialih
ter lokacijah vseh nevarnih snovi v vozilu, ki jih potrebujejo izvajalci
obdelave izrabljenih vozil, da lahko izpolnijo zahteve te uredbe, zlasti z
vidika ciljev, določenih v 18. členu te uredbe.
(3) Izdelovalec sestavnih delov vozil
mora dati izvajalcem obdelave izrabljenih vozil, ki to zahtevajo, na razpolago
potrebne podatke o razstavljanju, shranjevanju in testiranju delov vozila, ki
se lahko ponovno uporabijo, razen podatkov, ki so poslovna skrivnost, in
podatkov, ki se nanašajo na pravice intelektualne lastnine.
7. člen
(obveznosti obveščanja)
(1) Proizvajalec mora v sodelovanju z
gospodarskimi subjekti v tiskani ali elektronski obliki zagotavljati
informacije o:
1.    
načrtovanju vozil in njihovih sestavnih delov
glede na možnosti njihove predelave in recikliranja;
2.    
okolju neškodljivi obdelavi izrabljenih vozil,
še posebej o odstranitvi vseh tekočin in o razstavljanju;
3.    
razvoju in optimizaciji načinov ponovne
uporabe, recikliranja in predelave izrabljenih vozil in njihovih sestavnih
delov;
4.    
napredku, doseženem na področju recikliranja in
predelave, za zmanjšanje količine odpadkov, ki jih je treba odstraniti, in
povečanje stopnje recikliranja in predelave.
(2) Gospodarski subjekti morajo
proizvajalcu dati na razpolago vse potrebne podatke za pripravo informacij iz
2., 3. in 4. točke prejšnjega odstavka.
(3) Proizvajalec mora zagotoviti, da:
-      
imajo potencialni kupci vozil njegove blagovne
znamke dostop do informacij iz prvega odstavka tega člena in
-      
so informacije iz prvega odstavka tega člena
vključene v promocijsko gradivo, kadar gre za trženje novega vozila.
III. PRAVILA RAVNANJA Z IZRABLJENIMI VOZILI
8. člen
(oddaja izrabljenega vozila)
(1) Zadnji imetnik mora izrabljeno
vozilo oddati na zbiralnem mestu ali v obratu za razstavljanje, ki izvaja tudi
prevzem izrabljenih vozil.
(2) Pri oddaji vozila iz prejšnjega
odstavka se ne uporabljajo določbe o izpolnjevanju evidenčnih listov iz
predpisa, ki ureja ravnanje z odpadki.
(3) Izrabljeno vozilo je prepovedano
pustiti v naravnem okolju, ga odvreči, razstaviti ali z njim drugače nenadzorovano
ravnati.
(4) Izrabljena vozila se smejo
razstavljati le v obratih za razstavljanje.
(5) Oseba, ki kot dejavnost zbira
odpadke v skladu s predpisom, ki ureja ravnanje z odpadki, pa ni zbiralec po
tej uredbi ali predelovalec odpadkov, ki ne izvaja obdelave izrabljenih vozil v
skladu s to uredbo, ne sme prevzeti izrabljenega vozila ali njegovih delov, ki
mu jih kot odpadek želi oddati zadnji imetnik ali druga oseba, ki ima v posesti
izrabljeno vozilo ali njegove dele.
9. člen
(brezplačen prevzem)
(1) Prevzem izrabljenega vozila iz
prvega odstavka prejšnjega člena je brezplačen.
(2) Ne glede na določbo prejšnjega
odstavka zbiralec zadnjemu imetniku prevzem izrabljenega vozila lahko zaračuna,
če izrabljeno vozilo:
1.    
ne vsebuje več bistvenih sestavnih delov ali
sestavov, zlasti pogonskega mehanizma, šasije, katalizatorja in elektronskih
sklopov za nadzor funkcij vozila, ali
2.    
vsebuje druge odpadke, ki niso sestavni deli
ali materiali vozila.
10. člen
(potrdilo o uničenju izrabljenega vozila)
(1) Ob oddaji izrabljenega vozila v
skladu s prvim odstavkom 8. člena te uredbe zadnji imetnik prejme potrdilo o
uničenju izrabljenega vozila (v nadaljnjem besedilu: potrdilo o uničenju
vozila), s katerim se potrjuje prevzem izrabljenega vozila in jamči, da je zanj
zagotovljena obdelava v skladu z zahtevami iz te uredbe.
(2) Potrdilo o uničenju vozila izda
zadnjemu imetniku upravljavec obrata za razstavljanje, v katerem bo prevzeto
izrabljeno vozilo obdelano v skladu s 16. členom te uredbe. Na podlagi
pooblastila upravljavca iz prejšnjega stavka lahko potrdilo o uničenju vozila
zadnjemu imetniku na zbiralnem mestu izda zbiralec v imenu upravljavca.
(3) Oblika in vsebina potrdila o
uničenju vozila sta določeni v Prilogi 1, ki je sestavni del te uredbe.
(4) Upravljavec ali zbiralec iz
drugega odstavka tega člena mora za izdajo potrdila o uničenju vozila uporabiti
informacijski sistem o ravnanju z izrabljenimi vozili iz 42. člena te
uredbe.
(5) Upravljavec ali zbiralec potrdilo
iz prejšnjega odstavka izda zadnjemu imetniku brezplačno.
(6) Stroške izdajanja potrdil o
uničenju vozila krije upravljavec iz drugega odstavka tega člena.
11. člen
(odjava oddanega izrabljenega vozila)
(1) Zadnji imetnik mora potrdilo o
uničenju vozila predložiti skupaj z registrskimi tablicami pri odjavi vozila v
skladu s predpisi, ki urejajo registracijo motornih vozil.
(2) Za potrdilo o uničenju vozila iz
prejšnjega odstavka šteje tudi potrdilo o uničenju vozila, ki je izdano v drugi
državi članici EU v skladu z Odločbo 2002/151/ES.
12. člen
(prevzem izrabljenega vozila v posebnih
primerih)
(1) Upravljavec obrata za
razstavljanje, ki je vključen v načrt iz 24. člena te uredbe ali skupni načrt
iz 28. člena te uredbe (v nadaljnjem besedilu: obrat za razstavljanje iz načrta
oziroma skupnega načrta), mora v obratu brezplačno prevzeti izrabljeno vozilo:
-      
katerega oddajo odredi inšpektor, pristojen za
varstvo okolja,
-      
katerega odda izvajalec občinske javne službe
zbiranja komunalnih odpadkov (v nadaljnjem besedilu: izvajalec občinske javne
službe), če gre za zapuščeno vozilo v skladu s predpisi, ki urejajo pravila in
pogoje za udeležbo v cestnem prometu,
-      
katerega uničenje odredi sodišče ali davčni
organ v skladu s predpisi, ki urejajo postopek upravljanja zaseženih predmetov,
premoženja in varščin.
(2) Izvajalec občinske javne službe
mora izrabljeno vozilo iz prejšnjega odstavka oddati brezplačno ne glede na
stroške njegovega prevzema, prevoza in priprave ali morebitne vrednosti
materialov v njih.
(3) Pri oddaji izrabljenega vozila iz
prve in tretje alinee prvega odstavka tega člena se ne uporabljajo določbe o
izpolnjevanju evidenčnih listov iz predpisa, ki ureja ravnanje z odpadki.
13. člen
(prevzem odpadnih delov iz vozil)
(1) Izvajalec storitev vzdrževanja in
popravila vozil oddaja sestavne dele vozil, ki nastanejo pri vzdrževanju in
popravilu vozil v njegovi mehanični delavnici kot odpadek (v nadaljnjem
besedilu: odpadni deli vozil), obratu za razstavljanje iz načrta oziroma
skupnega načrta.
(2) Določba prejšnjega odstavka se ne
uporablja za tiste sestavne dele vozil, za katere je obvezno ravnanje z njimi
kot odpadkom urejeno s posebnim predpisom.
(3) Kot dokazilo o oddaji in prevzemu
odpadnih delov vozil iz prvega odstavka tega člena se uporabljajo evidenčni
listi, izpolnjeni v skladu s predpisom, ki ureja ravnanje z odpadki.
14. člen
(splošne zahteve za zbiranje in obdelavo)
(1) Skladiščenje, vključno z začasnim
skladiščenjem, in obdelava izrabljenih vozil se morata izvajati v skladu s
hierarhijo ravnanja z odpadki ter morata enako kot zbiranje potekati tako, da
ni ogroženo zdravje ljudi in ni povzročena škoda okolju ter zlasti:
-      
ne predstavlja tveganja za vodo, zrak, tla, rastline
ali živali,
-      
je brez škodljivih vplivov zaradi hrupa ali vonjav in
-      
ne vpliva škodljivo na krajino ali območja,
zavarovana v skladu s predpisi, ki urejajo varstvo kulturne dediščine, ali
predpisi, ki urejajo ohranjanje narave.
(2) Zbiranje in obdelava izrabljenih
vozil morata potekati tako, da je mogoče njihove sestavne dele ponovno
uporabiti, kadar so za to primerni, ali jih predelati, če jih ni mogoče ponovno
uporabiti. Pri predelavi sestavnih delov iz prejšnjega stavka ima prednost
recikliranje, če je to izvedljivo glede na mogoče vplive na okolje.
(3) Osebe, ki v skladu s to uredbo
izvajajo obdelavo izrabljenih vozil, morajo upoštevati naslednje:
-      
na začetku obdelave je treba z ustreznim
postopkom zmanjšati škodljive vplive na okolje pri nadaljnjih postopkih
obdelave izrabljenega vozila, zlasti z odstranitvijo sestavnih delov in
materialov, označenih ali drugače razpoznavnih v skladu s predpisom, ki ureja
vsebnost nevarnih snovi v materialih in sestavnih delih motornih vozil;
-      
sestavne dele in materiale, ki vsebujejo
nevarne snovi, je treba iz izrabljenega vozila odstraniti in ločiti med seboj
tako, da ne onesnažijo kasnejših drobljenih odpadkov iz izrabljenega vozila;
-      
odstranjevanje opreme in materialov iz
izrabljenega vozila in njihovo shranjevanje je treba izvajati tako, da je
zagotovljena ustreznost sestavnih delov za ponovno uporabo in predelavo, zlasti
za recikliranje.
15. člen
(zahteve za zbiranje)
(1) Zbiralno mesto mora izpolnjevati
zahteve, določene za zbiralna mesta v Prilogi 2, ki je sestavni del te uredbe.
(2) Zahteve za zbiralno mesto iz
prejšnjega odstavka mora izpolnjevati tudi obrat za razstavljanje, ki ni
vključen v načrt iz 24. člena te uredbe ali skupni načrt iz 28. člena te
uredbe.
(3) Na zbiralnem mestu in v obratu iz
prejšnjega odstavka je treba s prevzetimi izrabljenimi vozili ravnati v skladu
z zahtevami iz Priloge 2 te uredbe.
(4) Izrabljena vozila, prevzeta na
zbiralnem mestu, je treba oddati obratu za razstavljanje iz načrta oziroma
skupnega načrta.
(5) Kot dokazilo o oddaji izrabljenih
vozil iz prejšnjega odstavka se uporabljajo evidenčni listi, izpolnjeni v
skladu s predpisom, ki ureja ravnanje z odpadki.
(6) Za izrabljena vozila, prevzeta v
obratu za razstavljanje, se ob prevzemu evidenčni listi iz prejšnjega odstavka
ne izpolnjujejo, če se obdelava izrabljenih vozil začne v istem obratu.
16. člen
(zahteve za obdelavo v obratu za
razstavljanje)
(1) Obrat za razstavljanje mora imeti
tehnično zmogljivost za obdelavo najmanj 1000 izrabljenih vozil na leto in mora
izpolnjevati zahteve za obrate za razstavljanje iz Priloge 2 te uredbe.
(2) V obratu za razstavljanje je treba
obdelavo izrabljenih vozil izvajati v skladu z zahtevami iz Priloge 2 te
uredbe.
(3) Po izvedeni obdelavi v obratu za
razstavljanje je treba razstavljena vozila oddati v drobljenje v drobilniku ali
v nadaljnjo obdelavo v drugi napravi za predelavo.
(4) Kot dokazilo o oddaji
razstavljenih vozil iz prejšnjega odstavka se uporabljajo evidenčni listi,
izpolnjeni v skladu s predpisom, ki ureja ravnanje z odpadki, in tehtalni
listi.
(5) Če se razstavljena vozila iz
tretjega odstavka tega člena oddajo v drobljenje ali nadaljnjo obdelavo v drugi
napravi za predelavo v drugi državi članici EU ali tretji državi, ki ni država
članica EU, se za dokazilo iz prejšnjega odstavka štejejo transportna listina,
določena z Uredbo (ES) št. 1013/2006 Evropskega parlamenta in Sveta o pošiljkah
odpadkov (UL L št. 190 z dne 12. 7. 2006, str. 1), zadnjič spremenjeno
z Uredbo Komisije (EU) št. 413/2010 z dne 12. maja 2010 o spremembi prilog
III, IV in V k Uredbi (ES) št. 1013/2006 Evropskega parlamenta in Sveta o
pošiljkah odpadkov zaradi upoštevanja sprememb, sprejetih s Sklepom Sveta OECD
C(2008)156 (UL L št. 119 z dne 13. 5. 2010, str. 1), in tehtalni
listi.
17. člen
(zahteve za obdelavo v drobilniku ali
drugi napravi za predelavo)
(1) Obdelava razstavljenih vozil v
drobilniku ali drugi napravi za predelavo mora izpolnjevati zahteve za
drobilnike in druge naprave za predelavo iz Priloge 2 te uredbe.
(2) V drobljenje ali v nadaljnjo
obdelavo v drugi napravi za predelavo se smejo prevzeti samo razstavljena
vozila, predhodno obdelana v skladu z zahtevami iz te uredbe v obratu za
razstavljanje.
(3) Drobljenje razstavljenih vozil v
drobilniku se mora izvajati kampanjsko v serijah z drobljenjem zgolj
razstavljenih vozil, da se prepreči mešanje z masnimi tokovi drugih odpadkov.
IV. OBVEZNOSTI GOSPODARSKIH SUBJEKTOV
18. člen
(cilji ponovne uporabe in predelave)
(1) Gospodarski subjekti morajo
zagotoviti, da do 31. decembra 2014:
-      
ponovna uporaba in predelava za vsa v
razstavljanje prevzeta izrabljena vozila dosegata najmanj 85 odstotkov
povprečne mase praznega vozila na leto,
-      
ponovna uporaba in recikliranje za vsa v
razstavljanje prevzeta izrabljena vozila dosegata najmanj 80 odstotkov
povprečne mase praznega vozila na leto.
(2) Gospodarski subjekti morajo
zagotoviti, da najpozneje od 1. januarja 2015:
-      
ponovna uporaba in predelava za vsa v
razstavljanje prevzeta izrabljena vozila dosežeta najmanj 95 odstotkov
povprečne mase praznega vozila na leto,
-      
ponovna uporaba in recikliranje za vsa v
razstavljanje prevzeta izrabljena vozila dosežeta najmanj 85 odstotkov
povprečne mase praznega vozila na leto.
(3) Izpolnjevanje ciljev iz prvega in
drugega odstavka tega člena se ugotavlja v skladu z Odločbo 2005/293/ES.
(4) Pri ugotavljanju izpolnjevanja
ciljev iz prvega oziroma drugega odstavka tega člena se ne upoštevajo prevzeti
odpadni deli vozil iz 13. člena te uredbe.
V. OBVEZNOSTI PROIZVAJALCA
19. člen
(obveznost proizvajalca)
Proizvajalec mora na svoje stroške
zagotavljati:
-      
sistem za zbiranje in prevzem izrabljenih vozil
njegove blagovne znamke in prevzem odpadnih delov vozil njegove blagovne znamke
ter
-      
oddajo vseh prevzetih izrabljenih vozil v
obdelavo.
20. člen
(način izpolnjevanja obveznosti
proizvajalca)
(1) Proizvajalec lahko obveznost iz
prejšnjega člena izpolnjuje samostojno ali skupaj z drugimi proizvajalci, če
predstavljajo reprezentativno skupino proizvajalcev.
(2) Šteje se, da je skupina
proizvajalcev reprezentativna, če vozila njihovih blagovnih znamk dosegajo
delež 65 odstotkov od prvič registriranih vozil v Republiki Sloveniji v
posameznem koledarskem letu.
(3) Izpolnjevanje merila iz prejšnjega
odstavka se ugotavlja na podlagi podatkov za zadnje preteklo koledarsko leto iz
evidence registriranih vozil v skladu s predpisom, ki ureja registracijo
motornih vozil.
21. člen
(zagotavljanje prevzemanja)
(1) Proizvajalec mora zagotavljati
sistem za zbiranje in prevzem izrabljenih vozil svoje blagovne znamke od
zadnjih imetnikov na celotnem območju Republike Slovenije.
(2) S sistemom zbiralnih mest mora
proizvajalec zagotoviti, da je za zadnjega imetnika zbiralno mesto dosegljivo v
razdalji največ 50 km od njegovega prebivališča ali sedeža firme.
(3) Proizvajalec, ki samostojno izpolnjuje
obveznost iz 19. člena te uredbe, lahko ozemeljsko pokritost iz prejšnjega
odstavka zagotavlja sam kot zbiralec ali pa za zbiranje in prevzemanje sklene
pogodbo z osebo, ki izpolnjuje pogoje za zbiralca v skladu s to uredbo.
(4) S pogodbo iz prejšnjega odstavka
mora proizvajalec urediti dolžnosti zbiralca, da:
-      
prevzema izrabljena vozila in jih oddaja obratu
za razstavljanje v skladu z načrtom ravnanja z izrabljenimi vozili iz 24. člena
te uredbe ter
-      
proizvajalcu redno posreduje podatke o
prevzetih in v obdelavo oddanih izrabljenih vozilih iz svoje evidence, ki jo
vodi v skladu s 35. členom te uredbe, ter o izdanih potrdilih o uničenju iz
drugega odstavka 10. člena te uredbe.
22. člen
(obveščanje javnosti in informiranje
zadnjih imetnikov)
(1) Proizvajalec, ki samostojno
izpolnjuje obveznost iz 19. člena te uredbe, mora z oglaševalskimi akcijami ali
na drug primeren način najmanj štirikrat letno obveščati javnost o namenu in
ciljih zbiranja izrabljenih vozil ter o ravnanju z njimi.
(2) Proizvajalec iz prejšnjega
odstavka mora zagotavljati, da so zadnji imetniki informirani o zbiralnih
mestih in njihovi prostorski razmestitvi ter o pogojih oddajanja izrabljenih
vozil.
23. člen
(zagotavljanje obdelave)
(1) Proizvajalec, ki samostojno
izpolnjuje obveznost iz 19. člena te uredbe, lahko zagotovi obdelavo prevzetih
izrabljenih vozil sam, če je tudi upravljavec obrata za razstavljanje, ali pa v
zvezi z oddajo teh izrabljenih vozil v obdelavo sklene pogodbo z drugo osebo,
ki upravlja obrat za razstavljanje.
(2) Pogodbo iz prejšnjega odstavka
lahko proizvajalec sklene le z osebo, ki ima okoljevarstveno dovoljenje v
skladu s to uredbo in uporabno dovoljenje za obrat za razstavljanje v skladu s
predpisi, ki urejajo graditev.
(3) Proizvajalec mora zagotavljati, da
upravljavec obrata za razstavljanje, ki izvaja obdelavo prevzetih izrabljenih
vozil, v sodelovanju z upravljavcem drobilnika ali druge naprave za predelavo
zagotavlja doseganje ciljev iz 18. člena te uredbe.
24. člen
(načrt ravnanja z izrabljenimi vozili)
(1) Proizvajalec, ki samostojno
izpolnjuje obveznost iz 19. člena te uredbe, mora imeti načrt ravnanja z
izrabljenimi vozili (v nadaljnjem besedilu: načrt), v katerem v skladu s to
uredbo opredeli svoje obveznosti v zvezi z zbiranjem in oddajanjem izrabljenih
vozil v obdelavo ter način njihovega izvajanja.
(2) Načrt mora vsebovati zlasti
podatke o:
-      
firmi in sedežu oziroma imenu in naslovu
proizvajalca, za katerega velja načrt,
-      
predvidenem načinu prevzemanja izrabljenih
vozil od zadnjega imetnika in načinu preverjanja mase prevzetih izrabljenih
vozil in oddanih izrabljenih vozil v obdelavo,
-      
predvidenem načinu prevzemanja odpadnih delov
vozil,
-      
naslovu zbiralnih mest, njihovi zmogljivosti in
lokaciji ter opremi, s katero za prevzemanje izrabljenih vozil razpolagajo,
-      
firmi in sedežu oziroma imenu in naslovu oseb,
ki kot zbiralci zanj prevzemajo izrabljena vozila v skladu s tretjim odstavkom
21. člena te uredbe,
-      
predvidenem načinu obdelave oddanih izrabljenih
vozil, zlasti v povezavi z doseganjem ciljev iz 18. člena te uredbe,
-      
sedežu oziroma naslovu obratov za
razstavljanje, ki izvajajo obdelavo prevzetih izrabljenih vozil, njihovi
zmogljivosti in lokaciji ter opremi za obdelavo izrabljenih vozil,
-      
firmi in sedežu oziroma imenu in naslovu
obratov za razstavljanje, s katerimi je proizvajalec sklenil pogodbo v skladu s
prvim odstavkom prejšnjega člena,
-      
osnovah za določanje tarife v primeru
zaračunavanja prevzema izrabljenega vozila v skladu z 9. členom te uredbe,
-      
načinu vodenja in vsebini evidence o
prevzemanju izrabljenih vozil in ravnanju z njimi,
-      
načinu in obsegu obveščanja javnosti in
informiranja zadnjih imetnikov v skladu z 22. členom te uredbe.
25. člen
(vpis načrta in zbiralcev v evidenco)
(1) Načrt mora biti vpisan v evidenco
načrtov ravnanja z izrabljenimi vozili iz 30. člena te uredbe.
(2) Proizvajalec mora vlogi za vpis v
evidenco iz prejšnjega odstavka poleg načrta priložiti:
-      
predpogodbe z zbiralci iz tretjega odstavka 21.
člena te uredbe, če ni zbiralec sam,
-      
dokazila, da osebe iz prejšnje alinee
izpolnjujejo pogoje iz te uredbe za vpis v evidenco zbiralcev iz predpisa, ki
ureja ravnanje z odpadki, in
-      
pogodbe z upravljavci obratov za razstavljanje
iz prvega odstavka 23. člena te uredbe, če ni upravljavec obratov za
razstavljanje sam.
(3) Ministrstvo, pristojno za varstvo
okolja (v nadaljnjem besedilu: ministrstvo), preveri skladnost načrta s to
uredbo in vpiše načrt v evidenco iz prvega odstavka tega člena, če ugotovi, da:
-      
je predloženi načrt izdelan v skladu s to
uredbo in zagotavlja ravnanje z izrabljenimi vozili v skladu z zahtevami iz te
uredbe, zlasti v povezavi s cilji iz 18. člena te uredbe,
-      
osebe, ki bodo prevzemale in zbirale izrabljena
vozila, izpolnjujejo pogoje iz te uredbe za vpis v evidenco zbiralcev iz
predpisa, ki ureja ravnanje z odpadki, in
-      
imajo upravljavci obratov za razstavljanje
okoljevarstveno dovoljenje in uporabno dovoljenje za obrat.
(4) Ministrstvo proizvajalcu izda
odločbo o vpisu načrta v evidenco iz prvega odstavka tega člena, v kateri
določi način prevzemanja izrabljenih vozil in njihovega oddajanja v obdelavo
ter druge pogoje za izvajanje obveznosti proizvajalca, določene s to uredbo.
(5) Ministrstvo osebe iz druge alinee
tretjega odstavka tega člena po uradni dolžnosti vpiše v evidenco zbiralcev iz
predpisa, ki ureja ravnanje z odpadki.
26. člen
(skupno izpolnjevanje obveznosti
proizvajalcev)
(1) Proizvajalci, ki nameravajo
obveznosti iz 19. člena te uredbe izpolnjevati skupaj, morajo skleniti dogovor,
s katerim pristopijo k izvajanju skupnega načrta ravnanja z izrabljenimi vozili
(v nadaljnjem besedilu: skupni načrt) in določijo nosilca skupnega načrta, ki v
njihovem imenu zagotavlja zbiranje in oddajanje izrabljenih vozil v obdelavo
ter druge s tem povezane aktivnosti, določene s to uredbo.
(2) Proizvajalci iz prejšnjega
odstavka morajo zagotavljati, da izbrani nosilec skupnega načrta zagotavlja
ravnanje z izrabljenimi vozili v skladu s to uredbo in doseganje ciljev iz 18.
člena te uredbe.
(3) Nosilec skupnega načrta je pravna
oseba ali samostojni podjetnik posameznik, ki ga proizvajalci iz prejšnjega
odstavka pooblastijo za njihovo zastopanje pri ravnanju z izrabljenimi vozili v
skladu s to uredbo.
(4) Proizvajalci morajo v dogovoru iz
prvega odstavka tega člena nosilcu skupnega načrta določiti tudi obseg
pooblastil za njihovo zastopanje pri ravnanju z izrabljenimi vozili ter
usklajevanje in vodenje skupnih opravil in zadev, potrebnih za izvajanje
skupnega načrta.
27. člen
(zagotavljanje zbiranja, obveščanja in
obdelave v primeru skupnega načrta)
(1) V primeru zagotavljanja ravnanja z
izrabljenimi vozili v okviru skupnega načrta mora nosilec skupnega načrta v
imenu proizvajalcev, ki so pristopili k skupnemu načrtu, zagotavljati:
-      
prevzemanje izrabljenih vozil blagovnih znamk
proizvajalcev, ki so vključeni v skupni načrt, na način, določen v 21. členu te
uredbe,
-      
oddajanje prevzetih izrabljenih vozil v
obdelavo na način, določen v 23. členu te uredbe,
-      
obveščanje javnosti in zadnjih imetnikov na
način, določen v 22. členu te uredbe.
(2) Nosilec skupnega načrta mora
voditi in vzdrževati evidenco proizvajalcev, ki so vključeni v izvajanje
skupnega načrta, in ministrstvu ali pristojnemu inšpektorju na zahtevo
omogočiti vpogled vanjo.
28. člen
(skupni načrt)
(1) Proizvajalci iz prvega odstavka
26. člena te uredbe v skupnem načrtu v skladu s to uredbo opredelijo svoje
obveznosti v zvezi z zbiranjem in oddajanjem izrabljenih vozil v obdelavo ter
način njihovega izvajanja.
(2) Skupni načrt mora vsebovati zlasti
podatke o:
-      
firmi in sedežu oziroma imenu in naslovu
nosilca skupnega načrta,
-      
firmi in sedežu oziroma imenu in naslovu
proizvajalcev, ki so vključeni v izvajanje skupnega načrta, in deležu vozil
njihovih blagovnih znamk iz drugega odstavka 20. člena te uredbe,
-      
predvidenem načinu prevzemanja izrabljenih
vozil od zadnjega imetnika in načinu preverjanja mase prevzetih izrabljenih
vozil in oddanih izrabljenih vozil v obdelavo,
-      
predvidenem načinu prevzemanja odpadnih delov
vozil,
-      
naslovu zbiralnih mest, njihovi zmogljivosti in
lokaciji ter opremi, s katero za prevzemanje izrabljenih vozil razpolagajo,
-      
firmi in sedežu oziroma imenu in naslovu oseb,
ki kot zbiralci v okviru skupnega načrta prevzemajo izrabljena vozila v skladu
s prvim odstavkom prejšnjega člena,
-      
predvidenem načinu obdelave oddanih izrabljenih
vozil, zlasti v povezavi z doseganjem ciljev iz 18. člena te uredbe,
-      
sedežu oziroma naslovu obratov za
razstavljanje, ki v okviru skupnega načrta zagotavljajo obdelavo prevzetih
izrabljenih vozil, njihovi zmogljivosti in lokaciji ter opremi, s katero za
obdelavo izrabljenih vozil razpolagajo,
-      
firmi in sedežu oziroma imenu in naslovu
obratov za razstavljanje, s katerimi je nosilec skupnega načrta iz prvega
odstavka prejšnjega člena sklenil pogodbo,
-      
osnovah za določanje tarife, v skladu s katero
nosilec skupnega načrta obračunava stroške izvajanja skupnega načrta
posameznemu proizvajalcu, ki je vključen v skupni načrt,
-      
osnovah za določanje tarife v primeru
zaračunavanja prevzema izrabljenega vozila v skladu z 9. členom te uredbe,
-      
načinu vodenja in vsebini evidence o
prevzemanju izrabljenih vozil in ravnanju z njimi,
-      
načinu in obsegu obveščanja javnosti in
informiranja zadnjih imetnikov v skladu s prvim odstavkom prejšnjega člena.
(3) Pri določanju osnov za določanje
tarife, v skladu s katero nosilec skupnega načrta obračunava stroške izvajanja
skupnega načrta posameznemu proizvajalcu, ki je vključen v skupni načrt, je
treba upoštevati oceno stroškov izvajanja skupnega načrta.
29. člen
(vpis skupnega načrta in zbiralcev v
evidenco)
(1) Skupni načrt mora biti vpisan v
evidenco načrtov ravnanja z izrabljenimi vozili iz 30. člena te uredbe. Vlogo
za vpis skupnega načrta v evidenco iz prejšnjega stavka v imenu proizvajalcev,
ki jih zastopa, vloži nosilec skupnega načrta.
(2) Vlogi iz prejšnjega odstavka
morajo biti poleg skupnega načrta priloženi:
-      
dogovor proizvajalcev o izvajanju skupnega
načrta,
-      
predpogodbe z osebami, ki bodo v okviru
skupnega načrta kot zbiralci prevzemale in zbirale izrabljena vozila,
-      
dokazila, da osebe iz prejšnje alinee
izpolnjujejo pogoje iz te uredbe za vpis v evidenco zbiralcev iz predpisa, ki
ureja ravnanje z odpadki, in
-      
pogodbe z upravljavci obratov za razstavljanje,
ki bodo v okviru skupnega načrta obdelovali izrabljena vozila.
(3) Ministrstvo preveri skladnost
skupnega načrta s to uredbo in vpiše skupni načrt v evidenco iz prvega odstavka
tega člena, če ugotovi, da:
-      
proizvajalci, ki so pristopili k priloženemu
dogovoru o izvajanju skupnega načrta, predstavljajo reprezentativno skupino
proizvajalcev v skladu z drugim odstavkom 20. člena te uredbe,
-      
je dogovor proizvajalcev o izvajanju skupnega
načrta v skladu s to uredbo,
-      
je skupni načrt izdelan v skladu s to uredbo in
zagotavlja ravnanje z izrabljenimi vozili v skladu z zahtevami iz te uredbe,
zlasti v povezavi s cilji iz 18. člena te uredbe,
-      
osebe, ki bodo prevzemale in zbirale izrabljena
vozila, izpolnjujejo pogoje iz te uredbe za vpis v evidenco zbiralcev iz
predpisa, ki ureja ravnanje z odpadki, in
-      
imajo upravljavci obratov za razstavljanje
okoljevarstveno in uporabno dovoljenje za obrat.
(4) Ministrstvo nosilcu skupnega
načrta izda odločbo o vpisu skupnega načrta v evidenco iz prvega odstavka tega
člena, v kateri določi način prevzemanja izrabljenih vozil in njihovega
oddajanja v obdelavo ter druge pogoje za izvajanje obveznosti v skupni načrt
vključenih proizvajalcev, določene s to uredbo.
(5) Ministrstvo osebe iz četrte alinee
tretjega odstavka tega člena po uradni dolžnosti vpiše v evidenco zbiralcev iz
predpisa, ki ureja ravnanje z odpadki.
30. člen
(evidenca načrtov ravnanja z izrabljenimi
vozili)
(1) Ministrstvo zaradi izvajanja nalog
in postopkov po tej uredbi vodi in vzdržuje evidenco načrtov ravnanja z
izrabljenimi vozili, ki vsebuje naslednje podatke o posameznem načrtu oziroma
skupnem načrtu:
-      
datum vpisa načrta oziroma skupnega načrta v
evidenco,
-      
firmo in sedež oziroma ime in naslov
proizvajalca, za katerega velja načrt,
-      
firmo in sedež oziroma ime in naslov nosilca
skupnega načrta, če gre za skupni načrt,
-      
seznam proizvajalcev, ki so vključeni v skupni
načrt, če gre za skupni načrt (firmo in sedež oziroma ime in naslov proizvajalcev),
-      
firmo in sedež oziroma ime in naslov zbiralcev
in
-      
firmo in sedež oziroma ime in naslov
upravljavcev obratov za razstavljanje.
(2) Podatki iz evidence iz prejšnjega
odstavka so javni in objavljeni na spletnih straneh ministrstva.
(3) Na spletnih straneh ministrstva se
na podlagi podatkov iz evidence zbiralcev odpadkov iz predpisa, ki ureja
ravnanje z odpadki, objavijo tudi naslovi in lokacije zbiralnih mest in obratov
za razstavljanje, ki izvajajo prevzem izrabljenih vozil.
31. člen
(sprememba načrta oziroma skupnega načrta)
(1) Proizvajalec oziroma nosilec
skupnega načrta mora vsako večjo spremembo načrta oziroma skupnega načrta ali
spremembo firme ali sedeža oziroma imena ali naslova proizvajalca oziroma
nosilca skupnega načrta pisno sporočiti ministrstvu.
(2) Za večjo spremembo iz prejšnjega
odstavka se šteje sprememba, ki vpliva na izpolnjevanje obveznosti
proizvajalcev po tej uredbi, zlasti pa sprememba glede vključenih zbiralcev ali
upravljavcev obratov za razstavljanje. V primeru skupnega načrta se odstop
obstoječega proizvajalca od izvajanja skupnega načrta ali pristop novega
proizvajalca k izvajanju skupnega načrta šteje za večjo spremembo iz prejšnjega
odstavka.
(3) Proizvajalec oziroma nosilec
skupnega načrta lahko začne izvajati spremenjeni načrt oziroma skupni načrt 45
dni po sporočilu iz prvega odstavka tega člena, pred potekom tega roka pa na
zahtevo le z dovoljenjem ministrstva.
(4) Če ministrstvo ugotovi, da je s
spremembo načrta oziroma skupnega načrta zagotovljeno ravnanje z izrabljenimi
vozili v skladu z zahtevami iz te uredbe, spremembo vpiše v evidenco načrtov
ravnanja z izrabljenimi vozili in o tem obvesti proizvajalca oziroma nosilca
skupnega načrta.
(5) Če ministrstvo ugotovi, da
sprememba načrta oziroma skupnega načrta ni v skladu s to uredbo in z njo ni
zagotovljeno ravnanje z izrabljenimi vozili v skladu z zahtevami iz te uredbe,
proizvajalca oziroma nosilca skupnega načrta v roku iz tretjega odstavka tega
člena o tem pisno obvesti in ga pozove, naj odpravi ugotovljene pomanjkljivosti
ter informacijo o tem posreduje ministrstvu.
(6) Če proizvajalec oziroma nosilec
skupnega načrta v določenem roku informacije iz prejšnjega odstavka ministrstvu
ne posreduje, se šteje, da pomanjkljivosti ni odpravil, načrt oziroma skupni
načrt pa se izbriše iz evidence načrtov ravnanja z izrabljenimi vozili.
(7) Ne glede na določbo tretjega
odstavka tega člena lahko proizvajalec oziroma nosilec skupnega načrta začne
izvajati spremenjeni načrt takoj, če gre le za spremembo njegove firme ali
sedeža oziroma imena ali naslova.
32. člen
(izbris načrta oziroma skupnega načrta iz
evidence)
(1) Ministrstvo izbriše načrt iz
evidence načrtov ravnanja z izrabljenimi vozili in izda proizvajalcu, za
katerega velja načrt, odločbo o izbrisu iz evidence:
-      
če ugotovi, da ne zagotavlja ravnanja z
izrabljenimi vozili v skladu z načrtom,
-      
če ugotovi, da ne zagotavlja doseganja ciljev
iz 18. člena te uredbe,
-      
če ugotovi, da ne posreduje poročila o ravnanju
z izrabljenimi vozili v skladu s to uredbo, ali
-      
na predlog proizvajalca.
(2) Ministrstvo izbriše skupni načrt
iz evidence načrtov ravnanja z izrabljenimi vozili in izda nosilcu skupnega
načrta odločbo o izbrisu iz evidence:
-      
če ugotovi, da nosilec skupnega načrta ne
zagotavlja ravnanja z izrabljenimi vozili v skladu s skupnim načrtom,
-      
če ugotovi, da nosilec skupnega načrta ne
zagotavlja doseganja ciljev iz 18. člena te uredbe,
-      
če ugotovi, da nosilec skupnega načrta ne
posreduje poročila o ravnanju z izrabljenimi vozili v skladu s to uredbo,
-      
če ugotovi, da proizvajalci, ki so vključeni v
izvajanje skupnega načrta, ne predstavljajo več reprezentativne skupine
proizvajalcev v skladu z drugim odstavkom 20. člena te uredbe, ali
-      
na predlog proizvajalcev, ki so vključeni v
izvajanje skupnega načrta.
(3) V primeru iz prve alinee prvega
odstavka tega člena oziroma prve alinee prejšnjega odstavka ministrstvo izbriše
načrt oziroma skupni načrt na podlagi pravnomočne odločbe pristojnega
inšpektorja.
(4) V primeru iz druge, tretje in
četrte alinee prvega odstavka tega člena oziroma druge, tretje in četrte alinee
drugega odstavka tega člena ministrstvo izbriše načrt oziroma skupni načrt po
pravnomočnosti odločbe o izbrisu iz evidence.
33. člen
(poročilo o ravnanju z izrabljenimi
vozili)
(1) Proizvajalec, ki samostojno
izpolnjuje obveznost iz 19. člena te uredbe, mora najpozneje do 31. marca
tekočega leta ministrstvu posredovati poročilo o ravnanju z izrabljenimi vozili
(v nadaljnjem besedilu: poročilo) za preteklo koledarsko leto.
(2) Poročilo mora biti posredovano v
elektronski obliki in mora vsebovati podatke o:
-      
številu izrabljenih vozil, prevzetih v skladu s
prvim odstavkom 8. člena te uredbe, in njihovi celotni masi, izraženi v
kilogramih, ločeno po zbiralnih mestih,
-      
številu izrabljenih vozil, prevzetih v skladu s
prvim odstavkom 12. člena te uredbe, in njihovi celotni masi, izraženi v
kilogramih,
-      
količini prevzetih odpadnih delov iz 13. člena
te uredbe, izraženi v kilogramih,
-      
številu izrabljenih vozil, oddanih v obdelavo,
in njihovi celotni masi, izraženi v kilogramih, ločeno po obratih za
razstavljanje,
-      
količini materialov iz izrabljenih vozil,
oddanih po obdelavi v obratih za razstavljanje v recikliranje in nadaljnjo
obdelavo, izraženi v kilogramih, ločeno po obratih za razstavljanje,
-      
količini delov izrabljenih vozil, predanih v
ponovno uporabo, izraženi v kilogramih, ločeno po obratih za razstavljanje,
-      
celotni masi v drobilniku ali drugi napravi za
predelavo obdelanih razstavljenih vozil in njihovih delov, ločeno po posameznih
materialih,
-      
izvajanju drugih obveznosti proizvajalca,
določenih v načrtu, in
-      
načinu doseganja okoljskih ciljev iz 18. člena
te uredbe.
(3) V imenu proizvajalcev, ki so
vključeni v izvajanje skupnega načrta, mora ministrstvu poročilo v roku iz
prvega odstavka tega člena in na način iz prejšnjega odstavka posredovati
nosilec skupnega načrta.
(4) Poročilo iz prejšnjega odstavka
mora vsebovati podatke iz drugega odstavka tega člena.
(5) Ministrstvo iz uradnih evidenc o
finančnih poročilih poslovnih subjektov pridobi revidirano finančno poročilo
nosilca skupnega načrta.
(6) Ministrstvo lahko od proizvajalca
oziroma nosilca skupnega načrta zahteva dopolnitev poročila, če ugotovi, da ni
izdelano v skladu z zahtevami iz drugega oziroma četrtega odstavka tega člena
ali iz njega ni razvidno izpolnjevanje obveznosti glede na načrt oziroma skupni
načrt.
(7) Če proizvajalec ali nosilec
skupnega načrta ministrstvu zahtevane dopolnitve poročila ne posreduje v roku,
ki ga ministrstvo določi v zahtevi iz prejšnjega odstavka, se šteje, da
poročila ni posredoval.
VI. OBVEZNOSTI ZBIRALCA IZRABLJENIH VOZIL
34. člen
(pogoji za zbiralca)
(1) Zbiralec mora biti vpisan v
evidenco zbiralcev iz predpisa, ki ureja ravnanje z odpadki.
(2) Za vpis v evidenco iz prejšnjega
odstavka mora oseba, ki namerava zbirati izrabljena vozila:
-      
izpolnjevati pogoje za zbiralca, določene v
predpisu, ki ureja ravnanje z odpadki, razen pogoja, da je registrirana za
opravljanje dejavnosti zbiranja in odvoza odpadkov v skladu s predpisom, ki
ureja klasifikacijo dejavnosti,
-      
upravljati najmanj eno zbiralno mesto, ki
izpolnjuje zahteve iz prvega odstavka 15. člena te uredbe, ali biti upravljavec
obrata za razstavljanje, ki izpolnjuje zahteve iz drugega odstavka 15. člena te
uredbe,
-      
imeti sklenjeno pogodbo o oddajanju zbranih
izrabljenih vozil obratu za razstavljanje, če upravlja eno ali več zbiralnih
mest, in
-      
izpolnjevati zahteve iz prvega in drugega
odstavka 14. člena te uredbe in tretjega odstavka 15. člena te uredbe.
(3) V pogodbi iz tretje alinee prejšnjega
odstavka morata upravljavec obrata za razstavljanje in zbiralec urediti tudi
pooblastilo za izdajanje potrdil o uničenju iz 10. člena te uredbe.
35. člen
(obveznosti zbiralca)
(1) Zbiralec mora voditi obratovalni
dnevnik v obsegu in na način, določen v Prilogi 2 te uredbe, in ga na zahtevo
predložiti pristojnemu inšpektorju.
(2) Zbiralec mora v evidenci o
zbiranju odpadkov, ki jo vodi v skladu s predpisom, ki ureja ravnanje z
odpadki, voditi tudi podatke o:
-      
proizvajalcih, za katere izrabljena vozila prevzema
in oddaja v obrate za razstavljanje, če gre za upravljavca zbiralnega mesta,
-      
številu zbranih izrabljenih vozil in njihovi
celotni masi, izraženi v kilogramih, za vsako zbiralno mesto posebej, ter
-      
številu izrabljenih vozil, oddanih v obrate za
razstavljanje, in njihovi celotni masi, izraženi v kilogramih, ločeno za vsak
obrat posebej.
(3) Zbiralec lahko prevzema izrabljena
vozila zgolj v okviru enega načrta ali enega skupnega načrta.
(4) Zbiralec o zbranih izrabljenih
vozilih in njihovi oddaji obratom za razstavljanje poroča v skladu s predpisom,
ki ureja ravnanje z odpadki.
VII. OBVEZNOSTI V ZVEZI Z OBDELAVO IZRABLJENIH VOZIL
36. člen
(obveznosti v zvezi s cilji ponovne
uporabe, recikliranja in predelave)
(1) Upravljavec obrata za
razstavljanje mora skupaj z upravljavcem drobilnika ali druge naprave za
predelavo, kateremu oddaja razstavljena vozila v nadaljnjo obdelavo,
zagotavljati doseganje ciljev iz 18. člena te uredbe glede ponovne uporabe in
predelave ter ponovne uporabe in recikliranja za vsa v razstavljanje prevzeta
izrabljena vozila.
(2) Upravljavec obrata za
razstavljanje mora pred oddajo razstavljenega vozila v drobljenje ali v
obdelavo v drugi napravi za predelavo izločiti in predati v ponovno uporabo ali
recikliranje sestavne dele, materiale in tekočine v letnem deležu desetih
odstotkov od celotne mase prevzetih praznih izrabljenih vozil.
(3) Kot dokazilo o predaji sestavnih
delov, materialov ali tekočin iz prejšnjega odstavka v ponovno uporabo ali
recikliranje se uporabljajo evidenčni listi, izpolnjeni v skladu s predpisom,
ki ureja ravnanje z odpadki, in tehtalni listi.
(4) Upravljavec drobilnika mora
odvisno od mase prevzetih razstavljenih vozil od nekovinskih preostankov
drobljenja predati v predelavo:
-      
do 31. decembra 2014 v letnem deležu petih
odstotkov,
-      
od 1. januarja 2015 v letnem deležu 15
odstotkov, od tega najmanj pet odstotkov v recikliranje.
(5) Kot dokazilo o predaji nekovinskih
preostankov iz prejšnjega odstavka v predelavo ali recikliranje se uporabljajo
evidenčni listi, izpolnjeni v skladu s predpisom, ki ureja ravnanje z odpadki,
in tehtalni listi.
(6) Zahteve, povezane z doseganjem
deležev iz drugega in četrtega odstavka tega člena, in način njihovega
izračunavanja so določeni v Prilogi 2 te uredbe.
37. člen
(pogoji za obrat za razstavljanje)
(1) Upravljavec obrata za
razstavljanje mora imeti okoljevarstveno dovoljenje za predelavo odpadkov po
postopkih R12 in R13 v skladu s predpisom, ki ureja ravnanje z odpadki.
(2) Za pridobitev okoljevarstvenega
dovoljenja iz prejšnjega odstavka morajo biti izpolnjene zahteve iz predpisa,
ki ureja ravnanje z odpadki, in zahteve iz 14. člena te uredbe, prvega in
drugega odstavka 16. člena te uredbe ter drugega odstavka prejšnjega člena.
(3) Upravljavec obrata za
razstavljanje mora za pridobitev okoljevarstvenega dovoljenja iz prvega
odstavka tega člena imeti tudi sklenjeno pogodbo o oddajanju razstavljenih
vozil v drobljenje ali v nadaljnjo obdelavo v drugi napravi za predelavo.
(4) Če ima upravljavec obrata za
razstavljanje pogodbo iz prejšnjega odstavka sklenjeno z osebo, ki drobljenje
ali nadaljnjo obdelavo v drugi napravi za predelavo izvaja v drugi državi
članici EU ali tretji državi, ki ni država članica EU, mora predložiti tudi
dokazila o tem, da recikliranje oziroma predelava poteka pod podobnimi pogoji,
kot so glede ravnanja z izrabljenimi vozili predpisani v EU.
(5) Upravljavec obrata za
razstavljanje, ki ni vključen v načrt ali skupni načrt, mora za pridobitev
okoljevarstvenega dovoljenja izpolnjevati tudi pogoje za zbiralca iz drugega odstavka
34. člena te uredbe in izvajati obveznosti, določene za zbiralca v 35. členu te
uredbe.
(6) Na zahtevo upravljavca iz
prejšnjega odstavka se lahko ugotavljanje izpolnjevanja pogojev za zbiralca
izvede v postopku za izdajo okoljevarstvenega dovoljenja iz prvega odstavka
tega člena, pri čemer mora vloga za pridobitev okoljevarstvenega dovoljenja
vsebovati tudi sestavine vloge za vpis v evidenco zbiralcev iz predpisa, ki
ureja ravnanje z odpadki.
(7) V okoljevarstvenem dovoljenju iz
prvega odstavka tega člena ministrstvo v skladu s predpisom, ki ureja ravnanje
z odpadki, in Prilogo 2 te uredbe podrobneje določi zahteve v zvezi s
postavitvijo in opremo obrata, njegovim obratovanjem in vodenjem ustrezne
dokumentacije. V okoljevarstvenem dovoljenju iz prejšnjega stavka ministrstvo
tudi določi, ali se razstavljena vozila oddajajo v drobljenje ali v nadaljnjo
obdelavo v drugi napravi za predelavo.
(8) V primeru iz šestega odstavka tega
člena ministrstvo ob izdaji okoljevarstvenega dovoljenja po uradni dolžnosti
izvede tudi vpis v evidenco zbiralcev iz prvega odstavka 34. člena te uredbe.
38. člen
(obveznosti upravljavca obrata za
razstavljanje)
(1) Upravljavec obrata za
razstavljanje mora imeti poslovnik obratovanja, ki vsebuje delovna in
obratovalna navodila v zvezi z obdelavo in skladiščenjem izrabljenih vozil.
(2) Upravljavec obrata za
razstavljanje mora voditi obratovalni dnevnik v obsegu in na način, določen v
Prilogi 2 te uredbe, in ga na zahtevo predložiti pristojnemu inšpektorju.
(3) Upravljavec obrata za
razstavljanje mora v evidenci o obdelavi odpadkov, ki jo vodi v skladu s
predpisom, ki ureja ravnanje z odpadki, voditi tudi podatke o:
-      
proizvajalcih, za katere izrabljena vozila
prevzema kot zbiralec v skladu s tretjim odstavkom 21. člena te uredbe ali
prvim odstavkom 27. člena te uredbe,
-      
proizvajalcih, od katerih prevzema izrabljena
vozila v obdelavo v skladu s pogodbo iz prvega odstavka 23. člena te uredbe ali
prvim odstavkom 27. člena te uredbe,
-      
številu v obdelavo prevzetih izrabljenih vozil
in njihovi celotni masi, izraženi v kilogramih, ločeno po zbiralnih mestih,
-      
številu izrabljenih vozil, v obdelavo prevzetih
v skladu s prvim odstavkom 12. člena te uredbe, in njihovi celotni masi,
izraženi v kilogramih,
-      
količini prevzetih odpadnih delov iz 13. člena
te uredbe, izraženi v kilogramih,
-      
celotni masi sestavnih delov ali materialov iz
izrabljenih vozil, predanih v ponovno uporabo, izraženi v kilogramih,
-      
celotni masi sestavnih delov, materialov ali
tekočin iz izrabljenih vozil, predanih v recikliranje, izraženi v kilogramih,
-      
celotni masi razstavljenih vozil in njihovih
delov, oddanih v nadaljnjo obdelavo, ločeno po izvajalcih obdelave v
drobilnikih in drugih napravah za predelavo,
-      
celotni masi delov razstavljenih vozil, ki jih
je predal v odstranjevanje.
(4) Če upravljavec obrata za
razstavljanje prevzema v obdelavo izrabljena vozila v okviru več načrtov ali
skupnega načrta, mora podatke iz prejšnjega odstavka voditi ločeno za vsak
načrt oziroma za skupni načrt posebej.
39. člen
(poročanje o ravnanju z izrabljenimi
vozili)
(1) Upravljavec obrata za
razstavljanje mora o razstavljenih izrabljenih vozilih in ravnanju z njimi
poročati ministrstvu v skladu s predpisom, ki ureja ravnanje z odpadki.
(2) Upravljavec obrata za
razstavljanje, ki ni vključen v načrt ali skupni načrt, mora poročilu iz
prejšnjega odstavka priložiti tudi podatke o:
-      
številu izrabljenih vozil, prevzetih v skladu s
prvim odstavkom 8. člena te uredbe, in njihovi celotni masi, izraženi v
kilogramih,
-      
številu razstavljenih vozil, oddanih v drobljenje
ali nadaljnjo obdelavo v drugi napravi za predelavo, in njihovi celotni masi,
izraženi v kilogramih,
-      
količini materialov iz izrabljenih vozil,
oddanih po obdelavi v obratu za razstavljanje v recikliranje in nadaljnjo
obdelavo, izraženi v kilogramih,
-      
količini delov izrabljenih vozil, predanih v
ponovno uporabo, izraženi v kilogramih,
-      
celotni masi v drobilniku ali drugi napravi za
predelavo obdelanih razstavljenih izrabljenih vozil in njihovih delov, ločeno
po posameznih materialih.
(3) Ministrstvo lahko od upravljavca
obrata za razstavljanje zahteva dopolnitev poročila, če ugotovi, da ni izdelano
v skladu z zahtevami iz prejšnjega odstavka ali iz njega ni razvidno
izpolnjevanje obveznosti iz te uredbe.
(4) Če upravljavec obrata za
razstavljanje ministrstvu zahtevane dopolnitve poročila ne posreduje v roku, ki
ga ministrstvo določi v zahtevi iz prejšnjega odstavka, se šteje, da poročilo
ni oddano.
40. člen
(pogoji za drobilnike in druge naprave za
predelavo)
(1) Upravljavec drobilnika ali druge
naprave za predelavo mora imeti okoljevarstveno dovoljenje za predelavo
odpadkov po postopkih R12 in R13 v skladu s predpisom, ki ureja ravnanje z
odpadki.
(2) Za pridobitev okoljevarstvenega
dovoljenja iz prejšnjega odstavka morajo biti izpolnjene zahteve iz predpisa,
ki ureja ravnanje z odpadki, in zahteve iz 14. člena te uredbe, prvega odstavka
17. člena te uredbe in četrtega odstavka 36. člena te uredbe.
(3) V okoljevarstvenem dovoljenju iz
prvega odstavka tega člena se v skladu s Prilogo 2 te uredbe podrobneje določijo
zahteve za postavitev in opremo ter obratovanje drobilnika ali druge naprave za
predelavo ter vodenje ustrezne dokumentacije.
41. člen
(obveznosti upravljavca drobilnika ali
druge naprave za predelavo)
(1) Upravljavec drobilnika ali druge
naprave za predelavo mora voditi obratovalni dnevnik v obsegu in na način,
določen v Prilogi 2 te uredbe, in ga na zahtevo predložiti pristojnemu
inšpektorju.
(2) Upravljavec iz prejšnjega odstavka
mora v evidenci o obdelavi odpadkov, ki jo vodi v skladu s predpisom, ki ureja
ravnanje z odpadki, voditi tudi podatke o:
-      
količini v drobljenje ali drugačno predelavo
prevzetih razstavljenih vozil in njihovih delov ter njihovi celotni masi,
izraženi v kilogramih, ločeno po posameznih obratih za razstavljanje,
-      
količini v drobilniku ali drugi napravi za
predelavo obdelanih razstavljenih vozil in njihovih delov ter njihovi celotni
masi, izraženi v kilogramih, ločeno po posameznih materialih,
-      
količini nekovinskih preostankov drobljenja,
predanih v predelavo, izraženi v kilogramih.
(3) Če upravljavec iz prvega odstavka
tega člena prevzema razstavljena vozila in njihove dele od upravljavcev obratov
za razstavljanje iz načrta ali skupnega načrta, mora podatke iz prejšnjega
odstavka voditi ločeno za vsak načrt oziroma skupni načrt posebej.
(4) Upravljavec iz prvega odstavka
tega člena mora podatke o količini in celotni masi v drobilniku ali drugi
napravi za nadaljnjo predelavo obdelanih razstavljenih vozil in njihovih delov,
ločeno po posameznih materialih, redno posredovati upravljavcu obrata za
razstavljanje, ki mu je razstavljena vozila oddal v obdelavo.
(5) Upravljavec iz prvega odstavka
tega člena mora o ravnanju z razgrajenimi vozili poročati ministrstvu v skladu
s predpisom, ki ureja ravnanje z odpadki.
VIII. INFORMACIJSKI SISTEM O RAVNANJU Z IZRABLJENIMI VOZILI
42. člen
(informacijski sistem o ravnanju z
izrabljenimi vozili)
(1) Za elektronsko podporo pri
izdajanju potrdil o uničenju vozila in za kontinuirano spremljanje zbiranja in
obdelave izrabljenih vozil, zlasti glede doseganja ciljev iz 18. člena te
uredbe, ministrstvo vodi in vzdržuje informacijski sistem o ravnanju z
izrabljenimi vozili (v nadaljnjem besedilu: informacijski sistem).
(2) Informacijski sistem vsebuje za
vsakega upravljavca obrata za razstavljanje posebej podatke o:
-      
vozilih iz potrdil o uničenju vozila, izdanih v
skladu z 10. členom te uredbe,
-      
ponovno uporabljenih, recikliranih in
predelanih surovinah iz postopkov odstranjevanja onesnaževal, razstavljanja in
drobljenja ter postopkov po drobljenju prevzetih izrabljenih vozil.
(3) Dostop do podatkov v
informacijskem sistemu imajo ministrstvo in upravljavci obratov za
razstavljanje, možnost stalnega vpogleda v podatke informacijskega sistema pa
tudi proizvajalci in nosilec skupnega načrta.
(4) Podatke iz informacijskega sistema
ministrstvo uporablja pri nadzoru ravnanja z izrabljenimi vozili po tej uredbi
in za izpolnjevanje poročevalskih obveznosti v skladu s 44. členom te
uredbe.
43. člen
(posredovanje podatkov v informacijski
sistem)
(1) Podatki iz prve alinee drugega
odstavka prejšnjega člena se za vozilo v informacijski sistem vnesejo ob izdaji
potrdila o uničenju v skladu s četrtim odstavkom 10. člena te uredbe.
(2) Podatke iz druge alinee drugega
odstavka prejšnjega člena posreduje v informacijski sistem upravljavec obrata
za razstavljanje, in sicer v elektronski obliki najpozneje 30 dni po zaključku
vsakega trimesečja v koledarskem letu.
(3) Pri posredovanju podatkov iz
prejšnjega odstavka se uporabljajo podrobnejša navodila ministrstva, objavljena
na njegovih spletnih straneh.
IX. POROČANJE KOMISIJI EU
44. člen
(poročanje Komisiji EU)
Ministrstvo o doseganju ciljev pri ravnanju
z izrabljenimi vozili poroča Komisiji EU v skladu z 9. členom Direktive
2000/53/ES.
X. NADZOR
45. člen
(nadzor)
Nadzor nad izvajanjem te uredbe opravljajo
inšpektorji, pristojni za varstvo okolja.
XI. KAZENSKE DOLOČBE
46. člen
(težji prekrški za proizvajalca)
(1) Z globo od 10.000 do 30.000 eurov
se kaznuje za prekršek pravna oseba, ki po določbah te uredbe nastopa kot
proizvajalec, če:
1.    
ne zagotovi sistema za zbiranje in prevzem
izrabljenih vozil njegove blagovne znamke in delov vozil, ki pri servisiranju
in popravilu vozil njegove blagovne znamke nastanejo kot odpadek, in oddaje
vseh prevzetih izrabljenih vozil v obdelavo (19. člen),
2.    
nima načrta, ki je vpisan v evidenco načrtov
ravnanja z izrabljenimi vozili, oziroma ni vključen v skupni načrt, ki je
vpisan v evidenco načrtov ravnanja z izrabljenimi vozili (prvi odstavek 25.
člena oziroma prvi odstavek 29. člena),
3.    
ne prijavi ministrstvu večje spremembe načrta
(prvi odstavek 31. člena),
4.    
ne posreduje ministrstvu poročila za preteklo
koledarsko leto v določenem času, predpisani obliki in vsebini (prvi in drugi
odstavek 33. člena).
(2) Z globo od 6.000 do 20.000 eurov
se za prekršek iz prejšnjega odstavka kaznuje samostojni podjetnik posameznik,
ki po določbah te uredbe nastopa kot proizvajalec.
(3) Z globo od 2.000 do 4.100 eurov se
za prekršek iz prvega odstavka tega člena kaznuje tudi odgovorna oseba pravne
osebe oziroma odgovorna oseba samostojnega podjetnika posameznika.
47. člen
(lažji prekrški za proizvajalca)
(1) Z globo od 5.000 do 15.000 eurov
se kaznuje za prekršek pravna oseba, ki po določbah te uredbe nastopa kot
proizvajalec, če:
1.    
ne zagotovi informacij o razstavljanju za vsak
tip novega vozila, ki ga da na trg, v šestih mesecih od dneva, ko je bilo
vozilo dano na trg (prvi odstavek 6. člena),
2.    
ne zagotavlja zbiranja in prevzemanja
izrabljenih vozil na celotnem območju Republike Slovenije in na predpisan način
(prvi in drugi odstavek 21. člena),
3.    
nima sklenjene pogodbe z zbiralcem o
zagotavljanju njegovih obveznosti (tretji odstavek 21. člena),
4.    
ne zagotavlja obveščenosti javnosti in
informiranosti zadnjih imetnikov na predpisan način (prvi in drugi odstavek 22.
člena),
5.    
nima sklenjene pogodbe z osebo, ki upravlja
obrat za razstavljanje, o zagotavljanju njegovih obveznosti (prvi odstavek 23.
člena),
6.    
ne prijavi ministrstvu spremembe firme ali
sedeža oziroma imena ali naslova (prvi odstavek 31. člena).
(2) Z globo od 3.000 do 10.000 eurov
se za prekršek iz prejšnjega odstavka kaznuje samostojni podjetnik posameznik,
ki po določbah te uredbe nastopa kot proizvajalec.
(3) Z globo od 1.000 do 2.500 eurov se
za prekršek iz prvega odstavka tega člena kaznuje tudi odgovorna oseba pravne
osebe oziroma odgovorna oseba samostojnega podjetnika posameznika.
48. člen
(težji prekrški za nosilca skupnega
načrta)
(1) Z globo od 10.000 do 30.000 eurov
se kaznuje za prekršek pravna oseba, ki po določbah te uredbe nastopa kot
nosilec skupnega načrta, če:
1.    
ne zagotavlja prevzemanja izrabljenih vozil
blagovnih znamk proizvajalcev, ki so vključeni v skupni načrt, oddajanja
prevzetih izrabljenih vozil v obdelavo ter obveščanja javnosti in zadnjih
imetnikov na predpisan način (prvi odstavek 27. člena),
2.    
ne vpiše skupnega načrta v evidenco načrtov
ravnanja z izrabljenimi vozili (prvi odstavek 29. člena),
3.    
ne prijavi ministrstvu večje spremembe skupnega
načrta (prvi odstavek 31. člena),
4.    
ne posreduje ministrstvu poročila za preteklo
koledarsko leto v določenem času, predpisani obliki in vsebini (tretji odstavek
33. člena).
(2) Z globo od 6.000 do 20.000 eurov
se za prekršek iz prejšnjega odstavka kaznuje samostojni podjetnik posameznik,
ki po določbah te uredbe nastopa kot nosilec skupnega načrta.
(3) Z globo od 2.000 do 4.100 eurov se
za prekršek iz prvega odstavka tega člena kaznuje tudi odgovorna oseba pravne
osebe oziroma odgovorna oseba samostojnega podjetnika posameznika.
49. člen
(lažji prekrški za nosilca skupnega
načrta)
(1) Z globo od 5.000 do 15.000 eurov
se kaznuje za prekršek pravna oseba, ki po določbah te uredbe nastopa kot
nosilec skupnega načrta, če:
1.    
ne vodi in vzdržuje evidence proizvajalcev, ki
so vključeni v izvajanje skupnega načrta, ali ministrstvu ali pristojnemu
inšpektorju na njegovo zahtevo ne omogoči vpogleda vanjo (drugi odstavek 27.
člena),
2.    
ne prijavi ministrstvu spremembe firme ali
sedeža oziroma imena ali naslova (prvi odstavek 31. člena).
(2) Z globo od 3.000 do 10.000 eurov
se za prekršek iz prejšnjega odstavka kaznuje samostojni podjetnik posameznik,
ki po določbah te uredbe nastopa kot nosilec skupnega načrta.
(3) Z globo od 1.000 do 2.500 eurov se
za prekršek iz prvega odstavka tega člena kaznuje tudi odgovorna oseba pravne
osebe oziroma odgovorna oseba samostojnega podjetnika posameznika.
50. člen
(težji prekrški za zbiralca)
(1) Z globo od 10.000 do 30.000 eurov
se kaznuje za prekršek pravna oseba, ki po določbah te uredbe nastopa kot
zbiralec, če:
1.    
na zbiralnem mestu ne ravna z izrabljenimi
vozili na predpisan način (tretji odstavek 15. člena),
2.    
izrabljenega vozila, prevzetega na zbiralnem
mestu, ne odda obratu za razstavljanje iz načrta oziroma skupnega načrta
(četrti odstavek 15. člena).
(2) Z globo od 6.000 do 20.000 eurov
se za prekršek iz prejšnjega odstavka kaznuje samostojni podjetnik posameznik,
ki po določbah te uredbe nastopa kot zbiralec.
(3) Z globo od 2.000 do 4.100 eurov se
za prekršek iz prvega odstavka tega člena kaznuje tudi odgovorna oseba pravne
osebe oziroma odgovorna oseba samostojnega podjetnika posameznika.
51. člen
(lažji prekrški za zbiralca)
(1) Z globo od 5.000 do 15.000 eurov
se kaznuje za prekršek pravna oseba, ki po določbah te uredbe nastopa kot
zbiralec, če:
1.    
ne prevzame izrabljenega vozila od zadnjega
imetnika brezplačno (prvi odstavek 9. člena),
2.    
ne izda potrdila o uničenju vozila zadnjemu
imetniku brezplačno (peti odstavek 10. člena),
3.    
ne vodi obratovalnega dnevnika na predpisan
način (prvi odstavek 35. člena),
4.    
ne vodi evidence o zbiranju odpadkov na
predpisan način (drugi odstavek 35. člena).
(2) Z globo od 3.000 do 10.000 eurov
se za prekršek iz prejšnjega odstavka kaznuje samostojni podjetnik posameznik,
ki po določbah te uredbe nastopa kot zbiralec.
(3) Z globo od 1.000 do 2.500 eurov se
za prekršek iz prvega odstavka tega člena kaznuje tudi odgovorna oseba pravne
osebe oziroma odgovorna oseba samostojnega podjetnika posameznika.
52. člen
(težji prekrški za upravljavca obrata za
razstavljanje)
(1) Z globo od 10.000 do 30.000 eurov
se kaznuje za prekršek pravna oseba, ki po določbah te uredbe nastopa kot
upravljavec obrata za razstavljanje, če:
1.    
v obratu za razstavljanje ne ravna z
izrabljenimi vozili na predpisan način (tretji odstavek 15. člena in drugi
odstavek 16. člena),
2.    
ne odda razstavljenih vozil v drobljenje ali
nadaljnjo obdelavo v drugi napravi za predelavo (tretji odstavek 16. člena),
3.    
ne poroča o razstavljenih izrabljenih vozilih
in ravnanju z njimi na predpisan način (prvi odstavek 39. člena),
4.    
ne posreduje podatkov o ponovno uporabljenih,
recikliranih in predelanih surovinah iz postopkov ravnanja z izrabljenimi
vozili v informacijski sistem na predpisan način (drugi odstavek 43. člena).
(2) Z globo od 6.000 do 20.000 eurov
se za prekršek iz prejšnjega odstavka kaznuje samostojni podjetnik posameznik,
ki po določbah te uredbe nastopa kot upravljavec obrata za razstavljanje.
(3) Z globo od 2.000 do 4.100 eurov se
za prekršek iz prvega odstavka tega člena kaznuje tudi odgovorna oseba pravne
osebe oziroma odgovorna oseba samostojnega podjetnika posameznika.
53. člen
(lažji prekrški za upravljavca obrata za razstavljanje)
(1) Z globo od 5.000 do 15.000 eurov
se kaznuje za prekršek pravna oseba, ki po določbah te uredbe nastopa kot
upravljavec obrata za razstavljanje, če:
1.    
ne prevzame izrabljenega vozila od zadnjega
imetnika brezplačno (prvi odstavek 9. člena),
2.    
ne izda potrdila o uničenju vozila zadnjemu
imetniku brezplačno (peti odstavek 10. člena),
3.    
ne prevzema izrabljenih vozil brezplačno v
primerih iz prvega odstavka 12. člena,
4.    
ne prevzame odpadnih delov iz vozil, ki jih
želi oddati izvajalec storitev vzdrževanja in popravila vozil (prvi odstavek
13. člena),
5.    
nima poslovnika obratovanja (prvi odstavek 38.
člena),
6.    
ne vodi obratovalnega dnevnika na predpisan
način (drugi odstavek 38. člena),
7.    
ne vodi evidence o obdelavi odpadkov na
predpisan način (tretji in četrti odstavek 38. člena).
(2) Z globo od 3.000 do 10.000 eurov
se za prekršek iz prejšnjega odstavka kaznuje samostojni podjetnik posameznik,
ki po določbah te uredbe nastopa kot upravljavec obrata za razstavljanje.
(3) Z globo od 1.000 do 2.500 eurov se
za prekršek iz prvega odstavka tega člena kaznuje tudi odgovorna oseba pravne
osebe oziroma odgovorna oseba samostojnega podjetnika posameznika.
54. člen
(težji prekrški za upravljavca drobilnika
ali druge naprave za predelavo)
(1) Z globo od 10.000 do 30.000 eurov
se kaznuje za prekršek pravna oseba, ki po določbah te uredbe nastopa kot
upravljavec drobilnika ali druge naprave za predelavo, če:
1.    
ne izvaja obdelave razgrajenih vozil na
predpisan način (prvi odstavek 17. člena),
2.    
v drobljenje ali nadaljnjo obdelavo v drugi
napravi prevzema izrabljena vozila, ki niso predhodno razstavljena v skladu s
to uredbo (drugi odstavek 17. člena).
(2) Z globo od 6.000 do 20.000 eurov
se za prekršek iz prejšnjega odstavka kaznuje samostojni podjetnik posameznik,
ki po določbah te uredbe nastopa kot upravljavec drobilnika ali druge naprave
za predelavo.
(3) Z globo od 2.000 do 4.100 eurov se
za prekršek iz prvega odstavka tega člena kaznuje tudi odgovorna oseba pravne
osebe oziroma odgovorna oseba samostojnega podjetnika posameznika.
55. člen
(lažji prekrški za upravljavca drobilnika
ali druge naprave za predelavo)
(1) Z globo od 5.000 do 15.000 eurov
se kaznuje za prekršek pravna oseba, ki po določbah te uredbe nastopa kot
upravljavec drobilnika ali druge naprave za predelavo, če:
1.    
ne vodi obratovalnega dnevnika na predpisan
način (prvi odstavek 41. člena),
2.    
ne vodi evidence o obdelavi odpadkov na
predpisan način (drugi in tretji odstavek 41. člena),
3.    
ne posreduje upravljavcu obrata za
razstavljanje podatkov v skladu s četrtim odstavkom 41. člena.
(2) Z globo od 3.000 do 10.000 eurov
se za prekršek iz prejšnjega odstavka kaznuje samostojni podjetnik posameznik,
ki po določbah te uredbe nastopa kot upravljavec drobilnika ali druge naprave
za predelavo.
(3) Z globo od 1.000 do 2.500 eurov se
za prekršek iz prvega odstavka tega člena kaznuje tudi odgovorna oseba pravne
osebe oziroma odgovorna oseba samostojnega podjetnika posameznika.
56. člen
(prekrški)
(1) Z globo od 5.000 do 15.000 eurov
se kaznuje za prekršek pravna oseba, samostojni podjetnik posameznik ali
posameznik, ki samostojno opravlja dejavnost, če:
1.    
kot zadnji imetnik izrabljenega vozila ne odda
na zbiralnem mestu ali v obratu za razstavljanje (prvi odstavek 8. člena),
2.    
izrabljeno vozilo pusti v naravnem okolju, ga
odvrže, razstavi ali z njim drugače nenadzorovano ravna (tretji odstavek 8.
člena),
3.    
razstavlja izrabljena vozila, pa ni upravljavec
obrata za razstavljanje (četrti odstavek 8. člena).
(2) Z globo od 1.000 do 1.200 eurov se
za prekršek iz prejšnjega odstavka kaznuje fizična oseba.
(3) Z globo od 1.000 do 2.500 eurov se
za prekršek iz prvega odstavka tega člena kaznuje tudi odgovorna oseba pravne
osebe oziroma odgovorna oseba samostojnega podjetnika posameznika.
57. člen
(prekrški)
(1) Z globo od 5.000 do 15.000 eurov
se kaznuje za prekršek pravna oseba, ki po določbah te uredbe nastopa kot
oseba, ki kot dejavnost zbira odpadke v skladu s predpisom, ki ureja ravnanje z
odpadki, pa ni zbiralec po tej uredbi, ali predelovalec odpadkov, ki ne izvaja
obdelave izrabljenih vozil v skladu s to uredbo, če kot odpadek prevzame
izrabljeno vozilo ali njegove dele (peti odstavek 8. člena).
(2) Z globo od 3.000 do 10.000 eurov
se za prekršek iz prejšnjega odstavka kaznuje samostojni podjetnik posameznik,
ki po določbah te uredbe nastopa kot oseba, ki kot dejavnost zbira odpadke v
skladu s predpisom, ki ureja ravnanje z odpadki, pa ni zbiralec po tej uredbi,
ali predelovalec odpadkov, ki ne izvaja obdelave izrabljenih vozil v skladu s
to uredbo.
(3) Z globo od 1.000 do 2.500 eurov se
za prekršek iz prvega odstavka tega člena kaznuje tudi odgovorna oseba pravne
osebe oziroma odgovorna oseba samostojnega podjetnika posameznika.
58. člen
(prekrški)
(1) Z globo od 5.000 do 15.000 eurov
se kaznuje za prekršek pravna oseba, ki po določbah te uredbe nastopa kot
oseba, ki ima na dan uveljavitve te uredbe dovoljenje za zadržanje sestavnih
delov motornih vozil, če pri ravnanju z izrabljenimi vozili v zvezi z odvzemom
sestavnih delov ne ravna v skladu z dovoljenjem (prvi odstavek 66. člena).
(2) Z globo od 3.000 do 10.000 eurov
se za prekršek iz prejšnjega odstavka kaznuje samostojni podjetnik posameznik,
ki po določbah te uredbe nastopa kot oseba, ki ima na dan uveljavitve te uredbe
dovoljenje za zadržanje sestavnih delov motornih vozil.
(3) Z globo od 1.000 do 2.500 eurov se
za prekršek iz prvega odstavka tega člena kaznuje tudi odgovorna oseba pravne
osebe oziroma odgovorna oseba samostojnega podjetnika posameznika.

Priloga 1: Potrdilo o uničenju vozila
Priloga 2: Zahteve za zbiranje in obdelavo izrabljenih
vozil

Uredba o izrabljenih vozilih (Uradni list RS,
št. 32/11)
vsebuje naslednje prehodne in končne določbe:
»XII. PREHODNE IN KONČNE DOLOČBE
59. člen
(obveznosti
proizvajalcev)
(1) Proizvajalci začnejo izpolnjevati
obveznosti v zvezi z ravnanjem z izrabljenimi vozili iz 19. člena te uredbe
1. aprila 2012.
(2) Proizvajalci oziroma nosilec
skupnega načrta, če se proizvajalci odločijo za skupno izpolnjevanje obveznosti
iz 19. člena te uredbe, morajo oddati vlogo za vpis načrta oziroma skupnega
načrta v evidenco načrtov ravnanja z izrabljenimi vozili v skladu s 25. členom
oziroma 29. členom te uredbe najpozneje do 31. oktobra 2011.
60. člen
(obrati za
razstavljanje)
Obrati za razstavljanje, ki niso vključeni
v načrt ali skupni načrt, lahko začnejo prevzemati izrabljena vozila in jih
obdelovati v skladu s 37. členom te uredbe 1. aprila 2012.
61. člen
(poročanje)
(1) Proizvajalci in nosilec skupnega
načrta prvič poročajo o ravnanju z izrabljenimi vozili v skladu s 33. členom te
uredbe najpozneje 31. marca 2013 za obdobje od 1. aprila do
31. decembra 2012.
(2) Upravljavci obratov za
razstavljanje prvič poročajo na način, določen v 39. členu te uredbe,
najpozneje 31. marca 2013 za obdobje od 1. aprila do
31. decembra 2012.
62. člen
(informacijski
sistem)
(1) Upravljavec obrata za
razstavljanje mora prvič posredovati podatke o ravnanju z izrabljenimi vozili
iz drugega odstavka 43. člena te uredbe najpozneje 31. julija 2012.
(2) Osebe iz prvega in tretjega
odstavka 64. člena te uredbe morajo do 31. marca 2012 podatke iz druge
alinee drugega odstavka 42. člena te uredbe posredovati v informacijski sistem
na način, določen v drugem odstavku 43. člena te uredbe, in sicer prvič
najpozneje 31. oktobra 2011 za tretje trimesečje v koledarskem letu.
(3) Osebe iz prvega odstavka 66. člena
te uredbe morajo v obdobju do izteka veljavnosti dovoljenja podatke iz druge
alinee drugega odstavka 42. člena te uredbe posredovati v informacijski sistem
na način, določen v drugem odstavku 43. člena te uredbe, in sicer prvič
najpozneje 31. oktobra 2011 za tretje trimesečje v koledarskem letu.
63. člen
(prilagoditev
obstoječih obratov za razstavljanje, drobilnikov in drugih naprav za predelavo)
Upravljavci obstoječih obratov za
razstavljanje, drobilnikov in drugih naprav za predelavo morajo obdelavo
izrabljenih vozil uskladiti z določbami te uredbe najpozneje do 1. aprila
2012.
64. člen
(veljavnost
koncesij)
(1) Koncesije, ki so bile podeljene na
podlagi Uredbe o načinu, predmetu in pogojih izvajanja gospodarske javne službe
ravnanja z izrabljenimi motornimi vozili (Uradni list RS, št. 18/03, 135/03,
32/04, 106/05, 32/06, 57/06, 106/06 in 49/10) za 1., 2. in 4. območje izvajanja
javne službe, se izvajajo do prenehanja koncesijskih pogodb.
(2) Osebe, ki so pridobile koncesijo
iz prejšnjega odstavka, nadaljujejo izvajanje storitev gospodarske javne službe
ravnanja z izrabljenimi vozili do prenehanja koncesijskih pogodb na način in
pod pogoji, določenimi v uredbi iz prejšnjega odstavka.
(3) Koncesija, ki je bila podeljena na
podlagi Uredbe o načinu, predmetu in pogojih izvajanja gospodarske javne službe
ravnanja z izrabljenimi motornimi vozili (Uradni list RS, št. 18/03, 135/03,
32/04, 106/05, 32/06, 57/06, 106/06 in 49/10) za 3. območje izvajanja javne
službe, preneha 31. marca 2012 z odvzemom koncesije v skladu z zakonom, ki
ureja gospodarske javne službe.
(4) Oseba, ki je pridobila koncesijo
iz prejšnjega odstavka, nadaljuje izvajanje storitev gospodarske javne službe
ravnanja z izrabljenimi vozili do 31. marca 2012 na način in pod pogoji,
določenimi v uredbi iz prejšnjega odstavka.
65. člen
(zadnji
imetnik)
Zadnji imetniki do 31. marca 2012
oddajajo izrabljena vozila na prevzemnih mestih izvajalcev gospodarske javne
službe ravnanja z izrabljenimi vozili v skladu z Uredbo o načinu, predmetu in
pogojih izvajanja gospodarske javne službe ravnanja z izrabljenimi motornimi
vozili (Uradni list RS, št. 18/03, 135/03, 32/04, 106/05, 32/06, 57/06, 106/06
in 49/10).
66. člen
(dovoljenja na
podlagi 9. člena Pravilnika o ravnanju z izrabljenimi motornimi vozili)
(1) Ne glede na določbo četrtega
odstavka 8. člena te uredbe lahko osebe, ki imajo na dan uveljavitve te uredbe
dovoljenje za zadržanje sestavnih delov motornih vozil, pod pogoji in na način,
določenimi s Pravilnikom o ravnanju z izrabljenimi motornimi vozili (Uradni
list RS, št. 118/04), nadaljujejo razstavljanje motornih vozil zaradi odvzema
uporabnih sestavnih delov do prenehanja veljavnosti teh dovoljenj.
(2) Postopki izdaje dovoljenja za
zadržanje sestavnih delov motornih vozil, ki so se začeli na podlagi 9. člena
Pravilnika o ravnanju z izrabljenimi motornimi vozili (Uradni list RS, št.
118/04), pa do dneva uveljavitve te uredbe še niso bili končani, se ustavijo po
uradni dolžnosti.
67. člen
(prenehanje
veljavnosti in uporabe)
(1) Z dnem uveljavitve te uredbe
preneha veljati Uredba o načinu, predmetu in pogojih izvajanja gospodarske
javne službe ravnanja z izrabljenimi motornimi vozili (Uradni list RS, št.
18/03, 135/03, 32/04, 106/05, 32/06, 57/06, 106/06 in 49/10) v delu, ki se
nanaša na način in pogoje za izvajanje gospodarske javne službe ravnanja z
izrabljenimi motornimi vozili, uporablja pa se do 31. marca 2012.
(2) Z dnem uveljavitve te uredbe
preneha veljati Pravilnik o ravnanju z izrabljenimi motornimi vozili (Uradni
list RS, št. 118/04) v delu, ki se nanaša na dovoljenje za zadržanje sestavnih
delov motornih vozil in osebe, ki pridobijo to dovoljenje, uporablja pa se do
izteka veljavnosti dovoljenj iz prvega odstavka prejšnjega člena.
(3) Z dnem uveljavitve te uredbe se
preneha uporabljati Pravilnik o potrdilu o uničenju motornega vozila in o
izjavi o lokaciji vozila (Uradni Iist RS, št. 54/10 in 106/10 – ZMV) v delu, ki
se nanaša na potrdilo o uničenju motornega vozila.
68. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Popravek Uredbe o izrabljenih vozilih (Uradni
list RS, št. 45/11) popravlja 67. člen uredbe tako, da
se glasi:
»67. člen
(prenehanje
veljavnosti in uporabe)
(1) Z dnem uveljavitve te uredbe
preneha veljati Uredba o načinu, predmetu in pogojih izvajanja gospodarske
javne službe ravnanja z izrabljenimi motornimi vozili (Uradni list RS, št.
18/03, 135/03, 32/04, 106/05, 32/06, 57/06, 106/06 in 49/10), v delu, ki se nanaša na način in pogoje za izvajanje gospodarske
javne službe ravnanja z izrabljenimi motornimi vozili, pa se uporablja do 31. marca 2012.
(2) Z dnem uveljavitve te uredbe
preneha veljati Pravilnik o ravnanju z izrabljenimi motornimi vozili (Uradni
list RS, št. 118/04), v delu, ki se nanaša na
dovoljenje za zadržanje sestavnih delov motornih vozil in osebe, ki pridobijo
to dovoljenje, pa se uporablja do izteka veljavnosti
dovoljenj iz prvega odstavka prejšnjega člena.
(3) Z dnem uveljavitve te uredbe se
preneha uporabljati Pravilnik o potrdilu o uničenju motornega vozila in o
izjavi o lokaciji vozila (Uradni Iist RS, št. 54/10 in 106/10 – ZMV) v delu, ki
se nanaša na potrdilo o uničenju motornega vozila.«.

Uredba o spremembi Uredbe o izrabljenih
vozilih (Uradni list RS, št. 26/12) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o izrabljenih
vozilih (Uradni list RS, št. 101/20)
vsebuje naslednjo končno določbo:
»KONČNA DOLOČBA
4. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.«.