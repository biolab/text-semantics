1. člen
S tem pravilnikom se določata vsebina in oblika obrazca vloge
za uveljavljanje posebne olajšave za vzdrževane družinske člane in vloge za
uveljavljanje olajšave za investiranje v osnovno kmetijsko in osnovno gozdarsko
dejavnost za leto 2009.
2. člen
Vlogo za uveljavljanje posebne olajšave za vzdrževane družinske
člane pri informativnem izračunu dohodnine za leto 2009 vložijo le zavezanci,
ki med letom pri izračunu akontacije dohodnine (od dohodka iz delovnega
razmerja, pokojnine ali drugega dohodka) niso uveljavljali posebne olajšave za vzdrževane
družinske člane, in zavezanci, ki želijo te podatke spremeniti. Vlogo vložijo
na obrazcu, ki je Priloga 1 tega pravilnika in njegov sestavni del, ali na
obrazcu, ki po vsebini in obliki ustreza obrazcu, določenim s tem pravilnikom.
Obrazec vloge je skupaj z navodili za izpolnjevanje objavljen na spletnih straneh
Davčne uprave Republike Slovenije (http://www.durs.gov.si/si/aktualno/dohodnina_2009/),
oddaja pa je mogoča tudi po sistemu eDavki (http://eDavki.durs.si).
3. člen
Za vlaganja v osnovna sredstva in opremo v povezavi z osnovno
kmetijsko in osnovno gozdarsko dejavnostjo na kmečkem gospodinjstvu ali v
okviru agrarne skupnosti zavezanci vložijo vlogo za uveljavljanje olajšave za
investiranje v osnovno kmetijsko in osnovno gozdarsko dejavnost na obrazcu, ki
je Priloga 2 tega pravilnika in njegov sestavni del, ali na obrazcu, ki po
vsebini in obliki ustreza obrazcu, določenim s tem pravilnikom. Obrazec vloge
je skupaj z navodili za izpolnjevanje objavljen na spletnih straneh Davčne
uprave Republike Slovenije (http://www.durs.gov.si/si/aktualno/dohodnina_2009/).
4. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 421-218/2009
Ljubljana, dne 30. decembra 2009
EVA 2009-1611-0214
dr. Franc Križanič l.r.
Minister
za finance

Priloga
1: Vloga za uveljavljanje posebne olajšave za vzdrževane družinske člane pri
informativnem izračunu dohodnine za leto 2009
Priloga
2: Vloga za uveljavljanje posebne olajšave za investiranje v osnovno kmetijsko
in osnovno gozdarsko dejavnost za leto 2009