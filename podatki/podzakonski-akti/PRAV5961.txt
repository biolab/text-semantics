I. SPLOŠNE DOLOČBE
1. člen
(vsebina)
Ta pravilnik v skladu z Direktivo Evropskega parlamenta in
Sveta o monitoringu zoonoz in povzročiteljev zoonoz št. 2003/99/ES (UL L 325,
12. 12. 2003, str. 31–40) z vsemi spremembami, ureja monitoring zoonoz,
povzročiteljev zoonoz in odpornosti na protimikrobna zdravila pri
povzročiteljih zoonoz, epidemiološko preiskavo izbruhov okužb z živili, z
zbiranjem in analiziranjem podatkov ter izmenjavo podatkov, povezanih z
zoonozami in njihovimi povzročitelji v Republiki Sloveniji.
2. člen
(pomen izrazov)
Za potrebe tega pravilnika se uporabljajo izrazi določeni v
Uredbi Evropskega parlamenta in Sveta o določitvi splošnih načel in zahtevah
živilske zakonodaje, ustanovitvi Evropske agencije za varnost hrane in
postopkih, ki zadevajo varnost hrane št. 178/2002/ES (UL L 31, 1. 2. 2002, str.
1-24) z vsemi spremembami, ter izrazi, ki imajo naslednji pomen: 
1.     
zoonoza je bolezen oziroma okužba, ki se naravno neposredno ali posredno
prenaša med živalmi in ljudmi; 
2.     
povzročitelj zoonoze je vsak virus, bakterija, gliva, parazit ali druga
biološka enota, za katero je verjetno, da povzroča zoonozo; 
3.     
odpornost na protimikrobna zdravila (v nadaljnjem besedilu:
protimikrobna odpornost) je sposobnost nekaterih vrst mikroorganizmov, da
preživijo ali rastejo v prisotnosti dane koncentracije protimikrobnega agensa,
ki običajno zadostuje za to, da inhibira ali ubije mikroorganizme iste vrste; 
4.     
izbruh ali epidemija okužbe z živili (v nadaljnjem besedilu: alimentarna
infekcija) je pojav dveh ali več epidemiološko povezanih primerov podobne
bolezni oziroma okužbe pri ljudeh ali stanje, v katerem število primerov
presega običajno stanje in pri katerem so primeri vezani ali verjetno vezani na
isti vir živila; 
5.     
program monitoringa je sistem zbiranja, spremljanja, analiziranja in
posredovanja podatkov o pojavu zoonoz, njihovih povzročiteljev in s tem
povezane protimikrobne odpornosti.
3. člen
(splošno)
(1) Pristojni organ za organizacijo programa monitoringa
zoonoz in njihovih povzročiteljev na področju veterinarstva je Veterinarska
uprava Republike Slovenije (v nadaljnjem besedilu: VURS), na področju zoonoz
pri ljudeh pa Zdravstveni inšpektorat Republike Slovenije (v nadaljnjem
besedilu: ZIRS) in Inštitut za varovanje zdravja (v nadaljnjem besedilu: IVZ),
vsak v okviru svojih pristojnosti v skladu s predpisi, ki urejajo
veterinarstvo, zdravstveno dejavnost, zbirke podatkov s področja zdravstvenega
varstva, nalezljive bolezni in zdravstveno ustreznost živil in izdelkov ter
snovi, ki prihajajo v stik z živili. 
(2) Kontaktna točka za sodelovanje z Evropsko komisijo je
VURS, v delu, ki se nanaša na zoonoze pri ljudeh, pa Ministrstvo za zdravje. 
(3) Skupni letni program monitoringa in koordinirani program
monitoringa, ki ga predpiše Evropska komisija, kadar podatki, zbrani z letnim
programom monitoringa ne zadostujejo za oceno tveganja, za Republiko Slovenijo
pripravijo VURS, IVZ in ZIRS do 31. oktobra za naslednje leto. Vsebina
monitoringa je opredeljena v Prilogi III, ki je sestavni del tega pravilnika. 
(4) Program monitoringa iz prejšnjega odstavka sprejmeta
minister, pristojen za veterinarstvo in minister, pristojen za zdravje. 
(5) VURS, Nacionalni veterinarski inštitut (v nadaljnjem
besedilu: NVI), ZIRS, IVZ ter pravne in fizične osebe, ki so vključene v
izvedbo monitoringa, izmenjujejo pridobljene podatke v skladu z določbami 74.
člena Zakona o veterinarstvu (Uradni list RS, št. 33/01 in 45/04) in 6. členom
Uredbe o koordinaciji delovanja ministrstev in njihovih organov v sestavi, s
pristojnostmi na področju varnosti hrane oziroma živil, pri vključevanju v
proces analize tveganja (Uradni list RS, št. 56/03). Po potrebi se lahko
povežejo tudi z drugimi organi in službami.
II. MONITORING ZOONOZ IN NJIHOVIH POVZROČITELJEV
4. člen
(splošna pravila)
(1) VURS in IVZ na podlagi programov monitoringa, vsak v
okviru svojih pristojnosti, zagotavljata zbiranje ustreznih in primerljivih
podatkov, da se lahko opredeli in oceni nevarnosti, izpostavljenost in
tveganja, povezana z zoonozami in njihovimi povzročitelji. 
(2) Program monitoringa mora zajeti vse faze v živilski
verigi oziroma potekati v tisti fazi ali fazah, kjer se lahko pridobi največ
ustreznih podatkov glede določene zoonoze ali njenega povzročitelja. Podatki za
živila in krmo se zbirajo v primarni proizvodnji oziroma v vseh fazah živilske
verige. V program monitoringa se vključujejo tudi nosilci živilske dejavnosti. 
(3) Monitoring zajema zoonoze in njihove povzročitelje iz
točke A Priloge I, ki je sestavni del tega pravilnika. Na podlagi ocene
epidemiološkega stanja se morajo v program vključiti tudi zoonoze iz točke B
Priloge I. 
(4) Oceno epidemiološkega stanja pripravita VURS in IVZ.
5. člen
(dolžnosti nosilcev živilske dejavnosti)
Nosilci živilske dejavnosti, ki s programom notranjega
nadzora spremljajo prisotnost zoonoz oziroma povzročiteljev zoonoz v skladu s
programom iz prejšnjega člena, morajo hraniti rezultate in zagotoviti ohranitev
izolata v laboratoriju za dobo 2 let. Organu, ki je v skladu s predpisi, ki
urejajo veterinarstvo in zdravstveno ustreznost živil in izdelkov ter snovi, ki
prihajajo v stik z živili, pristojen za uradni nadzor, morajo na njegovo
zahtevo sporočiti rezultate in posredovati izolate.
III. PROTIMIKROBNA ODPORNOST
6. člen
(spremljanje)
Program monitoringa mora zajemati tudi spremljanje odpornosti
na protimikrobna zdravila, ki predstavlja dopolnitev spremljanja odpornosti
izolatov na protimikrobna zdravila, ki se izvaja v skladu z Odločbo Evropskega
parlamenta in Sveta o vzpostavitvi mreže epidemiološkega spremljanja in
obvladovanja nalezljivih bolezni v Skupnosti št. 2119/98/ES (UL L 268, 3. 10.
1998, str. 1-7) z vsemi spremembami. Ta del programa mora biti pripravljen v skladu
z zahtevami iz Priloge II, ki je sestavni del tega pravilnika, in usmeritvami
Evropske komisije.
IV. IZBRUHI IN EPIDEMIJE OKUŽB S POVZROČITELJI ZOONOZ V
ŽIVILIH (ALIMENTARNE INFEKCIJE)
7. člen
(epidemiološka preiskava)
(1) Kadar nosilec živilske dejavnosti ugotovi ali utemeljeno
sumi, da bi lahko živilo škodljivo vplivalo na zdravje ljudi, mora obvestiti
organ, pristojen za uradni nadzor v skladu s predpisi, ki urejajo zdravstveno
ustreznost živil in izdelkov ter snovi, ki prihajajo v stik z živili, in zagotoviti
hranjenje živila ali primernega vzorca tega živila. Nosilec živilske dejavnosti
mora organu, ki je pristojen za uradni nadzor, predati vzorec, da ne bi bila
ovirana preiskava v laboratoriju ali preiskava izbruha alimentarne infekcije. 
(2) ZIRS, IVZ in VURS v sodelovanju z institucijami, ki so
vključene v epidemiološko preiskavo, v primeru izbruha ali epidemije okužbe s
povzročitelji zoonoz v živilih, izvedejo epidemiološko preiskavo, da si
pridobijo ustrezne podatke o epidemiološkem stanju, potencialno vpletenih
živilih in potencialnih vzrokih izbruha oziroma epidemije. V preiskavi mora
biti, kolikor je mogoče, izdelana epidemiološka in mikrobiološka študija. 
(3) VURS posreduje Evropski komisiji povzetek poročila z
rezultati opravljenih preiskav oziroma poizvedb. Povzetek mora vsebovati poleg
rezultatov tudi informacije iz točke E priloge IV, ki je sestavni del tega
pravilnika.
V. LABORATORIJI
8. člen
(nacionalni referenčni laboratoriji in drugi pooblaščeni
laboratoriji)
(1) Generalni direktor VURS pooblasti z odločbo v upravnem
postopku nacionalni referenčni laboratorij za posamezno področje, za katerega
je ustanovljen referenčni laboratorij Evropske unije, če je akreditiran za
metodo, ki jo določi referenčni laboratorij Evropske unije. Seznam pooblaščenih
nacionalnih laboratorijev posreduje VURS Evropski komisiji. 
(2) Posamezne preiskave iz prejšnjega odstavka lahko
opravljajo tudi drugi laboratoriji, ki jih pooblasti generalni direktor VURS v
skladu s pravilnikom, ki ureja pogoje, ki jih morajo izpolnjevati NVI in
pooblaščeni laboratoriji, ter o postopku ugotavljanja izpolnjevanja pogojev, če
imajo vpeljano analitiko za izvajanje preiskav po tem pravilniku in so vpeljani
v mrežo nacionalnega referenčnega laboratorija. 
(3) Za področje uradnega nadzora, ki ga izvaja ZIRS in za
spremljanje zoonoz pri ljudeh, ki so v pristojnosti ministrstva za zdravje,
pooblasti laboratorije minister, pristojen za zdravje. 
(4) Laboratorije, ki sodelujejo v izvajanju monitoringa
zoonoz na področju veterinarstva, pooblasti generalni direktor VURS.
VI. IZMENJAVA INFORMACIJ
9. člen
(ocena trendov in virov zoonoz, njihovih povzročiteljev in
protimikrobne odpornosti zdravila)
(1) Nacionalni referenčni laboratoriji in laboratoriji, ki
sodelujejo v programih uradnega nadzora v delu, ki se nanaša na področje
veterinarskega nadzora, so do dvajsetega dne v mesecu dolžni glavnemu uradu
VURS posredovati podatke o opravljenih analizah v sistemu spremljanja zoonoz,
njihovih povzročiteljih in protimikrobni odpornosti za pretekli mesec. 
(2) Območni uradi VURS so dolžni glavnemu uradu VURS mesečno
poročati o izvajanju programa monitoringa in rezultatih nadzora. 
(3) VURS in IVZ si vsake tri mesece do zadnjega dne
posameznega trimesečja izmenjata zbrane podatke spremljanja zoonoz, povzročiteljev
zoonoz, odpornosti na protimikrobna zdravila in izvajanja epidemioloških
preiskav. 
(4) VURS in IVZ izdelata oceno trendov in virov zoonoz,
njihovih povzročiteljev in protimikrobne odpornosti v Republiki Sloveniji.
Poročilo o trendih in virih skupaj s podatki, zbranimi na podlagi 4., 6. in 7.
člena tega pravilnika, za preteklo leto pošlje VURS Evropski komisiji do konca
maja tekočega leta. Poročila in njihovi povzetki so javni. Poročila morajo
poleg zahtev iz Priloge IV vsebovati tudi informacije, zbrane na podlagi člena
3(2)(b) Uredbe Evropskega parlamenta in Sveta o nadzoru salmonele in drugih
opredeljenih povzročiteljev zoonoz, ki se prenašajo z živili št. 2160/2003/ES
(UL L 325, 12. 12. 2003, str. 1-15). VURS na lastno pobudo, kadar to zahtevajo
okoliščine, ali na zahtevo Evropske komisije, predloži Evropski komisiji
poročilo s posebnimi dodatnimi informacijami. 
(5) VURS posreduje Evropski komisiji tudi rezultate,
pridobljene v okviru koordiniranih programov.
VII. KONČNE DOLOČBE
10. člen
(prehodno obdobje)
Do izdaje odločbe iz prvega odstavka 8. člena tega pravilnika
opravlja dela in naloge nacionalnega referenčnega laboratorija NVI.
11. člen
(uveljavitev)
Ta pravilnik začne veljati naslednji dan po objavi v Uradnem
listu Republike Slovenije.
Št. 323-286/2004
Ljubljana, dne 14. junija 2004.
EVA 2004-2311-0289
dr. Dušan Keber l. r.
Minister za zdravje
 
dr. Milan Pogačnik l. r.
Minister za kmetijstvo,
gozdarstvo in prehrano

Priloga
I: Zoonoze
Priloga
II: Zahteve za monitoring protimikrobne odpornosti v skladu s 6. členom tega
pravilnika
Priloga
III: Vsebina monitoringa
Priloga
IV: Zahteve za poročila, ki jih je potrebno predložiti v skladu s tretjim
odstavkom 9. člena tega pravilnika