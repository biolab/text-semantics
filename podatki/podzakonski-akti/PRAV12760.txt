I. SPLOŠNE DOLOČBE
1. člen
(vsebina)
Ta pravilnik podrobneje ureja izvrševanje pooblastil in nalog
pravosodnih policistov, ki so določeni v zakonu, ki ureja izvrševanje
kazenskih sankcij (v nadaljnjem besedilu: zakon), program usposabljanja in
program strokovnega izpita za pravosodne policiste v Upravi Republike Slovenije
za izvrševanje kazenskih sankcij (v nadaljnjem besedilu: uprava), zahtevano
vsebino usposabljanja za pravosodne policiste, ki so status pooblaščene uradne
osebe pridobili zunaj uprave, in obrazec posebne izkaznice pravosodnih
policistov.
2. člen
(uporaba)
(1) Določbe tega pravilnika, ki urejajo izvrševanje
pooblastil in nalog pravosodnih policistov v zavodu za prestajanje kazni zapora
(v nadaljnjem besedilu: zavod), se smiselno uporabljajo tudi za izvrševanje
pooblastil in nalog, ki jih pravosodni policisti opravljajo v drugih varovanih
objektih.
(2) Določbe tega pravilnika, ki urejajo izvrševanje
pooblastil in nalog pravosodnih policistov pri delu z obsojenci, se
smiselno uporabljajo tudi za izvrševanje pooblastil in nalog, ki jih pravosodni
policisti opravljajo pri delu z drugimi varovanimi osebami.
(3) Določbe tega pravilnika, ki urejajo uporabo
prisilnih sredstev pri delu z obsojenci, se smiselno uporabljajo tudi za
uporabo prisilnih sredstev, kadar jih pravosodni policisti pri svojem delu
smejo uporabiti zoper osebe, ki niso varovane osebe.
II. NALOGE PRAVOSODNIH POLICISTOV
3. člen
(skrb za varnost, red in disciplino)
Pravosodni policisti skrbijo za varnost, red in disciplino
tako, da:
1.     
varujejo zavod in obsojence;
2.     
spremljajo obsojence zunaj zavoda in
3.     
izvršujejo druge naloge, ki jih določa zakon.
4. člen
(temeljna načela izvrševanja nalog)
(1) Pravosodni policist pri izvrševanju nalog ravna
strokovno in dostojno, hkrati pa odločno, da se zagotovijo ter ohranjajo
varnost, red in disciplina.
(2) Pravosodni policist mora biti za izvrševanje nalog
ustrezno teoretično, strokovno in telesno usposobljen.
(3) Pravosodni policist ob izvrševanju nalog pri delu z
mladoletnikom ravna še posebej obzirno ter pri tem upošteva njegovo osebnost,
občutljivost in druge posebne lastnosti, ki jih je mogoče opaziti.
5. člen
(nepretrgan potek dela)
(1) Pravosodni policist ne glede na svoj delovni čas ne
zapusti delovnega mesta, na katerem se delo opravlja nepretrgoma, dokler ga ne
zamenja drug pravosodni policist.
(2) Pravosodni policisti, ki delajo v različnih izmenah,
so med seboj povezani tako, da si predajajo informacije, ki so ali bi lahko
bile pomembne za izvrševanje njihovih nalog. Pravosodni policisti si
informacije predajajo ustno ob menjavi izmene. Kadar je zaradi natančnosti ali
obširnosti informacij to potrebno, si pravosodni policisti predajajo
informacije pisno.
(3) Zavod organizira delo tako, da se ohranja
kontinuiteta dela in neposreden pretok informacij, potrebnih za delo.
6. člen
(javljanje na delo)
(1) Pravosodni policist se tudi brez poziva takoj javi
na delo, če izve, da je ogrožena varnost zavoda, če gre za upor ali beg večje
skupine obsojencev, požar, elementarne ali druge hujše nesreče v zavodu.
(2) Pravosodni policist se izven delovnega časa javi na
delo, če to zahtevajo izjemne varnostne razmere.
7. člen
(nošenje uniforme)
Pravosodni policist praviloma opravlja delo v uniformi. Brez
uniforme lahko opravlja naslednja dela:
1.     
varovanje v dislociranih polodprtih in odprtih oddelkih;
2.     
izvajanje zahtevnejših postopkov varovanja zunaj zavoda in
3.     
administrativna ali druga opravila po presoji direktorja zavoda, če je
pravosodni policist na to delo razporejen za daljše obdobje.
8. člen
(strokovna izhodišča)
Strokovna izhodišča za izvrševanje pooblastil in nalog
pravosodnih policistov predpiše generalni direktor uprave (v nadaljnjem
besedilu: generalni direktor).
1. Varovanje zavoda in obsojencev
9. člen
(varovanje zavoda in obsojencev)
(1) Pravosodni policist skrbi za varovanje zavoda in
obsojencev.
(2) Varovanje obsega oblike zunanjega in notranjega
varovanja, ki so stalno potrebne za zagotavljanje varnosti in obsegajo:
1.     
preprečevanje nepooblaščenega vstopa oseb v zavod ali v območje zavoda,
na katerem je prepovedano ali omejeno gibanje (v nadaljnjem besedilu: varovano
območje);
2.     
preprečevanje ali ustavitev nepooblaščenega zvočnega ali slikovnega
snemanja v zavodu oziroma njegovem varovanem območju;
3.     
odvračanje morebitnih napadov na zavod;
4.     
preprečevanje begov ali uporov obsojencev;
5.     
zagotavljanje varnosti obsojencev in drugih oseb v zavodu ter
6.     
zagotavljanje varnosti posameznih delov zavoda in premoženja zavoda.
10. člen
(izredno varovanje)
(1) Izredno varovanje so oblike notranjega in zunanjega
varovanja, ki so za zagotovitev varnosti potrebne ob povečani nevarnosti zaradi
izrednih dogodkov v zavodu, ob neposredni nevarnosti zunanjega napada na zavod
ali iz drugih razlogov, ki lahko ogrozijo varnost zavoda.
(2) Izredno varovanje odredi direktor zavoda oziroma
vodja dislociranega oddelka zavoda.
(3) Če nastanejo v državi take varnostne razmere, ki
utegnejo vplivati tudi na varnost, red in disciplino v zavodih, generalni
direktor odredi izredno varovanje v vseh ali nekaterih zavodih.
(4) Če pristojni državni organ razglasi izredne ali
vojne razmere, opravljajo pravosodni policisti delo po načrtu varovanja kot
vojaški obvezniki na delovni dolžnosti.
11. člen
(število pravosodnih policistov)
(1) Za zagotavljanje varnosti sta v vsakem zavodu in v
vsakem dislociranem oddelku zavoda hkrati prisotna najmanj dva pravosodna
policista.
(2) Ne glede na prejšnji odstavek lahko v odprtem ali
polodprtem dislociranemu oddelku varovanje opravlja samo en pravosodni
policist.
(3) Število pravosodnih policistov v posameznem zavodu
oziroma njegovem oddelku je določeno v načrtu varovanja.
12. člen
(načrt varovanja zavoda)
(1) Zagotavljanje varnosti je za posamezen zavod
podrobneje določeno v načrtu varovanja, ki je prilagojen vrsti in velikosti
zavoda in določa:
1.     
varovano območje zavoda,
2.     
vsebino in obseg varnostnih ukrepov,
3.     
število potrebnih pravosodnih policistov,
4.     
razpored pravosodnih policistov,
5.     
naloge pri varovanju in izrednem varovanju,
6.     
vrsto in način tehnične podpore pri varovanju zavoda.
(2) Načrt varovanja za posamezen zavod v skladu z
usmeritvami generalnega direktorja pripravi direktor zavoda in ga generalnemu
direktorju predloži v potrditev.
(3) Najmanj enkrat letno se oceni ustreznost načrta
varovanja in se ga dopolni oziroma spremeni, če je to potrebno zaradi spremenjenih
razmer. Za spremenjene razmere se štejejo:
1.     
arhitekturne spremembe posameznih objektov, ki vplivajo na potrebe po
varovanju zavoda;
2.     
nova dejstva ali spremembe okoliščin, ki se nanašajo na varovanje
zavoda;
3.     
spremembe na področju tehničnega varovanja zavoda;
4.     
spremembe predpisov, ki vsebinsko vplivajo na načrt varovanja zavoda.
(4) Ob arhitekturnih spremembah se načrt varovanja
spremeni v štirih mesecih od začetka uporabe objektov. Ob drugih spremenjenih
razmerah se načrt varovanja spremeni v dveh mesecih od nastanka spremenjenih
razmer.
(5) Načrt varovanja je uradni dokument z oznako tajnosti
»interno«.
(6) Pravosodni policist se pred začetkom opravljanja
nalog in ob vsaki spremembi ali dopolnitvi načrta varovanja seznani z načrtom
varovanja in spremembami ali dopolnitvami načrta varovanja zavoda, v katerem
opravlja naloge, in svojo seznanitev potrdi s podpisom.
(7) Pravosodni policist je ob zaznavi sprememb razmer iz
tretjega odstavka tega člena dolžen predlagati dopolnitve in spremembe načrta
varovanja zavoda, s katerim se je seznanil.
(8) Pri pripravi in spremembah načrtov varovanja zavoda
lahko direktor zavoda ali delavec zavoda, ki ga ta pooblasti, sodeluje s
policijo pri tistih vprašanjih, ki so povezana z zunanjim varovanjem in ogroženostjo
zavoda ter sodelovanjem pri iskanju pobeglih obsojencev.
13. člen
(varovanje obsojencev)
Pravosodni policist skrbi za varnost obsojencev tako, da
spremlja razmere med njimi ter nadzoruje in varuje obsojence pri delu in
bivanju v zavodu in zunaj njega, pri spremljanju zunaj zavoda in ob drugih
priložnostih. Pri tem preprečuje spore med obsojenci, samomore in poskuse
samomorov, samopoškodbe, povzročanje materialne škode, storitve disciplinskih
prestopkov, prekrškov, kaznivih dejanj in drugih nedovoljenih dejavnosti.
14. člen
(številčno stanje)
Pravosodni policisti redno preverjajo številčno stanje med
obsojenci in v ta namen najmanj dvakrat dnevno (zjutraj in zvečer), če je
potrebno tudi večkrat, s štetjem ali na drug način preverjajo njihovo prisotnost.
15. člen
(spremljanje varnosti zavoda)
(1) Pravosodni policist je pozoren na vse okoliščine, ki
bi lahko ogrozile varnost zavoda, jih beleži in o njih poroča ter ukrepa,
kadar je potrebno.
(2) Pravosodni policist, ki vodi izmeno (v nadaljnjem
besedilu: operativni vodja), obvesti poveljnika pravosodnih policistov (v
nadaljnjem besedilu: poveljnik) o vsakem dogodku, ki ogroža varnost zavoda, in
vseh zadevah, ki so povezane s splošno varnostjo. Poveljnik o tem obvesti
direktorja zavoda. O vseh pomembnejših varnostnih in drugih dogodkih direktor
zavoda obvesti generalnega direktorja.
(3) Podrobnejšo vsebino in način obveščanja iz tega
člena določi generalni direktor.
16. člen
(obveščanje policije)
Direktor zavoda ali poveljnik, v njuni odsotnosti pa operativni
vodja, ob dogodkih, ki ogrozijo varnost zavoda, takoj obvesti policijsko
postajo, na območju katere je zavod.
17. člen
(stražarska služba)
(1) Pravosodni policisti opravljajo stražarsko službo,
če je ta določena v načrtu varovanja zavoda.
(2) Če je za zagotovitev varnosti, reda in discipline to
potrebno, lahko poveljnik odredi, da se stražarska služba opravlja na določenih
mestih, tudi če to ni določeno v načrtu varovanja zavoda.
18. člen
(označba varovanega območja)
(1) Obvestilo o omejitvi ali prepovedi gibanja na
varovanem območju zavoda se postavi na vidna mesta povsod, kjer je mogoč
neoviran vstop na varovano območje.
(2) Varovana območja ne smejo posegati v javne površine
v okolici zavoda.
19. člen
(varovanje s službenim psom)
Pri varovanju varovanega območja zavoda in delov zavoda, v
katerih obsojenci ne bivajo, sme pravosodni policist uporabljati službenega
psa, če je to nujno potrebno za zagotovitev varnosti in določeno v načrtu
varovanja zavoda.
2. Spremljanje obsojenca zunaj zavoda
20. člen
(odredba o spremljanju)
(1) Poveljnik, v času njegove odsotnosti pa operativni
vodja, z odredbo o spremljanju:
1.     
določi način spremljanja obsojenca;
2.     
določi pravosodnega policista, ki naj spremljanje opravi;
3.     
zabeleži kraj in namen spremljanja;
4.     
določi način vklepanja obsojenca za čas spremljanja, če je vklepanje
potrebno;
5.     
določi opremo pravosodnega policista za spremljanje;
6.     
določi druge ukrepe, ki so potrebni za varno izvedbo spremljanja.
(2) Odredba za spremljanje lahko vsebuje tudi
fotografijo obsojenca.
21. člen
(način spremljanja obsojenca)
(1) Pravosodni policist spremljanje obsojenca opravi s
prevozom ali peš.
(2) Če je za izvedbo spremljanja potreben prevoz
obsojenca, pravosodni policist to opravi s službenim vozilom zavoda ali
javnim prevoznim sredstvom. Prevoz obsojenca lahko opravi tudi z vozili,
ki niso last zavoda, razen z zasebnim vozilom.
22. člen
(ukrepi ob spremljanju)
(1) Ukrepi, ki jih poveljnik oziroma operativni vodja v
odredbi za spremljanje določi glede spremljanja obsojenca, obsegajo zlasti:
1.     
odreditev potrebnega števila pravosodnih policistov glede na število,
begosumnost ali nevarnost spremljanih obsojencev;
2.     
odreditev, da se pravosodni policist pred začetkom spremljanja seznani z
varnostno oceno obsojenca;
3.     
določitev načina zagotavljanja, da je pravosodni policist pred začetkom
spremljanja seznanjen s podatki, ki so pomembni za varno izvedbo spremljanja,
če seznanitev pravosodnega policista z varnostno oceno obsojenca pred začetkom
spremljanja ni mogoča ali če varnostna ocena obsojenca ne vsebuje vseh
podatkov, pomembnih za varno izvedbo spremljanja;
4.     
odreditev dodatne opreme oziroma orožja, če je to potrebno.
(2) Spremljanje enega obsojenca izvedeta praviloma dva
pravosodna policista.
(3) Ne glede na prejšnji odstavek spremljanje izvede en
pravosodni policist, če prisotnost drugega pravosodnega policista glede na
trajanje spremljanja ni potrebna in če za spremljanega obsojenca vklepanje ni
odrejeno oziroma če poveljnik z odredbo oceni, da za spremljanje, ki ga izvede
en pravosodni policist, ni varnostnih zadržkov.
(4) Spremljanje obsojenca izvede več pravosodnih
policistov, če obstajajo znaki, da bi obsojenec skušal pobegniti z zunanjo
pomočjo, ali če obstaja nevarnost, da bi bila varnost obsojenca v času
spremljanja ogrožena s strani drugih oseb. V takih okoliščinah so pravosodni
policisti lahko opremljeni z dodatnimi zaščitnimi sredstvi oziroma dodatnim
orožjem, poveljnik pa o načrtovanem spremljanju obvesti policijo.
23. člen
(sposobnost za pot)
(1) Zdravnik, ki opravlja v zavodu zdravstveno dejavnost
(v nadaljnjem besedilu: zdravnik), da predhodno mnenje o obsojenčevi zdravstveni
sposobnosti za vnaprej predvideno pot, če je potrebno opraviti spremljanje
bolnega, poškodovanega ali onemoglega obsojenca. Če zdravnik oceni, da bi
potovanje ogrozilo njegovo življenje ali znatno poslabšalo njegovo zdravstveno stanje,
o tem obvesti osebo, ki je spremljanje odredila.
(2) Predhodno mnenje o zdravstveni sposobnosti za pot da
zdravnik tudi pred spremljanjem noseče obsojenke.
24. člen
(oprema pravosodnega policista med spremljanjem)
(1) Pravosodni policist izvaja spremljanje praviloma v
uniformi.
(2) Pravosodni policist spremlja obsojenca v civilni
obleki in z opremo, ki je prilagojena za prikrito nošenje, če je to potrebno iz
varnostnih ali etičnih razlogov ali če gre za spremljanje obsojenca, ki
prestaja kazen v odprtem režimu.
(3) Med spremljanjem ima pravosodni policist praviloma s
seboj naslednjo opremo: palico, sredstva za vklepanje, plinski razpršilec,
pištolo in sredstva za brezžično komunikacijo. Za zagotovitev varnosti se
oprema lahko dopolni še z dodatno zaščitno opremo in orožjem.
25. člen
(ravnanje pred spremljanjem)
(1) Pred začetkom spremljanja pravosodni policist
obsojencu odvzame stvari, ki jih ima pri sebi in bi mu lahko koristile za beg,
samopoškodbo ali napad. Obsojenec sme imeti v času spremljanja pri sebi le
stvari, ki jih v času spremljanja potrebuje in ne ovirajo izvedbe spremljanja.
(2) Pravosodni policist pred začetkom spremljanja
opozori obsojenca, naj se ravna po ukazih, in ga opozori na posledice
neupoštevanja ukazov. Opozori ga tudi, da med spremljanjem brez dovoljenja ne
sme komunicirati (verbalno ali neverbalno) ali izmenjavati predmetov oziroma
stvari z drugimi osebami.
26. člen
(delo pravosodnega policista med spremljanjem)
(1) Pravosodni policist med spremljanjem:
1.     
skrbi, da obsojenec ne pobegne, napade drugih oseb ali se samopoškoduje;
2.     
preprečuje poskuse drugih, da bi osvobodili obsojenca;
3.     
varuje obsojenca pred morebitnimi napadi, zlasti oseb, ki jih je
prizadelo kaznivo dejanje obsojenca;
4.     
preprečuje žalitve, zasmehovanje in poniževanje obsojenca;
5.     
se izogiba nepotrebnemu izpostavljanju obsojenca okoliščinam, ki
pritegnejo pozornost javnosti, oziroma to onemogoča;
6.     
preprečuje fizične stike in komunikacijo obsojenca z drugimi osebami.
(2) Pravosodni policist opravi spremljanje obsojenca
brez prekinitve. Če je potovanje potrebno prekiniti zaradi višje sile,
gospodarnosti, varnostnih ali drugih upravičenih razlogov, se to praviloma
stori v kraju, v katerem je kateri od zavodov. Če to ni mogoče, je
potrebno poiskati pomoč policije.
(3) Če se pri obsojencu med spremljanjem pojavijo
zdravstvene težave, ki zahtevajo takojšnje ukrepanje, pravosodni policist
spremljanje prekine in takoj poskrbi, da je obsojencu nudena zdravstvena
oskrba.
(4) V primeru smrti obsojenca med spremljanjem
pravosodni policist na najhitrejši način obvesti policijo in zavod.
(5) Pravosodni policist o zdravstvenih težavah obsojenca
med spremljanjem takoj obvesti zavod.
27. člen
(predaja obsojenca)
(1) Pravosodni policist preda obsojenca in njegove
stvari organu ali ustanovi, če je bil to namen spremljanja. Organ, ki je
obsojenca sprejel, izda o tem potrdilo.
(2) Ob predaji obsojenca pravosodni policist organu ali
ustanovi, ki je obsojenca sprejela, poroča o posebnostih vedenja obsojenca
med spremljanjem, zlasti o njegovem neupoštevanju ukazov, poskusu pobega ali
napada in upiranju. O posebnostih pravosodni policist obvesti tudi poveljnika
zavoda, iz katerega je bil obsojenec pripeljan.
28. člen
(beleženje podatkov o opravljenem spremljanju)
Zavod v zvezi z opravljenim spremljanjem beleži naslednje podatke:
ime in priimek obsojenca, kraj in namen spremljanja, ime in priimek
pravosodnega policista, način spremljanja in način vklepanja obsojenca za čas
spremljanja in druge podatke, pomembne za izvedbo spremljanja.
29. člen
(varovanje obsojencev)
(1) Pravosodni policisti skrbijo za varovanje obsojencev
na sodišču in obsojencev, ki so začasno nameščeni v zdravstvenem zavodu ali
drugi ustanovi zunaj zavoda (v nadaljnjem besedilu: varovanje obsojencev zunaj
zavoda).
(2) Varovanje obsojenca zunaj zavoda izvajajo pravosodni
policisti tistega zavoda, na območju katerega je ustanova ali državni organ, če
je to gospodarnejša rešitev in če ima zavod, na območju katerega je ustanova
ali državni organ, razpoložljive kadrovske vire.
(3) Določbe tega pravilnika, ki urejajo spremljanje
obsojenca zunaj zavoda, se smiselno uporabljajo tudi za varovanje obsojenca
zunaj zavoda.
3. Druge naloge pravosodnih policistov
30. člen
(izvajanje hišnega reda)
Pravosodni policisti zagotavljajo, da življenje in delo
obsojencev v zavodu potekata po hišnem redu zavoda, pri čemer zlasti:
1.     
seznanjajo obsojence s hišnim redom zavoda;
2.     
opozarjajo obsojence na odstopanje od hišnega reda zavoda:
3.     
sodelujejo z drugimi delavci zavoda, da se prepreči nastanek sporov med
obsojenci ter sporov med obsojenci in delavci zavoda;
4.     
usmerjajo in spodbujajo obsojence, da opravijo potrebna opravila za
vzdrževanje reda in čistoče;
5.     
spodbujajo obsojence pri njihovem delu in izobraževanju ter drugih
dejavnostih, ki so vsebina osebnega načrta;
6.     
preprečujejo nastanek škode na premoženju zavoda in odkrivajo
povzročitelje škode;
7.     
zagotavljajo pogoje za počitek obsojencev;
8.     
poročajo operativnemu vodji o dogodkih in opažanjih, ki so pomembni za
varnost, red in disciplino življenja in dela obsojencev v zavodu.
31. člen
(nesreča v zavodu)
(1) V primeru požara, elementarnih in drugih nesreč v
zavodu pravosodni policisti ukrenejo vse potrebno, da se preprečijo pobegi
obsojencev, da se ohranijo varnost, red in disciplina, odvrnejo posledice
nesreče in da se čim prej vzpostavi prejšnje stanje.
(2) Pravosodni policist mora poznati ukrepe ob nesrečah
in biti seznanjen z navodili o ravnanju v primerih takih nesreč.
(3) Obsojence, ki kazen prestajajo v posebej varovanem
režimu, in obsojence, za katere iz varnostne ocene izhaja, da so nevarni, se
namesti v varne prostore v zavodu ali zunaj njega in se jih zavaruje. Če to ni
mogoče, se jih začasno zastraži ter se jim z ustreznimi ukrepi in sredstvi
onemogoči pobeg.
(4) Obsojence, ki niso begosumni, je potrebno takoj
vključiti v dela, ki so potrebna za preprečitev škode oziroma za odpravo
posledic nesreče.
(5) Ukrepe iz tretjega in četrtega odstavka tega člena
odreja direktor zavoda.
32. člen
(požar v zavodu)
(1) V primeru požara v zavodu pravosodni policist ravna
v skladu z načrtom požarnega varovanja.
(2) Pravosodni policist mora poznati protipožarne ukrepe
in biti usposobljen za uporabo naprav za gašenje.
(3) Poveljnik skrbi za redno usposabljanje in
preverjanje usposobljenosti pravosodnih policistov za izvajanje protipožarnih ukrepov.
33. člen
(zavarovanje kraja nesreče)
(1) V primeru samomora, poskusa samomora obsojenca ali
dejanja, ki ima znake kaznivega dejanja, pravosodni policisti zavarujejo kraj
nesreče oziroma dejanja in obvestijo policijo.
(2) Pravosodni policist nudi policistom strokovno pomoč
in informacije pri odkrivanju kaznivih dejanj ali priprav nanje.
(3) Zavarovanje kraja nesreče oziroma dejanja pomeni
izvršitev ukrepov, ki so potrebni, da se na kraju dogodka nič ne spremeni
oziroma da se opravijo le najnujnejši varnostni ukrepi ter da se pri tem ne
uničijo ali poškodujejo sledi in materialni dokazi.
(4) Pravosodni policist zagotovi, da se poškodovanim
obsojencem in drugim osebam, ki so poškodovane, nudi takojšnja zdravstvena
pomoč.
34. člen
(sprejemno obdobje)
(1) Pravosodni policisti opravljajo dejavnosti in
postopke, ki so potrebni, da se obsojenci v sprejemnem obdobju ustrezno
vključijo v življenje v zavodu, ter dejavnosti in postopke, ki so potrebni za
pripravo prve varnostne ocene obsojenca in ustrezno upoštevanje varnostnih
razlogov pri izdelavi osebnega načrta obsojenca.
(2) Pravosodni policisti v sprejemnem obdobju obsojencev
sodelujejo pri njihovi seznanitvi s hišnim redom, omejitvami pravic oziroma
dolžnostmi, ki jih imajo med prestajanjem kazni, in drugimi posebnostmi
prestajanja kazni zapora.
35. člen
(programi obravnave obsojencev)
Pravosodni policisti usklajeno z drugimi delavci zavoda
sodelujejo pri izvajanju programov obravnave obsojencev tako, da sodelujejo
zlasti pri:
1.     
preprečevanju samomorov obsojencev,
2.     
pripravah predlogov za ugodnosti,
3.     
obravnavi vedenja obsojencev,
4.     
organizaciji dela ter poklicnega in delovnega usposabljanja obsojencev,
5.     
organizaciji ter izvedbi rekreativnih in drugih prostočasnih dejavnosti,
6.     
organizaciji ter izvedbi dejavnosti in del skupnega pomena.
36. člen
(posredovanje podatkov)
Pravosodni policisti strokovnim delavcem in drugim
pooblaščenim uradnim osebam zavoda posredujejo podatke, ki so pomembni za
obravnavo obsojenca in se nanašajo na vedenje obsojenca v zavodu, ter
podatke, ki so potrebni za pripravo poročil v zvezi s pomilostitvijo, pogojnim
in predčasnim odpustom ter premestitvijo obsojenca.
III. POOBLASTILA PRAVOSODNIH POLICISTOV
37. člen
(pooblastila)
Pooblastila so z zakonom določeni ukrepi, ki jih pravosodni policist
uporablja za izvrševanje svojih nalog.
38. člen
(vrste pooblastil)
Pravosodni policist sme za izvrševanje svojih nalog uporabiti
naslednja pooblastila:
1.     
izdajanje ukazov,
2.     
ugotavljanje istovetnosti in identitete,
3.     
preizkus alkoholiziranosti in preizkus prisotnosti prepovedane droge
oziroma psihotropne substance (v nadaljnjem besedilu: nedovoljena psihoaktivna
snov),
4.     
zbiranje operativnih informacij,
5.     
odstranitev in namestitev obsojenca v poseben prostor,
6.     
pregled prtljage, pošiljk in bivalnih prostorov,
7.     
odvzem stvari oziroma predmetov, ki jih obsojenec ne sme imeti pri sebi
(v nadaljnjem besedilu: nedovoljena stvar),
8.     
zasledovanje pobeglega obsojenca,
9.     
pregled oseb,
10.  
odvzem prostosti,
11.  
prisilna sredstva.
39. člen
(uporaba pooblastil)
(1) Posamezno pooblastilo za izvršitev naloge pravosodni
policist uporabi ob pogojih, ki jih določa zakon, in na način, ki ga določa ta
pravilnik.
(2) Pravosodni policist posamezen ukrep v okviru svojih
nalog uporablja samo tako dolgo, da je namen dosežen, ali dokler se izkaže, da
namena ni mogoče doseči.
(3) Posamezen ukrep nikoli ne sme biti uporabljen kot
kazen.
(4) Pravosodni policist uporabi tisto pooblastilo, ki
osebo, zoper katero je pooblastilo uporabljeno, v danih okoliščinah
najmanj prizadene.
(5) Uporaba pooblastila ne sme povzročiti škode, ki ni v
sorazmerju z namenom in cilji uporabe pooblastil.
(6) Pooblastilo se zoper osebo izvrši tako, da brez
potrebe ne prizadene njenega dostojanstva in ne ogroža življenja ali varnosti
drugih prisotnih oseb.
40. člen
(načela uporabe pooblastil)
Pravosodni policist pri uporabi pooblastil upošteva naslednja
načela:
1.     
načelo varstva človekovih pravic in temeljnih svoboščin,
2.     
načelo ustavnosti in zakonitosti,
3.     
načelo nekonfliktnega in pomirjujočega pristopa,
4.     
načelo sorazmernosti,
5.     
načelo postopnosti,
6.     
načelo strokovnosti,
7.     
načelo varnega izvajanja postopka,
8.     
načelo odločnosti,
9.     
načelo natančnosti in temeljitosti,
10.  
načelo presenečenja,
11.  
načelo vztrajnosti,
12.  
načelo sistematičnosti.
1. Izdajanje ukazov
41. člen
(ukaz)
(1) Z ukazom pravosodni policist odredi, da obsojenec
nekaj opravi, stori ali opusti, se odstrani z določenega mesta ali odide
na določen kraj ali prostor.
(2) Pravosodni policist izda ukaz nedvoumno, da ga
obsojenec, ki mu je namenjen, v celoti razume.
(3) Pravosodni policist izda ukaz neposredno in ustno.
Če je za korektno in nedvoumno posredovanje ukaza potrebno, se ta izda pisno
ali s pomočjo tehničnih pripomočkov.
2. Ugotavljanje istovetnosti in identitete
42. člen
(istovetnost obsojenca)
Pravosodni policist ugotovi istovetnost obsojenca, ko
obsojenec nastopi kazen, tako, kot je določeno v pravilniku, ki ureja
izvrševanje kazni zapora.
43. člen
(identifikacija drugih oseb)
(1) Identifikacija je postopek, s katerim pravosodni
policist ugotovi identiteto osebe, ki:
1.     
prihaja v zavod ali odhaja iz njega;
2.     
je na varovanem območju ali se zadržuje na varovanem območju zavoda;
3.     
ovira njegovo delo zunaj zavoda.
(2) Pravosodni policist identificira osebo tako, da jo
pozove, naj mu izroči na vpogled osebno izkaznico ali drugo veljavno, s
fotografijo opremljeno listino, ki jo je izdal državni organ in na podlagi
katere lahko ugotovi njeno identiteto.
(3) Identifikacija osebe se opravi na podlagi imena in
priimka ter osebne fotografije na izročeni listini.
(4) Po izvedenem postopku identifikacije pravosodni
policist osebi vrne osebni dokument.
(5) Pravosodni policist zabeleži naslednje podatke:
priimek in ime identificirane osebe, datum in uro prihoda ter razlog prihoda v
zavod, nahajanja ali zadrževanja na varovanem območju oziroma okoliščine
oviranja pravosodnega policista pri njegovem delu zunaj zavoda.
(6) Osebi, ki odkloni identifikacijo ali njena
identifikacija s predloženim dokumentom ni mogoča, pravosodni policist ne
dovoli vstopa v zavod oziroma varovano območje zavoda in ji ukaže, naj zapusti
zavod oziroma varovano območje zavoda.
(7) Če pravosodni policist po opravljeni identifikaciji
osebe, ki je ali se zadržuje na varovanem območju, ugotovi, da ta oseba nima
dovoljenja za tako nahajanje ali zadrževanje, ji ukaže, naj zapusti varovano
območje zavoda.
(8) Če oseba po ukazu, naj zapusti zavod oziroma
varovano območje zavoda, tega ne želi storiti, in če ni mogoče drugače
zagotoviti izvršitve ukaza, lahko pravosodni policist za odstranitev osebe uporabi
telesno silo. Če oseba še naprej ovira delo pravosodnega policista ali z
neizpolnitvijo ukaza ogroža varnost zavoda, lahko pravosodni policist uporabi
tudi drugo prisilno sredstvo. Telesno silo oziroma drugo prisilno sredstvo
pravosodni policist uporabi tako, kot je določeno s tem pravilnikom.
(9) Pravosodni policist o ukazu, izdanem osebi za
zapustitev zavoda oziroma varovanega območja, o identiteti te osebe, če je
bila ugotovljena, ukrepih in okoliščinah v zvezi s tem pisno poroča poveljniku.
(10) Zavod za namene varovanja premoženja, življenja ali
telesa oseb in reda v zavodu oziroma na varovanem območju v skladu z zakonom,
ki ureja varstvo osebnih podatkov, vodi evidenco vstopov in izstopov.
3. Preizkus alkoholiziranosti in preizkus prisotnosti
nedovoljene psihoaktivne snovi
44. člen
(izvedba preizkusa)
(1) Preizkus alkoholiziranosti in del preizkusa
prisotnosti nedovoljene psihoaktivne snovi opravi pravosodni policist.
(2) Preizkus alkoholiziranosti opravi pravosodni
policist s sredstvi, ki reagirajo na alkohol v izdihanem zraku.
(3) Pravosodni policist za preizkus prisotnosti
nedovoljene psihoaktivne snovi opravi postopek oddaje urina in nadzor nad
pravilno oddajo urina (v nadaljnjem besedilu: urinski test).
(4) Preizkus alkoholiziranosti oziroma urinski test se
opravi v ustreznem prostoru zavoda, pri čemer pravosodni policist še posebno
skrb posveča varstvu pravic in dostojanstva obsojenca.
45. člen
(opustitev preizkusa)
Preizkus alkoholiziranosti oziroma urinski test se ne izvede,
če obsojenec to odkloni ali če prizna, da je zaužil alkohol ali nedovoljeno
psihoaktivno snov. Odklonitev ali priznanje obsojenec potrdi s podpisom izjave.
46. člen
(kontrolni preizkus)
Stroške, nastale s kontrolnim preizkusom alkoholiziranosti ali
kontrolnim preizkusom urinskega testa, ki se opravi na zahtevo obsojenca, nosi
obsojenec. Obsojencu se stroški povrnejo, če je rezultat kontrolnega preizkusa
negativen.
47. člen
(navodilo o izvedbi preizkusov)
Podrobnejši način opravljanja preizkusa alkoholiziranosti in
opravljanja urinskega testa, ravnanja v primerih, v katerih obsojenec
izjavi, da telesnih tekočin ne more oddati, in način izvedbe postopka
kontrolnih preizkusov predpiše z navodilom generalni direktor.
48. člen
(zapisnik o opravljenem preizkusu)
(1) O vsakem opravljenem preizkusu alkoholiziranosti,
preizkusu prisotnosti nedovoljenih psihoaktivnih snovi in v primerih iz
45. člena tega pravilnika se sestavi zapisnik.
(2) V zapisniku se navedejo osebni podatki obsojenca,
pri katerem je bil opravljen preizkus, datum in ura preizkusa ter morebitne
posebnosti, v zapisniku o preizkusu alkoholiziranosti pa tudi rezultat
preizkusa. Z rezultati preizkusa prisotnosti nedovoljenih psihoaktivnih snovi
se obsojenca seznani po končanem preizkusu.
(3) Če obsojenec odkloni preizkus ali če prizna, da je zaužil
alkohol ali nedovoljeno psihoaktivno snov, se zapisniku priloži izjava iz
45. člena tega pravilnika.
(4) Zapisnik podpišeta pravosodni policist, ki je
opravil preizkus alkoholiziranosti oziroma urinski test, in obsojenec, pri
katerem je bil preizkus opravljen. Zapisnik po končanem preizkusu prisotnosti
nedovoljene psihoaktivne snovi podpiše tudi oseba, ki je izvedla preizkus
oddanega urina. Če obsojenec odkloni podpis, se to zabeleži v zapisniku.
49. člen
(podatki o opravljenem preizkusu)
Zavod v zvezi z opravljenim preizkusom alkoholiziranosti in
preizkusom prisotnosti nedovoljenih psihoaktivnih snovi beleži naslednje
podatke: ime in priimek obsojenca, ime in priimek oseb, ki so preizkus
opravljale, razlog za opravljanje preizkusa in rezultat preizkusa.
4. Zbiranje operativnih informacij
50. člen
(zbiranje operativnih informacij o obsojencu)
(1) Zbiranje operativnih informacij pomeni zbiranje,
vrednotenje in analiziranje podatkov o dejavnostih, ki se nanašajo na
disciplinske prestopke obsojencev, za preprečevanje in odkrivanje disciplinskih
prestopkov.
(2) Pravosodni policist, ki ga določi direktor zavoda
ali poveljnik, sme zbirati operativne informacije samo po navodilih direktorja
zavoda ali poveljnika.
(3) Pravosodni policist sme operativne informacije
zbirati le od oseb, ki želijo informacije prostovoljno posredovati. Pravosodni policisti
zagotovijo varnost in anonimnost oseb, ki so dale informacije.
(4) Z zbiranjem operativnih informacij ni dopustno
spodbujati, omogočati ali na druge načine dopustiti ali izzvati nedovoljene dejavnosti
ali ravnanja obsojencev ali pravosodnih policistov.
(5) Dejavnosti, s katerimi se pridobivajo operativne
informacije, podrobneje z navodilom opredeli generalni direktor.
(6) Zavod v zvezi s postopkom zbiranja operativnih
informacij beleži zbrane informacije, način pridobitve informacij, druge
dejavnosti v zvezi z zbiranjem informacij ter delovanje pravosodnih policistov
v zvezi s preprečevanjem in odkrivanjem disciplinskih prestopkov.
(7) Nadzor nad izvrševanjem zbiranja operativnih informacij
izvaja Generalni urad Uprave Republike Slovenije za izvrševanje kazenskih
sankcij (v nadaljnjem besedilu: generalni urad).
5. Odstranitev in namestitev obsojenca v poseben
prostor
51. člen
(postopek odstranitve obsojenca)
(1) Če je obsojenca potrebno odstraniti in odvesti v
poseben prostor, pravosodni policist začne postopek tako, da obsojencu ukaže,
naj odide z njim v poseben prostor. Če drugače ni mogoče zagotoviti izvršitve
ukaza, ker obsojenec odkloni izpolnitev ukaza, ga pravosodni policist odstrani
in odvede z uporabo telesne sile.
(2) Če drugače ni mogoče preprečiti napada, samopoškodbe
ali povzročitve večje materialne škode, ker se obsojenec kljub uporabi telesne
sile še naprej upira, sme pravosodni policist uporabiti druga prisilna sredstva
v skladu s tem pravilnikom.
52. člen
(obvestilo o namestitvi)
O namestitvi obsojenca v poseben prostor se takoj obvesti odgovorno
osebo zavoda in zdravstveno osebje, ki odredi potrebne ukrepe za zavarovanje
življenja in zdravja obsojenca.
53. člen
(namestitev obsojenca v poseben prostor)
(1) Neposredno pred namestitvijo obsojenca v poseben
prostor se opravi osebni pregled obsojenca na način, ki ga določa ta pravilnik.
(2) Če osebnega pregleda glede na vedenje obsojenca ni
mogoče opraviti, se opravi varnostni pregled obsojenca, osebni pregled pa se
opravi takoj, ko je mogoče. V času do osebnega pregleda se nad obsojencem
izvaja stalni videonadzor, če te možnosti ni, pa nadzor s stalnim zadrževanjem
pravosodnega policista pred posebnim prostorom in z neprekinjenim opazovanjem skozi
lino v vratih.
(3) V posebnem prostoru se zoper obsojenca smejo
uporabiti sredstva za vklepanje in vezanje, če je to potrebno za preprečitev
nadaljevanja napada na pravosodnega policista, nevarnosti nadaljevanja
samopoškodbe ali povzročanja večje materialne škode. Sredstva za vklepanje in
vezanje se uporabijo tako, kot je določeno s tem pravilnikom.
(4) Obsojenca, ki je odstranjen v poseben prostor,
pravosodni policist posebej nadzoruje ter skrbi za njegovo varnost in zdravje.
(5) Nadzor nad obsojencem v posebnem prostoru izvaja
oseba istega spola.
(6) Nadzor se izvaja s stalnim videonadzorom, če te
možnosti ni, pa z zadrževanjem pred posebnim prostorom in z opazovanjem skozi
lino v vratih najmanj vsakih pet minut.
(7) Pravosodni policist, ki opravlja nadzor obsojenca v
posebnem prostoru, operativnemu vodji sporoči vsako spremembo, ki bi lahko
pomenila, da razlogov za namestitev ni več.
(8) Če je obsojenec v posebnem prostoru takrat, ko se
menja izmena pravosodnih policistov, operativni vodji osebno preverita stanje
obsojenca in preverita, ali so ob menjavi izmene še dani razlogi za namestitev
v poseben prostor.
54. člen
(preverjanje upravičenosti namestitve)
(1) Direktor zavoda preveri, ali so izpolnjeni zakonski
in drugi pogoji za odstranitev in namestitev obsojenca v poseben prostor.
Preveri tudi utemeljenost morebitne uporabe prisilnih sredstev v postopku
odstranitve in morebitne uporabe prisilnih sredstev zoper obsojenca, ko je ta
že nameščen v posebnem prostoru.
(2) Direktor zavoda opravi preverbe prvi naslednji
delovni dan, če je bil obsojenec odstranjen v njegovi odsotnosti.
55. člen
(podatki o opravljeni namestitvi v poseben prostor)
Zavod v zvezi z odstranitvijo in namestitvijo obsojenca v
poseben prostor beleži te podatke: ime in priimek obsojenca, datum in uro
odstranitve oziroma namestitve, trajanje bivanja v posebnem prostoru in razloge
za odstranitev oziroma namestitev obsojenca.
6. Pregledi prtljage, pošiljk in bivalnih prostorov
56. člen
(seznanitev s potekom pregleda prtljage)
Pred začetkom pregleda osebne prtljage pravosodni policist seznani
s potekom pregleda osebo, katere prtljago bo pregledal.
57. člen
(pregled osebne prtljage obsojenca)
(1) Pravosodni policist opravi pregled stvari oziroma
predmetov, ki jih ima obsojenec pri sebi (osebna prtljaga obsojenca), ob
varnostnem pregledu obsojenca.
(2) Pravosodni policist lahko opravi pregled osebne
prtljage obsojenca tudi ob pregledu bivalnega prostora in vselej, ko obstaja
sum, da obsojenec v prtljagi skriva nedovoljeno stvar.
(3) Pravosodni policist opravi pregled v primerih iz
prvega odstavka tega člena brez odredbe. Pregled iz prejšnjega odstavka opravi
po pisni odredbi, ki jo izda direktor zavoda oziroma vodja dislociranega
oddelka ali poveljnik, v njihovi odsotnosti pa operativni vodja. V pisni
odredbi se opiše razlog za pregled in zabeleži datum pregleda.
(4) Pravosodni policist opravi pregled prtljage tako, da
obsojencu ukaže, naj mu izroči osebno prtljago, in v njegovi navzočnosti
pregleda prtljago.
(5) Za pregled osebne prtljage obsojenca lahko
pravosodni policist uporabi tudi službenega psa.
58. člen
(osebna prtljaga druge osebe)
(1) Vsaka oseba, ki prihaja v zavod, odda v hrambo
strelno in hladno orožje.
(2) Pravosodni policist drugo osebo, ki prihaja v zavod,
pozove, naj osebno prtljago, zlasti pa stvari, za katere je na vidnem mestu
označeno, da niso dovoljene, odda v hrambo (oddana osebna prtljaga).
(3) Pravosodni policist lahko opravi pregled osebne
prtljage, ki je oseba ni oddala v hrambo, oziroma pregled osebne prtljage, ki
jo je oseba oddala v hrambo, če je to potrebno za zagotovitev varnosti, reda in
discipline, pri čemer osebo najprej opozori na pregled. Pravosodni policist
opravi pregled osebne prtljage v navzočnosti osebe.
(4) Obvestilo o možnosti pregleda osebne prtljage je
objavljeno tudi na vidnem mestu pri vstopu v zavod, da ga osebe lahko
vidijo in se z njim seznanijo.
(5) Za pregled osebne prtljage se smiselno uporabljajo
določbe četrtega odstavka prejšnjega člena.
(6) Če oseba ne dovoli pregleda, se ji vstop v zavod ne
dovoli.
(7) Pravosodni policist osebi ob izstopu omogoči prevzem
oddanih stvari oziroma jo opozori nanje.
59. člen
(osebna prtljaga uradnih oseb)
(1) Ne glede na prvi odstavek prejšnjega člena direktor
zavoda lahko dovoli vnos orožja osebi, ki po uradni dolžnosti nosi orožje in
pride v zavod v okviru opravljanja svojih uradnih nalog.
(2) Če je druga oseba, ki prihaja v zavod v zvezi z
opravljanjem nadzora, delavec uprave, druga uradna oseba državnih organov,
sodišč, Varuha človekovih pravic ali mednarodnih nadzornih organov, se določbe
prejšnjega člena, razen prvega odstavka, ne uporabljajo.
(3) Direktor zavoda lahko odredi, da se ukrepi iz
prejšnjega člena uporabljajo za delavce zavoda. O razlogih za tak ukrep
direktor zavoda obvesti generalnega direktorja.
60. člen
(pregled pošiljk)
(1) Za nadzor nad pisemskimi pošiljkami in nadzor nad
drugimi sprejetimi pošiljkami opravi pravosodni policist pregled pošiljke tako,
kot je določeno v pravilniku, ki ureja izvrševanje kazni zapora.
(2) Če pravosodni policist pri pregledu osebne prtljage,
varnostnem pregledu, osebnem pregledu ali pregledu bivalnega prostora obsojenca
najde stvar v obliki pisemske pošiljke, jo pregleda na način, določen za
pregled sprejete pošiljke, ki ni pisemska, in jo po pregledu izroči obsojencu.
(3) Pri pregledu pisemske pošiljke ali druge sprejete
pošiljke lahko pravosodni policist uporabi tehnična sredstva ali službenega
psa.
61. člen
(pregled bivalnih prostorov)
(1) Pregled bivalnega prostora se opravi, če obstaja
sum, da je v prostoru nedovoljena stvar.
(2) Pravosodni policist pregleda bivalni prostor v
navzočnosti obsojenca, ki uporablja ta prostor.
(3) Če obsojenec ni dosegljiv ali je v takem
psihofizičnem stanju, da bi lahko ogrozil varno izvedbo postopka, lahko
pravosodni policist pregleda bivalni prostor brez njegove navzočnosti, pri
čemer je kot priča navzoč eden od drugih obsojencev.
(4) Za pregled bivalnih prostorov lahko pravosodni
policist uporabi tehnična sredstva in službenega psa.
(5) Pregled bivalnega prostora obsojencev se opravi
izven časa nočnega počitka obsojencev, v primerih, v katerih bi bilo odlašanje
nevarno, pa se pregled bivalnih prostorov opravi v času nočnega počitka.
(6) Pregled bivalnih prostorov se opravi po pisni
odredbi, ki jo izda direktor zavoda oziroma vodja dislociranega oddelka ali
poveljnik, v njihovi odsotnosti pa operativni vodja. V odredbi se opiše razlog
za pregled in zabeleži datum pregleda.
7. Odvzem nedovoljenih stvari
62. člen
(ravnanje z nedovoljenimi stvarmi)
Pravosodni policist ravna z nedovoljenimi stvarmi v skladu s
pravilnikom, ki ureja izvrševanje kazni zapora.
8. Zasledovanje pobeglega obsojenca
63. člen
(prvi ukrepi ob pobegu)
(1) Pravosodni policist takoj, ko ugotovi pobeg
obsojenca, ukrene vse potrebno, da je ta čim prej prijet in pripeljan v zavod.
(2) Če pravosodni policist vidi pobeglega obsojenca ali
je bil neposredno po pobegu obveščen o smeri njegovega bega, takoj steče
za njim in ga zasleduje, dokler obstaja možnost prijetja, ter v okviru
pooblastil in nalog ukrene vse potrebno, da prepreči pobeg.
64. člen
(pobeg med spremljanjem)
(1) Če je obsojenec pobegnil med spremljanjem in
pravosodni policist ugotovi, da ga sam ne bo mogel prijeti, o pobegu na
najhitrejši način obvesti najprej policijo in nato zavod.
(2) Hkrati z obvestilom o pobegu posreduje policiji tudi
razpoložljive podatke o obsojencu, ki so pomembni za njegovo izsleditev
(osnovne osebne podatke, kratek osebni opis in oceno nevarnosti).
65. člen
(pobeg iz zavoda)
(1) Če je obsojenec pobegnil iz zavoda in pravosodni
policist ugotovi, da ga sam ne bo mogel prijeti, o pobegu na najhitrejši način
obvesti operativnega vodjo, ta pa najbližjo policijsko postajo in poveljnika.
(2) Poveljnik, v njegovi odsotnosti pa operativni vodja,
ob pobegu obsojenca iz zavoda takoj organizira in koordinira zasledovanje, če
je verjetno, da je obsojenec še v bližini zavoda, ter zavaruje morebitne dokaze
o času in načinu pobega.
(3) Če je v neposredno zasledovanje pobeglega obsojenca vključena
tudi policija, poveljnik, v njegovi odsotnosti pa operativni vodja, ki
organizira in vodi zasledovanje, skrbi za koordinirano delo med pravosodnimi
policisti in policijo.
66. člen
(pregled prtljage in prostora pobeglega obsojenca)
Takoj ob ugotovitvi pobega poveljnik, v njegovi odsotnosti pa
operativni vodja, odredi pregled bivalnega prostora obsojenca in njegovih
stvari in evidentiranje njegove lastnine, ki se shrani v skladišče.
67. člen
(obveščanje o pobeglem obsojencu)
Če pravosodni policist ugotovi, da se obsojenec, ki je na
begu in je za njim razpisana tiralica, nahaja ali skriva na določenem kraju, o tem
obvesti zavod ali najbližjo policijsko postajo.
68. člen
(pobeg pripornika)
O pobegu pripornika se čim prej, najpozneje pa v eni uri,
obvesti tudi sodišče, ki je odredilo pripor.
69. člen
(razpis tiralice)
(1) Za pobeglim obsojencem direktor zavoda nemudoma izda
odredbo za razpis tiralice v skladu z zakonom, ki ureja kazenski postopek,
in hkrati odloči, ali naj se razpiše tudi mednarodna tiralica in v katerih
državah. Izven delovnega časa ali ob odsotnosti direktorja zavoda izda odredbo
za razpis tiralice operativni vodja.
(2) Če je obsojenec pobegnil tako, da se ob določenem
času ni vrnil s koriščenja ugodnosti zunaj zavoda ali z druge oblike
dovoljenega izhoda iz zavoda, se odredba za razpis tiralice izda najpozneje v
12 urah. Izjemoma se lahko ta rok podaljša za 12 ur, če se utemeljeno
pričakuje, da se bo obsojenec sam vrnil v zavod.
70. člen
(analiza okoliščin pobega)
(1) Poveljnik po pobegu obsojenca opravi analizo
okoliščin pobega in ravnanja ob pobegu, pri čemer ugotavlja pomembna dejstva o
pobegu obsojenca ter presodi ustreznost in učinkovitost ravnanj za preprečitev
in ravnanj ob pobegu.
(2) Generalni direktor lahko odredi, da se v analizo
okoliščin in ugotavljanja drugih pomembnih dejstev o pobegu obsojenca in
ravnanju ob pobegu neposredno vključi delavec, ki je odgovoren za varnost, ali
drug delavec generalnega urada.
9. Pregled oseb
71. člen
(seznanitev s potekom pregleda)
Pred začetkom pregleda pravosodni policist seznani s potekom
pregleda osebo, ki jo bo pregledal.
72. člen
(posebno načelo)
Pri opravljanju varnostnih in osebnih pregledov oseb
pravosodni policist še posebno skrb posveča varstvu pravic in dostojanstva
oseb.
73. člen
(varnostni pregled obsojenca)
(1) Pravosodni policist pred varnostnim pregledom
obsojenca pozove, naj odda predmete oziroma stvari, ki jih ima pri sebi.
(2) Pravosodni policist opravi varnostni pregled
obsojenca tako, da z napravo, ki zaznava kovinske dele, pri obsojencu preveri
prisotnost kovinskih predmetov (prvi del varnostnega pregleda). Pravosodni
policist z varnostnim pregledom obsojenca
pregleda tudi tako, da pretipa vidno površino oblačil, ki jih
ima obsojenec na sebi. Obsojenec v pregled po potrebi izroči tudi obuvala,
vrhnja oblačila in pokrivala, ki jih pravosodni policist pretipa. Med
varnostnim pregledom pravosodni policist po potrebi pregleda tudi obsojenčeve
podplate, hlačni pas in hlačne zavihke (drugi del varnostnega pregleda).
(3) Za zagotovitev varnosti, reda in discipline se
varnostni pregled obsojenca opravi:
1.     
ob nastopu kazni zapora v dislociranih polodprtih in odprtih oddelkih;
2.     
ob odhodu ali prihodu z zunajzavodskih ugodnosti in drugih oblik
odsotnosti obsojenca iz zavoda, razen če obsojenec kazen prestaja v
dislociranem polodprtem ali odprtem oddelku;
3.     
pred in po zaključku obiska, razen če obsojenec kazen prestaja v
dislociranem polodprtem ali odprtem oddelku;
4.     
pred in po spremljanju obsojenca izven zavoda.
(4) Pravosodni policist opravi varnostni pregled tudi
vselej, ko obstaja sum, da obsojenec pri sebi skriva nedovoljeno stvar.
(5) Pravosodni policist opravi varnostni pregled iz
tretjega in četrtega odstavka tega člena v celoti, razen če je z načrtom
varovanja določeno, da se opravi le prvi ali le drugi del varnostnega pregleda.
(6) Pravosodni policist lahko pri varnostnem pregledu
obsojenca uporabi tudi tehnična sredstva.
(7) Varnostni pregled obsojenca opravlja oseba istega
spola, razen če se ta opravi brez tipanja vrhnjih oblačil, ki jih ima obsojenec
na sebi.
74. člen
(varnostni pregled drugih oseb)
(1) Varnostni pregled drugih oseb, ki prihajajo v zavod,
pravosodni policist opravi, če je to potrebno za zagotovitev varnosti, reda in
discipline.
(2) Varnostni pregled osebe, ki prihaja v zavod,
pravosodni policist opravi, ko oseba odda stvari v hrambo. Pregled opravi
tako, da osebo najprej opozori na varnostni pregled, nato pa z uporabo
tehničnih sredstev preveri prisotnost nedovoljenih stvari na osebi.
(3) Če pravosodni policist pri pregledu zazna kovinske
ali druge stvari, ki bi lahko bile nedovoljene, osebo pozove, naj mu jih
pokaže. Če gre za nedovoljene stvari, jih oseba odda v hrambo. Če gre pri tem
za stvari, katerih uporaba ali posest bi pomenila kaznivo dejanje, se o tem
takoj obvesti policijo in osebo zadrži do prihoda policije.
(4) Obvestilo o možnosti varnostnega pregleda je
objavljeno na vidnem mestu pri vstopu v zavod, da ga osebe lahko vidijo in se z
njim seznanijo.
(5) Direktor zavoda lahko izjemoma dovoli vnos
nedovoljene stvari v zavod, če oceni, da se s tem ne ogrožajo varnost, red in
disciplina.
(6) Če oseba ne dovoli varnostnega pregleda, ji
pravosodni policist ne dovoli vstopa.
(7) Določbe tega člena se smiselno uporabljajo tudi za
varnostni pregled oseb, ki se zadržujejo na varovanem območju zavoda ali
ovirajo delo pravosodnih policistov pri njihovem delu zunaj zavoda.
(8) Direktor zavoda lahko odredi, da se ukrepi iz tega
člena uporabljajo za delavce zavoda. O razlogih za tak ukrep direktor
zavoda obvesti generalnega direktorja.
75. člen
(omejitev varnostnega pregleda)
Določbe prejšnjega člena se ne uporabljajo zoper delavce
uprave ter druge uradne osebe državnih organov, sodišč, Varuha človekovih
pravic in mednarodnih nadzornih organov, ki prihajajo v zavod v zvezi z
opravljanjem nadzora.
76. člen
(osebni pregled obsojenca)
(1) Pravosodni policist opravi osebni pregled obsojenca
tako, da obsojencu ukaže, naj v pregled odda vse stvari, ki jih ima na sebi, in
sleče vsa oblačila, ki jih ima na sebi.
(2) Obsojencu se za čas osebnega pregleda zagotovijo
nadomestna oblačila.
(3) Pravosodni policist nadaljuje osebni pregled s
pregledom površine telesa obsojenca, pretipanjem njegovega lasišča ter
pretipanjem vseh oddanih stvari in oblačil.
(4) Za zagotovitev varnosti, reda in discipline se
osebni pregled obsojenca opravi:
1.     
ob sprejemu obsojenca na prestajanje kazni zapora, razen ob sprejemu obsojenca
v dislociranem polodprtem ali odprtem oddelku;
2.     
pred namestitvijo obsojenca v poseben prostor;
3.     
vselej ko obstaja sum, da obsojenec pri sebi skriva nedovoljene stvari,
in teh stvari z varnostnim pregledom ni mogoče ugotoviti.
(5) Osebni pregled iz 1. in 2. točke prejšnjega odstavka
opravi pravosodni policist brez odredbe.
(6) Osebni pregled iz 3. točke četrtega odstavka tega
člena opravi pravosodni policist po pisni odredbi, ki jo izda direktor zavoda
oziroma vodja dislociranega oddelka zavoda ali poveljnik. Če so osebe iz
prejšnjega stavka odsotne in je izvedba osebnega pregleda nujna za zagotovitev
varnosti, reda in discipline v zavodu, pisno odredbo izda operativni vodja.
(7) Osebni pregled iz 3. točke četrtega odstavka tega
člena opravi pravosodni policist tudi po ustni odredbi, ki se izda le, če bi
bilo odlašanje z osebnim pregledom nevarno. Ustno odredbo izda operativni
vodja.
(8) V pisni odredbi za osebni pregled obsojenca se opiše
razlog za pregled in zabeleži datum osebnega pregleda.
(9) Če je pravosodni policist opravil osebni pregled po
ustni odredbi operativnega vodje, ker bi bilo odlašanje s pregledom nevarno,
pravosodni policist o opravljenem pregledu takoj obvesti osebo, ki je
pooblaščena za izdajo odredbe, in ji odda poročilo o izvedenem osebnem
pregledu, v katerem opiše razloge za opravljen pregled.
(10) Osebni pregled obsojencev se opravi izven časa za
nočni počitek obsojencev, v primerih, v katerih bi bilo odlašanje z
osebnim pregledom nevarno, pa se osebni pregled opravi v času nočnega počitka
obsojencev.
(11) Osebni pregled obsojenca opravita dva pravosodna
policista brez navzočnosti drugih oseb. Osebni pregled obsojenca opravi en
pravosodni policist brez navzočnosti drugih oseb, če je izvedba osebnega
pregleda nujna, ker bi bilo odlašanje do prihoda drugega pravosodnega policista
nevarno.
(12) Osebni pregled obsojenca lahko opravlja le oseba
istega spola.
77. člen
(podatki o opravljenem osebnem pregledu obsojenca)
Zavod v zvezi z opravljenim osebnim pregledom obsojenca beleži
te podatke: ime in priimek pregledanega obsojenca, ime in priimek pravosodnih
policistov, ki so opravili pregled, datum in čas pregleda, razloge za opravljen
pregled in ugotovitve po opravljenem pregledu.
78. člen
(osebni pregled obiskovalcev)
(1) Osebni pregled obiskovalca se opravi tako, da
pravosodni policist pretipa vidno površino oblačil, ki jih ima oseba na sebi.
Po pozivu pravosodnega policista obiskovalec izroči svoja obuvala, vrhnja
oblačila in pokrivala, ki jih pravosodni policist pretipa. Med osebnim pregledom
lahko pravosodni policist pregleda tudi hlačni pas in hlačne zavihke
obiskovalca in pretipa lasišče obiskovalca.
(2) Pravosodni policist opravi osebni pregled
obiskovalca, če po opravljenem varnostnem pregledu sumi, da ima obiskovalec pri
sebi predmete oziroma stvari, ki niso dovoljene, in obiskovalec še naprej
vztraja, da želi obiskati obsojenca.
(3) Pravosodni policist opravi osebni pregled
obiskovalca obsojenca po pisni odredbi, ki jo izda direktor zavoda, vodja
dislociranega oddelka zavoda ali poveljnik, v njihovi odsotnosti pa operativni
vodja. V pisni odredbi se opiše razlog za pregled in zabeleži datum pregleda.
(4) Osebni pregled obiskovalca obsojenca opravita dva
pravosodna policista brez navzočnosti drugih oseb.
(5) Osebni pregled obiskovalca obsojenca opravi oseba
istega spola.
10. Odvzem prostosti
79. člen
(odvzem prostosti)
(1) Pravosodni policist osebo, ki jo je pri svojem delu
zalotil pri kaznivem dejanju ali kršenju javnega reda in miru, zadrži do
prihoda policije.
(2) Pravosodni policist, ki je pri svojem delu zalotil
osebo pri kaznivem dejanju, za katero se storilec preganja po uradni dolžnosti,
tej osebi na podlagi zakona, ki ureja kazenski postopek, odvzame prostost in jo
izroči policiji.
(3) Če pravosodni policist osebe iz prvega in drugega
odstavka tega člena ne more zadržati do prihoda policije, o tem takoj obvesti
policijo.
11. Prisilna sredstva
80. člen
(namen uporabe prisilnih sredstev)
Uporaba prisilnega sredstva kot kazni ni dopustna.
81. člen
(usposobljenost)
Pravosodni policist sme uporabiti prisilno sredstvo, za
uporabo katerega je ustrezno usposobljen.
82. člen
(posebna omejitev uporabe prisilnih sredstev)
(1) Pravosodni policist prisilnih sredstev ne uporablja
zoper vidno bolnega, ostarelega ali onemoglega obsojenca, vidno težkega
invalida, žensko, ki je vidno noseča ali je zanjo ugotovljeno, da je noseča,
razen če neposredno ogroža življenje pravosodnega policista ali druge osebe.
(2) Ne glede na prejšnji odstavek sme pravosodni
policist uporabiti sredstva za vklepanje in vezanje zoper osebe iz prejšnjega
odstavka tudi, če je to nujno za preprečitev bega, napada, samopoškodbe ali
povzročitve večje materialne škode.
83. člen
(načelo sorazmernosti)
Pri izbiri prisilnega sredstva pravosodni policist upošteva
načelo sorazmernosti, in sicer tako, da uporabi tisto prisilno sredstvo, ki je
sorazmerno moči odpora obsojenca, zoper katerega bo uporabil prisilno sredstvo.
84. člen
(moč odpora)
(1) Odpor obsojenca je pasiven ali aktiven.
(2) Za pasivni odpor se šteje, če:
1.     
se obsojenec skriva;
2.     
obsojenec ne izpolni zakonito izdanega ukaza;
3.     
se obsojenec spravi v položaj, ki onemogoča izvršitev naloge (leže,
obstane in ne želi naprej, se oprime kakšnega predmeta in podobno).
(3) Za aktivni odpor se šteje, če:
1.     
obsojenec fizično napade ali se upira z orožjem ali drugimi predmeti, s
katerimi ogroža varnost in življenje drugih ljudi;
2.     
se obsojenec s silo poskuša iztrgati pravosodnemu policistu, se z njim
preriva ali kako drugače z uporabo sile ali grožnje poskuša pravosodnemu
policistu onemogočiti izvršitev naloge;
3.     
obsojenec spodbuja ali poziva druge k upiranju;
4.     
obsojenec beži.
85. člen
(načelo postopnosti)
(1) Pri uporabi prisilnih sredstev pravosodni policist
upošteva načelo postopnosti (od milejšega k hujšemu prisilnemu sredstvu).
(2) Milejša prisilna sredstva so: sredstva za vklepanje
in vezanje ter telesna sila, razen strokovnih udarcev in strokovnih metov.
(3) Hujša prisilna sredstva so vsa druga prisilna
sredstva.
(4) Če je pri izvrševanju nalog v določenem primeru
mogoče uporabiti več vrst prisilnih sredstev, pravosodni policist uporabi
najmilejše prisilno sredstvo, s katerim je še mogoče izvršiti nalogo.
(5) Hujše prisilno sredstvo se sme uporabiti le, če je
bila uporaba milejšega prisilnega sredstva neuspešna ali če uporaba milejšega
sredstva ni bila mogoča.
(6) Ob pasivnem odporu sme pravosodni policist uporabiti
samo milejša prisilna sredstva.
86. člen
(predhodno opozorilo)
Pravosodni policist osebo, zoper katero uporabi prisilno
sredstvo, predhodno na to opozori, razen če bi to onemogočilo izvršitev naloge.
87. člen
(izogibanje občutljivim delom telesa)
Pri uporabi prisilnega sredstva se pravosodni policist
izogiba prizadejanju poškodb po glavi, genitalijah in drugih občutljivih delih
telesa obsojenca.
88. člen
(varnost drugih oseb)
Pravosodni policist pri uporabi prisilnih sredstev pazi, da s
tem ne ogroža življenja in varnosti oseb, zoper katere prisilno sredstvo ni
uporabljeno.
89. člen
(prenehanje z uporabo prisilnega sredstva)
Prisilno sredstvo je dopustno uporabljati samo tako dolgo,
dokler trajajo razlogi za njegovo uporabo in dokler namen ni dosežen ali dokler
se ne izkaže, da namena ni mogoče doseči.
90. člen
(prva pomoč)
Obsojencu, ki je bil z uporabo prisilnega sredstva
poškodovan, pravosodni policist takoj, ko varnostni razlogi to dopuščajo, nudi
prvo pomoč in mu zagotovi potrebno zdravstveno oskrbo.
91. člen
(zdravstveni pregled)
(1) Po vsaki uporabi prisilnega sredstva, razen
vklepanja, ki ga pravosodni policist opravi po odredbi, se obsojencu, zoper
katerega je bilo uporabljeno prisilno sredstvo, zagotovi zdravstveni pregled,
da se ugotovijo morebitne poškodbe in se mu zagotovi potrebna zdravstvena
oskrba.
(2) Zdravstveni pregled se opravi zunaj vidnega in
slušnega polja delavcev zavoda, razen če je prisotnost delavca nujno potrebna
za ohranitev varnosti, reda in discipline.
(3) Zdravnik pri pregledu ugotavlja vrsto in lokacijo
poškodb ter njihov vzrok. Pri tem poškodbe opiše in jih po potrebi tudi
dokumentira. Zdravnik zapiše trditve obsojenca o nastanku poškodb ter oceno
skladnosti med zatrjevanim ravnanjem in ugotovitvami zdravstvenega pregleda.
Zdravnik o morebitnih znakih nepravilne uporabe prisilnih sredstev obvesti
direktorja zavoda.
(4) Zdravstveni pregled se opravi takoj, najpozneje pa v
roku 24 ur od uporabe prisilnih sredstev. Če obsojenec pregled odkloni, se ga
pozove, naj o tem napiše izjavo. Če obsojenec izjave ne želi napisati, se o tem
napiše uradni zaznamek.
(5) Poveljnik odredi zdravstveni pregled tudi za
pravosodnega policista, če je bil ta pri izvrševanju naloge poškodovan ali če
to sam zahteva zaradi suma poškodbe pri izvrševanju naloge.
92. člen
(intervencija skupine)
(1) Če je glede na načelo sorazmernosti in načelo
postopnosti potrebno, lahko direktor zavoda oziroma vodja dislociranega oddelka,
v njegovi odsotnosti pa poveljnik, odredi uporabo prisilnih sredstev
v obliki intervencije skupine pravosodnih policistov.
(2) Med intervencijo pravosodni policisti uporabljajo
opremo za dodatno zaščito svojega življenja in zdravja. Vrsto in količino
posebne opreme odredi poveljnik.
(3) Če je ogroženo življenje ali zdravje oseb ter sta
direktor zavoda oziroma vodja dislociranega oddelka in poveljnik odsotna,
intervencijo skupine odredi operativni vodja.
93. člen
(pomoč policije)
(1) V primeru ugrabitve ali ogrožanja človeškega
življenja ali če se to utemeljeno pričakuje, direktor zavoda oziroma vodja
dislociranega oddelka, v njegovi odsotnosti pa poveljnik, prosi za pomoč
policijo.
(2) Direktor zavoda oziroma vodja dislociranega oddelka
o zaprosilu za pomoč policije v zavodu takoj obvesti generalnega direktorja.
(3) Če je ogroženo življenje ali zdravje oseb in sta
direktor zavoda oziroma vodja dislociranega oddelka in poveljnik odsotna, prosi
za pomoč policijo operativni vodja.
94. člen
(sredstva za vklepanje)
Sredstva za vklepanje so lisice.
95. člen
(sredstva za vezanje)
(1) Sredstva za vezanje so: plastična zatega, vrv,
usnjen pas, lepilni trak in druga sredstva, ki so glede na pričakovane
posledice njihove uporabe primerljiva s sredstvi za vklepanje.
(2) Sredstva za vezanje se lahko uporabijo le takrat, ko
zaradi objektivnih okoliščin sredstva za vklepanje niso dosegljiva, in na
način, ki je določen za uporabo sredstev za vklepanje.
(3) Z uporabo sredstev za vezanje pravosodni policist
preneha takoj, ko so dosegljiva sredstva za vklepanje.
96. člen
(dopustnost vklepanja)
Vklepanje obsojenca se odredi, če iz njegove varnostne ocene
izhaja, da v določenih okoliščinah (na primer spremljanje obsojenca zunaj
zavoda) z milejšim ukrepom ni mogoče preprečiti bega, napada, samopoškodbe ali
povzročitve večje materialne škode.
97. člen
(odredba za vklepanje)
(1) Vklepanje za čas spremljanja obsojenca opravi
pravosodni policist po odredbi iz 20. člena tega pravilnika.
(2) Vklepanja v primerih, v katerih ne gre za
spremljanje obsojenca, opravi pravosodni policist po odredbi, ki jo izda
poveljnik, v času njegove odsotnosti pa operativni vodja.
(3) V odredbi za vklepanje iz prejšnjega odstavka se
opredeli tudi način vklepanja obsojenca.
(4) Pravosodni policist vklene obsojenca brez odredbe,
če ob njegovem trenutnem vedenju z milejšimi ukrepi ne more drugače
preprečiti bega, napada, samopoškodbe ali povzročitve večje materialne škode.
98. člen
(postopek vklepanja)
Vklepanje opravi pravosodni policisti tako, da obsojencu nadene
na zapestje rok sredstva za vklepanje in jih zaklene, pri čemer skrbi, da je
obsojencu onemogočena osvoboditev, obenem pa mu ne povzroča nepotrebnih bolečin
in poškodb.
99. člen
(načini vklepanja)
(1) Sredstva za vklepanje se uporabi po načelu
postopnosti na te načine: vklepanje rok spredaj, vklepanje rok spredaj in
hkratna vklenitev na pas in vklepanje z rokami na hrbtu.
(2) Pri izbiri načina vklepanja se upošteva načelo
sorazmernosti, tako da se način vklepanja, ki je potreben za preprečitev bega,
napada, samopoškodbe ali povzročitve večje materialne škode, presoja glede na
stopnjo begosumnosti, stopnjo agresivnosti, stopnjo samomorilne ogroženosti ter
glede na telesne sposobnosti in spretnosti obsojenca.
(3) Če je obsojenec izrazito nevaren, izrazito
begosumen, ima posebne telesne sposobnosti ali spretnosti ali je izrazito
samomorilno ogrožen, se ga lahko izjemoma vklene tudi tako, da se mu vklenejo
roke spredaj in se mu hkrati vklene tudi noge, ali tako, da se sredstva za
vklepanje na rokah spredaj povežejo s sredstvi za vklepanje na nogah, pri čemer
so sredstva povezana na sprednji strani obsojenca.
(4) Vklepanje rok na hrbtu se ne uporablja med časovno
daljšim spremljanjem, ki se opravlja z vozilom.
(5) Vklepanje obsojenca za predmete je dopustno le,
kadar mora pravosodni policist zaradi nujnih trenutnih in kratkotrajnih potreb
zapustiti vklenjenega obsojenca in je to nujno potrebno za preprečitev bega,
napada, samopoškodbe ali povzročitve večje materialne škode.
(6) Vklepanje na načine, ki niso določeni s tem členom,
ni dopustno.
100. člen
(vklepanje na sodišču in pri zdravniku)
(1) Za čas pregleda pri zdravniku zunaj zavoda,
zaslišanja ali obravnave na sodišču se obsojenca ne vklene, razen če se oceni,
da bi obsojenec to izrabil za pobeg, napad, samopoškodbo ali povzročitev večje
materialne škode, in takega naklepa ni mogoče preprečiti z milejšim ukrepom.
(2) O vklepanju obsojenca na sodišču in razlogih za
vklepanje se predhodno pisno obvesti sodnika.
(3) Zdravnika o vklepanju ustno obvesti pravosodni
policist, ki vodi spremljanje obsojenca.
(4) Sodnik na zaslišanju ali obravnavi lahko odredi, da
se vklenjenega obsojenca odklene.
(5) Med pregledom pri zdravniku se vklenjenega obsojenca
odklene na zahtevo zdravnika. Če zdravnik zahteva, da se obsojenca odklene,
pravosodni policist najprej zdravnika seznani z razlogi za vklepanje obsojenca
in o zahtevi zdravnika obvesti poveljnika, v času njegove odsotnosti pa
operativnega vodjo, da ta odredi, ali se obsojenca odklene oziroma da odredi
druge ukrepe za zagotovitev varnosti v času pregleda obsojenca pri
zdravniku.
101. člen
(vrste telesne sile)
(1) Vrste telesne sile, ki se jo uporabi kot prisilno
sredstvo, so:
1.     
strokovni prijemi,
2.     
strokovni pritiski,
3.     
strokovni meti,
4.     
strokovni udarci,
5.     
druge individualne ali skupinske uporabe sile telesa, kot so prenašanje,
potiskanje, odrivanje oseb, razdvajanje skupine in podobno.
(2) Strokovne prijeme, strokovne pritiske in vrste
telesne sile iz 5. točke prejšnjega odstavka pravosodni policist uporabi, kadar
ne more drugače obvladati upiranja obsojenca, ki mu je v mejah pooblastil izdal
ukaz.
(3) Strokovne mete in strokovne udarce pravosodni
policist uporabi v primerih aktivnega odpora obsojenca, če ugotovi, da z
vrstami telesne sile iz prejšnjega odstavka ni mogoče doseči namena ukrepanja.
(4) Pri uporabi telesne sile pravosodni policist lahko
uporabi tehnični pripomoček, če je uporaba telesne sile s tem učinkovitejša in
za obsojenca milejša. Tehnični pripomoček lahko pravosodni policist uporabi
tudi, če je za zagotovitev njegove varnosti potrebno onemogočiti neposreden
stik z obsojencem.
(5) Tehnični pripomoček iz prejšnjega odstavka je ščit
ali palica.
(6) Ščit se lahko uporabi pri potiskanju, odrivanju ali
razdvajanju oseb.
(7) Palica se kot tehnični pripomoček lahko uporabi
tako, da se z njo izvedejo tisti deli strokovnih prijemov, strokovnih pritiskov
ali drugih uporab telesne sile, ki bi jih pravosodni policist sicer izvedel z
roko. Palica kot tehnični pripomoček za izvedbo davljenja ni dovoljena.
102. člen
(uporaba plinskega razpršilca)
(1) Za uporabo plinskega razpršilca se šteje uporaba
plinskega sredstva, ki s pritiskom na sprožilec sproži raztopino, ki draži
kožo, sluznico ali dihalne poti.
(2) Pravosodni policist sme plinski razpršilec
uporabiti, če ugotovi, da s strokovnimi prijemi, strokovnimi pritiski in
vrstami telesne sile iz 5. točke prvega odstavka prejšnjega člena ni mogoče
doseči namena ukrepanja.
(3) Plinski razpršilec se uporablja v skladu z navodili
proizvajalca.
(4) Uporabljajo se plinski razpršilci s substanco na
naravni osnovi, ki imajo krajši čas delovanja.
103. člen
(vrste palic)
(1) Palice, ki se lahko uporabijo kot prisilno sredstvo,
so: gumijasta palica, palica z ročajem (tonfa) in teleskopska palica.
(2) Teleskopska palica se praviloma uporablja med
spremljanjem in varovanjem v civilni obleki.
104. člen
(uporaba palice)
(1) Pravosodni policist uporabi palico, da obsojencu, ki
ogroža življenje oseb ali sebe, izbije iz rok nevarni predmet.
(2) Pravosodni policist sme palico uporabiti, če
ugotovi, da s strokovnimi prijemi, strokovnimi pritiski in vrstami telesne sile
iz 5. točke prvega odstavka 101. člena tega pravilnika ni mogoče doseči
namena ukrepanja.
(3) Pravosodni policist lahko uporabi palico tudi za
preprečevanje neposrednega telesnega stika z obsojencem, ki ogroža
življenje ali zdravje druge osebe.
(4) Za obvladovanje obsojenca lahko pravosodni policist,
kadar mu palica ni dosegljiva, uporabi tudi druge dosegljive predmete, ki
onemogočijo neposredni telesni stik z obsojencem.
105. člen
(opozorilni strel)
(1) Opozorilni strel je sredstvo, s katerim pravosodni
policist, kadar okoliščine to dopuščajo, predhodno opozori obsojenca, da bo
zoper njega uporabil strelno orožje.
(2) Neposredno pred opozorilnim strelom pravosodni
policist obsojenca opozori tudi s klicem »Stoj, streljal bom!«.
106. člen
(opustitev opozorilnega strela)
Pravosodni policist sme po opozorilnem klicu izjemoma
opustiti opozorilni strel, če strelno orožje uporabi za preprečitev bega
obsojenca, za katerega iz varnostne ocene izhaja, da je nevaren, in obsojenec
beži iz zaprtega oziroma posebej varovanega zavoda ali oddelka ter obstajajo
okoliščine, kot so nepregleden teren, bežanje proti gozdu ali druge podobne
okoliščine, ki onemogočajo poznejše uspešno ukrepanje, in bi odlašanje z
uporabo strelnega orožja onemogočilo preprečitev bega.
107. člen
(uporaba strelnega orožja kot zadnjega sredstva)
(1) Pravosodni policist sme uporabiti strelno orožje
šele, če z drugimi sredstvi ne more zagotoviti izvršitve uradne naloge in če
pri tem ne more drugače zavarovati življenja ljudi ali odvrniti:
1.     
neposrednega napada nase, s katerim je ogroženo njegovo življenje;
2.     
napada na zavod, če je pri tem ogroženo življenje ljudi v njem;
3.     
napada na obsojenca.
(2) Pravosodni policist sme uporabiti strelno orožje
tudi, če drugače ne more preprečiti bega obsojenca iz zaprtega oziroma posebej
varovanega zavoda ali oddelka, pri čemer sme uporabiti le strelno orožje z
gumijastimi naboji.
108. člen
(neposredni napad na pravosodnega policista)
(1) Neposredni napad na pravosodnega policista, s
katerim je ogroženo njegovo življenje, je:
1.     
napad s strelnim orožjem, poteg ali poskus potega strelnega orožja,
napad z nevarnim orodjem ali orožjem, drugimi stvarmi ali sredstvi, zaradi
katerih je ogroženo njegovo življenje;
2.     
fizični napad dveh ali več oseb v okoliščinah, v katerih pravosodni
policist ne more pričakovati pomoči, napada ne more drugače odvrniti in je s
tem v nevarnosti človeško življenje;
3.     
napad ene osebe v okoliščinah iz prejšnje točke, če je ta fizično
močnejša kot pravosodni policist ali obvlada posebne spretnosti za napad, in je
s tem v nevarnosti njegovo življenje.
(2) Za odvrnitev neposrednega napada nase lahko
pravosodni policist uporabi druge dosegljive predmete ali sredstva, če ne more
uporabiti strelnega orožja.
109. člen
(napad na zavod)
Napad na zavod, pri katerem sme pravosodni policist uporabiti
strelno orožje, če je pri tem ogroženo življenje ljudi v zavodu, je vsako
dejanje, namenjeno hujšemu poškodovanju ali uničenju zavoda, njegovih
posameznih objektov ali delov, varnostnih in drugih vitalnih infrastrukturnih
naprav zavoda ali osvoboditvi obsojencev.
110. člen
(napad na obsojenca)
Napad na obsojenca, pri katerem sme pravosodni policist
uporabiti strelno orožje, je napad, s katerim je življenje obsojenca ogroženo
z:
1.     
uporabo strelnega orožja, nevarnega orodja ali orožja ali drugega
nevarnega sredstva;
2.     
napadom dveh ali več napadalcev ali
3.     
napadom enega napadalca, ki je močnejši ali pri napadu uporablja posebne
spretnosti.
111. člen
(dodatna omejitev)
Če obsojenec, zoper katerega bi lahko bilo uporabljeno
strelno orožje, beži proti skupini ljudi in obstaja nevarnost, da bi bil
ustreljen kdo od njih, pravosodni policist ne strelja.
112. člen
(uporaba službenega psa)
(1) Službeni pes se kot prisilno sredstvo uporabi, če
pravosodni policist drugače ne more preprečiti bega, povzročitve večje
materialne škode ali napada na pravosodnega policista, obsojenca ali drugo
osebo pri:
1.     
spremljanju obsojencev zunaj zavoda;
2.     
zasledovanju pobeglih obsojencev, dokler obstaja možnost prijetja, in
3.     
opravljanju drugih nalog, pri katerih pravosodni policist uporablja
službenega psa.
(2) Pri uporabi službenega psa pravosodni policist še
posebej skrbi za preprečitev nepotrebnega nastanka poškodb oseb.
(3) Službeni pes se uporabi za izvedbo spremljanja obsojenca
zunaj zavoda, če iz varnostne ocene obsojenca izhaja, da je to najmilejši
ukrep, s katerim je mogoče preprečiti napad ali pobeg. Službeni pes je med
spremljanjem na povodcu in se ne vodi v zgradbe, razen v primeru izrednega
dogodka in nujne potrebe po intervenciji.
(4) Ob zasledovanju pobeglih obsojencev se sme uporabiti
službeni pes, ki nosi nagobčnik in ni na povodcu.
(5) Pravosodni policist službenega psa, ki je brez
nagobčnika, vodi na povodcu. Službeni pes, ki je brez nagobčnika in ni na
povodcu, se uporabi le v primerih in pod pogoji, v katerih je dovoljena uporaba
strelnega orožja.
113. člen
(poročanje v zavodu)
(1) Pravosodni policist poroča operativnemu vodji o
uporabi prisilnega sredstva takoj, ko je to mogoče. Pri tem navede, katero
prisilno sredstvo je bilo uporabljeno, proti komu in iz kakšnega razloga ter
druge okoliščine, pomembne za oceno upravičenosti, strokovnosti in primernosti
uporabljenega sredstva.
(2) Pravosodni policist ne zapusti delovnega mesta,
dokler ne odda pisnega poročila o uporabi prisilnih sredstev oziroma dokler mu
nadrejeni tega ne dovoli.
(3) Poveljnik oceni, ali je bilo prisilno sredstvo
upravičeno, strokovno in pravilno uporabljeno, in o tem poroča direktorju
zavoda.
114. člen
(poročanje generalnemu direktorju)
(1) Zavod generalnemu direktorju pisno poroča o uporabi
vseh prisilnih sredstev, razen o vklepanju, ki ga je pravosodni policist
opravil po odredbi. Poročilo vsebuje: opis dogodka, natančno navedbo udeleženih
obsojencev, pravosodnih policistov in drugih oseb, vzroke za nastali dogodek,
posledice in ukrepe po dogodku, navedbo in opis morebitnih poškodb, podatek o
tem, kdo je z obsojencem, proti kateremu so bila uporabljena prisilna
sredstva, opravil razgovor, in oceno direktorja zavoda o zakonski upravičenosti
uporabe prisilnega sredstva.
(2) V primeru suma o neupravičeni, nestrokovni ali
neprimerni uporabi prisilnega sredstva generalni direktor imenuje posebno
komisijo, ki oceni uporabo prisilnih sredstev. Komisijo sestavljajo: delavec
generalnega urada in delavca uprave, ki nista zaposlena v zavodu, v katerem je
bilo uporabljeno prisilno sredstvo. Vsaj eden od članov komisije je pravosodni
policist, ki je opravil usposabljanje za uporabo prisilnih sredstev.
(3) Generalni direktor v postopku priprave ocene od
direktorja zavoda zahteva dodatna pojasnila ali opravi potrebne poizvedbe, če
je to potrebno za oceno upravičenosti, strokovnosti in primernosti uporabe
prisilnega sredstva.
IV. USPOSABLJANJE IN STROKOVNI IZPIT PRAVOSODNIH POLICISTOV
115. člen
(izvajanje usposabljanja)
(1) Usposabljanje zagotavlja generalni urad po programu
iz tega pravilnika.
(2) Predmetnik za izvajanje programa usposabljanja
predpiše generalni direktor.
116. člen
(nadzor)
Nadzor nad izvajanjem programa usposabljanja izvaja generalni
urad, nadzor nad deli programa, ki se izvajajo v zavodu, pa tudi poveljnik.
1. Program usposabljanja pravosodnih policistov
117. člen
(programski sklopi usposabljanja)
Usposabljanje pravosodnih policistov traja devet mesecev in
je razdeljeno v naslednje programske sklope:
1.     
spoznavanje izvrševanja kazni zapora in pripora ter še posebej naloge
pravosodnih policistov pri izvrševanju kazni zapora in pripora v trajanju enega
meseca;
2.     
pridobivanje osnovnih teoretičnih in praktičnih znanj in veščin v
trajanju pet mesecev;
3.     
praktično usposabljanje v zavodu v trajanju treh mesecev.
118. člen
(prvi programski sklop)
Prvi programski sklop je namenjen osnovnemu spoznavanju sistema
izvrševanja kazenskih sankcij ter spoznavanju dejavnosti in dela uprave.
119. člen
(drugi programski sklop)
(1) Drugi programski sklop je namenjen pridobivanju
znanj, ki so potrebna za opravljanje nalog na področju izvrševanja kazenskih
sankcij, zlasti znanj s teh področij:
1.     
predpisi, ki urejajo izvrševanje kazenskih sankcij, izvrševanje pripora,
splošni upravni postopek in varovanje podatkov;
2.     
kriminologija, kriminalistika in penologija;
3.     
izvrševanje nalog in pooblastil pravosodnih policistov;
4.     
varnost in zdravje pri delu, požarna varnost in nudenje prve pomoči;
5.     
tehnično in elektronsko varovanje in komunikacije;
6.     
obvladovanja oseb, uporaba strelnega orožja in druge podobne spretnosti;
7.     
vodenje evidenc in informatika;
8.     
varovanje varovanih objektov in oseb.
(2) Podrobnejšo vsebino posameznih vrst znanj in veščin
opredeli generalni direktor v predmetniku usposabljanja.
120. člen
(tretji programski sklop)
(1) Tretji programski sklop se pod nadzorom poveljnika
izvaja v zavodu in je namenjen:
1.     
poglobljenemu praktičnemu spoznavanju znanj, ki jih je pravosodni
policist pridobil v okviru drugega sklopa usposabljanja;
2.     
učenju komunikacijskih veščin in praktičnega dela z obsojenci;
3.     
utrjevanju pridobljenega teoretičnega znanja.
(2) Tretji programski sklop usposabljanja pravosodnih
policistov, ki bodo opravljali varovanje varovanih objektov, ki niso zavodi, se
najmanj mesec dni izvaja v teh varovanih objektih.
121. člen
(zahtevane vsebine)
(1) Pravosodni policist, ki je pridobil status
pooblaščene uradne osebe v drugem državnem organu, opravi usposabljanje iz
vsebin, ki jih za usposabljanje pravosodnih policistov določa ta pravilnik.
(2) Ne glede na prejšnji odstavek se pravosodnemu
policistu, ki je pridobil status pooblaščene uradne osebe v drugem državnem
organu, lahko priznajo ti vsebinski sklopi usposabljanja: obvladovanje oseb z
uporabo tonfe, požarna varnost, ravnanje s strelnim orožjem, kriminalistika,
prva pomoč in ravnanje s podatki.
(3) O priznavanju teh vsebin odloči generalni direktor
na podlagi prošnje pravosodnega policista, ki predloži dokazila o uspešno
opravljenem usposabljanju iz vsebin iz prejšnjega odstavka.
(4) Prošnji se ugodi, če sta vsebina in obseg
usposabljanja v drugem državnem organu primerljiva z vsebino usposabljanja
pravosodnih policistov. Podatke o tem pridobi generalni urad.
2. Program strokovnega izpita pravosodnih policistov
122. člen
(program strokovnega izpita)
(1) Program strokovnega izpita je sestavljen iz:
1.     
delnih preizkusov znanja,
2.     
preizkusa praktične usposobljenosti ter
3.     
preizkusa reševanja praktične situacije s pisnim in ustnim delom.
(2) Pravosodni policist opravi strokovni izpit, ko
pridobi zaključno oceno »uspešno«.
123. člen
(delni preizkusi znanja)
(1) Pravosodni policist pridobljeno znanje v času
usposabljanja dokazuje z delnimi preizkusi znanja.
(2) Generalni urad organizira in izvede preizkuse znanja
v času usposabljanja pravosodnih policistov v drugem programskem sklopu.
Število preizkusov znanja, vsebinske sklope posameznega preizkusa in termine
preizkusov znanja določi generalni direktor.
(3) Generalni direktor imenuje izpraševalce za delne
preizkusa znanja izmed uslužbencev generalnega urada, pravosodnih policistov –
specialistov, operativnih vodij in zunanjih izvajalcev, ki so usposobljeni za
preverjanje znanja.
(4) Šteje se, da je pravosodni policist posamezni
preizkus znanja opravil uspešno, če je pri vseh vsebinskih sklopih preizkusa prejel
oceno »uspešno«.
(5) Pravosodnemu policistu, ki posameznega preizkusa
znanja ni uspešno opravil ali se ga upravičeno ni udeležil, generalni urad
zagotovi ponovitev preizkusa v 30 dneh po prvem preizkusu znanja.
124. člen
(preizkus praktične usposobljenosti)
(1) Pravosodni policist dokazuje znanje, pridobljeno v
času usposabljanja, tudi s preizkusom praktične usposobljenosti.
(2) S preizkusom praktične usposobljenosti se preverjajo
usposobljenost pravosodnega policista za opravljanje nalog v zavodu, usposobljenost
za delo v neposrednem stiku z obsojenci in usposobljenost pravosodnega
policista, da svoje ravnanje pri opravljanju nalog teoretično ustrezno pojasni.
(3) Praktično usposobljenost pravosodnega policista
ocenjuje komisija, ki jo imenuje direktor zavoda. Komisijo sestavljajo poveljnik
in najmanj dva pravosodna policista.
(4) Komisija iz prejšnjega odstavka izvede preizkus
praktične usposobljenosti pravosodnega policista tako, da oceni ustreznost
ravnanja pravosodnega policista pri opravljanju nalog in dnevniške zapise, ki
jih pravosodni policist beleži o svojem delu.
(5) Ponovitev preizkusa znanja iz praktične
usposobljenosti za delo v zavodu ni mogoča.
(6) Šteje se, da je pravosodni policist opravil preizkus
praktične usposobljenosti, če prejme oceno »uspešno«. Če pravosodni policist
prejme oceno »neuspešno«, komisija oceno pisno utemelji.
125. člen
(preizkus reševanja praktične situacije)
(1) Pravosodni policist pristopi k preizkusu reševanja
praktične situacije, ko z oceno »uspešno« opravi vse delne preizkuse znanja in
preizkus praktične usposobljenosti.
(2) S preizkusom reševanja praktične situacije se
preverja usposobljenost pravosodnega policista, da ob predstavljeni konkretni
situaciji predstavi ustrezen način ravnanja v okviru nalog pravosodnih
policistov, in usposobljenost, da svoje ravnanje teoretično utemelji. S
preizkusom reševanja praktične situacije se preverja tudi širše teoretično
znanje s področja nalog in pooblastil pravosodnih policistov ter drugih znanj,
ki so del usposabljanja pravosodnih policistov. Preizkus reševanja praktične situacije
se konča z oceno »uspešno« ali »neuspešno«.
(3) Preizkus reševanja praktične situacije opravlja
pravosodni policist pred komisijo. Generalni direktor imenuje člane komisije za
preizkus reševanja praktične situacije izmed uslužbencev generalnega urada in
pravosodnih policistov – specialistov.
(4) Če pravosodni policist preizkusa reševanja praktične
situacije ne opravi ali se ga upravičeno ne udeleži, lahko v 30 dneh
ponovno pristopi k preizkusu.
126. člen
(zaključna ocena)
(1) Strokovni izpit se konča z zaključno oceno, ki jo da
komisija iz tretjega odstavka prejšnjega člena.
(2) Zaključna ocena strokovnega izpita je »uspešno« ali
»neuspešno«.
(3) Zaključno oceno »uspešno« pridobi pravosodni policist,
ki je vse tri dele strokovnega izpita opravil z oceno »uspešno«.
(4) Z zaključno oceno »uspešno« pravosodni policist
opravi strokovni izpit.
127. člen
(razvid strokovnega izpita)
Generalni urad v zvezi s strokovnim izpitom beleži te
podatke: ime in priimek pravosodnega policista, njegove rojstne podatke in
zaključno oceno strokovnega izpita z datumom.
128. člen
(prisega)
(1) Pravosodni policist po opravljenem strokovnem izpitu
v skladu z zakonom da prisego pred generalnim direktorjem.
(2) Generalni urad vodi evidenco pravosodnih policistov,
ki so dali prisego. V evidenco se zabeležijo ime in priimek, rojstni podatki,
podpis pravosodnega policista, zavod, v katerem pravosodni policist opravlja
naloge, in datum prisege.
(3) Po dani prisegi se pravosodnemu policistu izroči
posebna izkaznica.
3. Preizkus poznavanja predpisov in strokovne
usposobljenosti za delo
129. člen
(redno usposabljanje)
(1) Pravosodni policisti se redno usposabljajo z namenom
obnavljanja in pridobivanja znanj o predpisih ter znanj in veščin za
ustrezno usposobljenost za delo.
(2) Zavod zagotovi redno usposabljanje, ki obsega
najmanj štiri ure na mesec. Čas usposabljanja se šteje v redno delovno
obveznost.
(3) Z rednim usposabljanjem se pravosodni policist
pripravlja na preizkus poznavanja predpisov in strokovne usposobljenosti za
delo, ki ga vsakih pet let opravlja pred posebno komisijo.
(4) Redno usposabljanje zagotovi in organizira direktor
zavoda na podlagi strokovnih izhodišč generalnega urada.
130. člen
(vsebina preizkusa)
(1) Preizkus poznavanja predpisov in strokovne
usposobljenosti za delo zajema preizkus teh vsebin:
1.     
veljavni predpisi, ki urejajo izvrševanje kazni zapora in izvrševanje
pripora;
2.     
uporaba prisilnih sredstev, zlasti rokovanje s strelnim orožjem in
njegova uporaba;
3.     
uporaba drugih pooblastil;
4.     
druga področja strokovne usposobljenosti za ustrezno izvajanje nalog
pravosodnih policistov.
(2) Pri pravosodnih policistih s položajno oznako
operativni vodja ali višjo, se na preizkusu znanja poleg vsebin iz prejšnjega
odstavka podrobneje preverja tudi znanje s področja ukrepanja ob izrednih
dogodkih.
(3) Generalni direktor imenuje člane komisije za
preizkus izmed uslužbencev generalnega urada in pravosodnih policistov –
specialistov.
131. člen
(posebno usposabljanje)
(1) Posebno usposabljanje je usposabljanje, s katerim
pravosodni policist pridobi znanja in veščine, ki so potrebni za opravljanje
nalog na teh delovnih mestih:
1.     
pravosodni policist specialist,
2.     
operativni vodja,
3.     
poveljnik,
4.     
druga vodstvena delovna mesta.
(2) Pravosodni policist lahko zasede katero od delovnih
mest iz prejšnjega odstavka, če predhodno opravi posebno usposabljanje za tako
delovno mesto. Izjemoma lahko pravosodni policist zasede delovno mesto, tudi
preden opravi posebno usposabljanje, vendar usposabljanje opravi najpozneje
šest mesecev po zasedbi delovnega mesta.
(3) Posebno usposabljanje zajema usposabljanje s
področja vodenja, upravljanja kadrovskih virov in druga znanja, potrebna za
opravljanje nalog vodenja.
V. POSEBNA IZKAZNICA PRAVOSODNIH POLICISTOV
132. člen
(izdelava in izdaja izkaznice)
Posebna izkaznica pravosodnega policista (v nadaljnjem
besedilu: izkaznica) je izdelana s tehnologijo, ki onemogoča ponarejanje.
133. člen
(izdaja izkaznic)
Tehnična opravila pri izdaji izkaznic opravlja generalni urad.
134. člen
(ovitek izkaznice)
(1) Izkaznica je v usnjenem dvodelnem ovitku temno modre
barve.
(2) Velikost ovitka je 100 × 70 mm.
(3) Na sprednji strani ovitka je grb Republike
Slovenije, velik 20 mm.
(4) Na sprednji strani ovitka je tudi napis z velikimi
tiskanimi črkami, velikimi 5 mm: URADNA IZKAZNICA.
(5) V desnem delu ovitka je prostor za kovinski simbol
uprave premera 65 mm in serijsko številko.
(6) V notranjem delu ovitka je v levem delu pod prozorno
folijo prostor za izkaznico.
(7) Ovitek je obvezni sestavni del izkaznice in se po
serijski številki ujema s serijsko številko izkaznice.
135. člen
(vsebina in oblika izkaznice)
(1) Izkaznica je velika 90 × 60 mm.
(2) Na sprednji strani izkaznice je v levem kotu grb
Republike Slovenije, pod njim pa napis »Republika Slovenija, Ministrstvo za
pravosodje, Uprava Republike Slovenije za izvrševanje kazenskih sankcij«.
(3) Pod napisom je serijska številka izkaznice, pod njo
pa datum izdaje, ime in priimek ministra, pristojnega za pravosodje, in
faksimile podpisa ministra, pristojnega za pravosodje.
(4) Na desni strani sprednje strani izkaznice je barvna
fotografija pravosodnega policista, pod njo pa ime in priimek pravosodnega
policista.
(5) Osnovna barva izkaznice je bela. Napis je modre
barve, drugi napisi in faksimile podpisa so črne barve.
(6) Izkaznica po vsebini in obliki ustreza obrazcu.
136. člen
(obrazec izkaznice)
Obrazec sprednje strani izkaznice iz Priloge 1, obrazec
hrbtne strani izkaznice iz Priloge 2 in obrazec ovitka izkaznice iz Priloge 3
so kot priloge sestavni del tega pravilnika.
137. člen
(veljavnost izkaznice)
Izkaznica velja dvajset let.
138. člen
(ravnanje z izkaznico)
(1) Stara ali poškodovana izkaznica in izkaznica, ki ji
je potekla veljavnost, se zamenjata.
(2) Staro ali poškodovano izkaznico pravosodni policist
vrne, da se komisijsko uniči.
139. člen
(izguba izkaznice)
(1) Če pravosodni policist izgubi izkaznico ali je bila
ta uničena, to takoj sporoči direktorju zavoda, ta pa generalnemu uradu.
(2) Pravosodni policist v poročilu direktorju zavoda
navede vse okoliščine v zvezi z izgubo ali uničenjem izkaznice.
(3) Pravosodni policist, ki izgubi izkaznico ali je bila
njegova izkaznica uničena po njegovi krivdi, povrne stroške izdaje nove
izkaznice.
140. člen
(evidenca izkaznic)
Generalni urad vodi evidenco izdanih, izgubljenih ali
uničenih izkaznic. Evidenca vsebuje podatke o: serijski številki, datumu
izdaje, imenu in priimku pravosodnega policista, datumu vrnitve, izgube ali
uničenja izkaznice.
141. člen
(vrnitev izkaznice)
Ko pravosodni policist izgubi status pravosodnega policista
ali mu ta preneha ali v primeru odločitve generalnega direktorja, da je
pravosodni policist začasno odstranjen z dela, svojo izkaznico vrne zavodu. Ta
izkaznico posreduje generalnemu uradu.
VI. PREHODNE IN KONČNE DOLOČBE
142. člen
Pravosodni policisti, ki se jim usposabljanje začne pred
začetkom veljavnosti tega pravilnika, zaključijo usposabljanje v skladu s
Pravilnikom o izvrševanju pooblastil in nalog pravosodnih policistov (Uradni
list RS, št. 85/09).
143. člen
Generalni direktor izda strokovna izhodišča iz 8. člena
tega pravilnika v roku šest mesecev od začetka veljavnosti tega pravilnika.
144. člen
Generalni direktor podrobneje določi vsebino in način
obveščanja iz 15. člena tega pravilnika v roku šestdeset dni od začetka
veljavnosti tega pravilnika.
145. člen
Generalni direktor izda navodilo iz 47. člena tega
pravilnika v roku šestdeset dni od začetka veljavnosti tega pravilnika.
146. člen
Generalni direktor izda navodilo iz petega odstavka
50. člena tega pravilnika v roku šestdeset dni od začetka veljavnosti tega
pravilnika.
147. člen
Z dnem, ko začne veljati ta pravilnik, preneha veljati
Pravilnik o izvrševanju pooblastil in nalog pravosodnih policistov (Uradni list
RS, št. 85/09).
148. člen
Ta pravilnik začne veljati devetdeseti dan po objavi v
Uradnem listu Republike Slovenije.
Št. 007-431/2015
Ljubljana, dne 14. novembra 2016
EVA 2016-2030-0013
mag. Goran Klemenčič l.r.
Minister za pravosodje

Priloga 1: Obrazec
sprednje strani izkaznice
Priloga 2: Obrazec
hrbtne strani izkaznice 
Priloga 3: Obrazec
ovitka izkaznice