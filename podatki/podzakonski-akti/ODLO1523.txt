1. člen
(1) Za kulturni spomenik državnega pomena se razglasi enota
dediščine Ljubljana – Filharmonija (EŠD 9666). 
(2) Enota iz prejšnjega odstavka ima vrednote umetnostnega in
arhitekturnega, zgodovinskega ter urbanističnega spomenika. 
(3) Kulturni spomenik je zavarovan zato, da se ohrani
pomembna reprezentančna javna stavba, poveča pričevalnost spomenika in ohrani
njegova funkcija ter predstavijo kulturne vrednote spomenika.
2. člen
(1) Spomenik obsega parceli št. 3225 in 3226, obe k. o.
Ajdovščina. 
(2) Meja spomenika je določena na digitalnem katastrskem načrtu
(uveljavljen 20. decembra 2002, Uradni list RS, št. 5/03, datoteka z dne 1.
februarja 2007, izvorno merilo 1:1000) in vrisana na temeljnem topografskem
načrtu v merilu 1:5000. 
(3) Izvirnika načrtov iz prejšnjega odstavka hranita
Ministrstvo za kulturo in Zavod za varstvo kulturne
dediščine Slovenije.
3. člen
Vrednote, ki utemeljujejo razglasitev za spomenik državnega
pomena, so: 
-       
bogata, reprezentančna enonadstropna filharmonična stavba z veliko
koncertno dvorano, v celoti zasnovana v historičnem slogu, značilnem za
arhitekturo javnih stavb s konca 19. stoletja, je nastala leta 1891 po načrtu
arhitekta Adolfa Wagnerja iz Gradca kot sedež ljubljanske Academie
philharmonicorum, ene najstarejših tovrstnih ustanov v Evropi, ustanovljene
leta 1701, 
-       
ob prenovi hiše leta 1937 je po načrtih arhitekta Jožeta Platnerja
vzhodno fasado oblikoval arhitekt Jože Plečnik, ki je skušal palačo vizualno
približati reki, 
-       
stavba Filharmonije v Ljubljani s pomembno lego na južnem robu
Kongresnega trga zamejuje enega najpomembnejših mestnih trgov.
4. člen
Varovani elementi spomenika so: 
-       
stavba v celoti (arhitekt Adolf Wagner) z ohranjenimi deli originalne
opreme, 
-       
jedkana stekla vhodnih vrat, 
-       
koncertna dvorana s slikami Heinricha Wettacha za odrom, 
-       
mala dvorana s sliko Saša Šantla, 
-       
fasada ob Hribarjevem nabrežju (arhitekt Jože Plečnik).
5. člen
Za spomenik velja varstveni režim, ki določa: 
-       
celostno ohranjanje vrednot spomenika, zunanjosti in notranjosti ter
originalne opreme v njihovi izvirnosti in neokrnjenosti, 
-       
zagotavljanje osnovne namembnosti v skladu z varovanimi vrednotami
spomenika, 
-       
podreditev vseh posegov v spomenik in njegove dele ohranjanju varovanih
elementov spomenika v obliki, legi, gabaritih, konstrukciji, materialih,
strukturi in barvni podobi, 
-       
prepoved spreminjanja varovanih elementov spomenika; v primeru okrnitve
spomenika je treba zagotoviti povrnitev v prvotno stanje, 
-       
prepoved premeščanja spomenika ali njegovih delov, razen če ni
premestitev nujna zaradi fizične zaščite spomenika, 
-       
prepoved postavljanja ali gradnje trajnih ali začasnih objektov v
območju spomenika skupaj z nadzemno infrastrukturo ter nosilci reklam, razen
kadar so nujni za učinkovito ohranjanje spomenika, 
-       
redno vzdrževanje spomenika in njegovih delov, 
-       
predhodno izdelavo konservatorskega načrta za večje posege v spomenik
ali njegovo celovito prenovo.
6. člen
Lastnik in upravljalec spomenika morata javnosti omogočiti
dostop do spomenika in njegovo predstavitev. Javni dostop ne sme ogrožati
spomenika ali posameznih spomeniških vrednot, posebej pa ne njegove osnovne
namembnosti.
7. člen
Za
vse posege v spomenik, razen če zakon ne določa drugače, je treba predhodno
pridobiti
kulturnovarstvene pogoje in kulturnovarstveno
soglasje pristojnega javnega zavoda.
8. člen
Izvajanje tega odloka nadzira inšpektorat, pristojen za
kulturo.
9. člen
Na podlagi tretjega odstavka 13. člena Zakona o varstvu
kulturne dediščine (Uradni list RS, št. 16/08) pristojno sodišče na parcelah iz
prvega odstavka 2. člena tega odloka v zemljiški knjigi po uradni dolžnosti
zaznamuje status kulturnega spomenika.
KONČNA DOLOČBA
10. člen
Ta odlok začne veljati petnajsti dan po objavi v Uradnem
listu Republike Slovenije.
Št. 62000-7/2008/8
Ljubljana, dne 18. novembra 2008
EVA 2007-3511-0006
Vlada Republike Slovenije
Janez Janša l.r.
Predsednik