I. SPLOŠNA DOLOČBA
1. člen
(vsebina)
Ta pravilnik podrobneje določa:
-       
pridobitev štipendije otrok in posvojencev policista, ki je pri
opravljanju svojega dela izgubil življenje, in policista, ki mu je zaradi
poškodbe, ki jo je utrpel pri opravljanju svojega dela, priznana invalidnost I.
kategorije, višino štipendij ter pravice in obveznosti štipendistov;
-       
dodelitev počitniških zmogljivosti ministrstva, pristojnega za notranje
zadeve (v nadaljnjem besedilu: ministrstvo), v brezplačno uporabo ožjim
družinskim članom policista, ki je pri opravljanju svojega dela izgubil
življenje, ter policistu, ki mu je zaradi poškodbe, ki jo je utrpel pri
opravljanju svojega dela, priznana invalidnost I. kategorije, ter njegovim
ožjim družinskim članom.
II. ŠTIPENDIJE
2. člen
(upravičenci do štipendije)
(1) Upravičenci do štipendije po tem
pravilniku so otroci in posvojenci policista, ki je pri opravljanju svojega
dela izgubil življenje, in policista, ki mu je zaradi poškodbe, ki jo je utrpel
pri opravljanju svojega dela, priznana invalidnost I. kategorije (v
nadaljnjem besedilu: štipendist), če se redno šolajo, vendar ne dalj kot do
leta, v katerem dopolnijo 27 let starosti.
(2) Pravico do štipendije imajo tudi
izredni študenti, če niso v delovnem razmerju oziroma ne opravljajo samostojne
registrirane dejavnosti.
3. člen
(višina štipendije)
(1) Štipendija mesečno znaša:
-       
za učence 100 eurov,
-       
za dijake 180 eurov,
-       
za študente 260 eurov.
(2) Višina štipendije se vsako leto
januarja uskladi z rastjo cen življenjskih potrebščin v preteklem letu po
podatkih Statističnega urada Republike Slovenije.
4. člen
(vloga za pridobitev štipendije)
(1) Upravičenec ali njegov zakoniti
zastopnik vloži vlogo za pridobitev štipendije pri notranji organizacijski
enoti, pristojni za organizacijo in kadre v ministrstvu.
(2) Vloga za pridobitev štipendije
vsebuje:
-       
osebno ime upravičenca;
-       
rojstni list oziroma odločbo o posvojitvi pristojnega organa;
-       
EMŠO upravičenca;
-       
stalno oziroma začasno bivališče upravičenca;
-       
davčno številko;
-       
transakcijski račun;
-       
kontaktne podatke (telefon, mobilni telefon, e-pošta);
-       
šolanje oziroma študij, na katerega je upravičenec vpisan (program in
stopnja, smer, letnik);
-       
potrdilo o vpisu v osnovnošolsko izobraževanje ali vpisu v tekoči letnik
izobraževanja oziroma izjavo upravičenca oziroma njegovega zakonitega
zastopnika o vpisu, če potrdila ob vložitvi vloge še ni mogoče dobiti;
-       
izjavo, da uradna oseba, ki vodi postopek lahko podatke, potrebne za
rešitev vloge, pridobi iz uradnih evidenc.
(3) Vloga za pridobitev štipendije se
vloži za vsako stopnjo izobraževanja posebej.
5. člen
(odločba)
(1) Pravica do štipendije se prizna s
prvim dnem naslednjega meseca po vložitvi vloge za pridobitev štipendije.
(2) O podelitvi štipendije odloči
generalni direktor policije z odločbo.
(3) Zoper odločbo iz prejšnjega
odstavka je dovoljena pritožba. Pritožba se vloži v 15 dneh od vročitve
odločbe. O pritožbi odloča ministrstvo.
6. člen
(pogodba o štipendiranju)
Po dokončnosti odločbe o podelitvi
štipendije generalni direktor policije sklene s štipendistom oziroma njegovim
zakonitim zastopnikom pogodbo o štipendiranju, s katero se uredi razmerje med
štipenditorjem in štipendistom (v nadaljnjem besedilu: štipendijsko razmerje),
predvsem pa višina štipendije, način izplačevanja štipendije, čas trajanja pogodbe,
razlogi za prenehanje pogodbe ter posledice v primeru prenehanja pogodbe.
7. člen
(plačevanje štipendije)
(1) Štipendija se plačuje mesečno
vnaprej, do 10. dne v mesecu za vsak mesec do zaključka izobraževanja,
določenega v pogodbi o štipendiranju oziroma do konca izobraževanja.
(2) Če ima štipendist podaljšan
absolventski staž, kar dokaže s potrdilom fakultete, se mu štipendija izplačuje
tudi za čas podaljšanja absolventskega staža, vendar ne več kot eno leto.
8. člen
(spremenjene okoliščine)
Štipendist oziroma njegov zakoniti
zastopnik mora takoj oziroma najkasneje v 15 dneh od spremembe okoliščine
sporočiti notranje organizacijski enoti, pristojni za organizacijo in kadre v
ministrstvu, vsako okoliščino, ki lahko vpliva na upravičenost do prejemanja
štipendije, in spremembe podatkov, ki jih vsebuje pogodba o štipendiranju, kot
npr.:
-       
prekinitev ali zaključek izobraževanja;
-       
sprememba izobraževalnega programa ali izobraževalne ustanove;
-       
sprememba bivališča;
-       
sklenitev delovnega razmerja oziroma opravljanje samostojne registrirane
dejavnosti;
-       
nezmožnost napredovanja v višji letnik zaradi neopravljenih šolskih
oziroma študijskih obveznosti;
-       
druge spremembe, ki bi lahko vplivale na štipendijsko razmerje.
9. člen
(dokazila o statusu)
Štipendist na začetku šolskega oziroma
študijskega leta notranji organizacijski enoti, pristojni za organizacijo in
kadre v ministrstvu, predloži:
-       
učenec – potrdilo o šolanju;
-       
dijak – potrdilo o vpisu v srednjo šolo oziroma napredovanju v višji
letnik;
-       
študent – potrdilo o vpisu programa višješolskega ali visokošolskega
izobraževanja oziroma o vpisu v višji letnik.
10. člen
(razlogi za prenehanje oziroma prekinitev
štipendijskega razmerja)
(1) Štipendijsko razmerje preneha:
-       
z dnem, ko štipendist zaključi oziroma konča izobraževanje;
-       
z dnem, ko štipendist sklene delovno razmerje ali začne opravljati
samostojno registrirano dejavnost;
-       
s prvim dnem leta, v katerem štipendist dopolni 27 let starosti.
(2) Če štipendist prekine šolanje se
izplačevanje štipendije prekine. Po predložitvi dokazila o nadaljevanju šolanja
se štipendija izplačuje pod pogoji, določenimi v pogodbi o štipendiranju.
(3) Štipendist mora vrniti vse zneske
štipendije, prejete po datumu iz prvega in drugega odstavka tega člena. Plačati
mora tudi zakonite zamudne obresti.
III. DODELITEV POČITNIŠKIH ZMOGLJIVOSTI V BREZPLAČNO UPORABO
11. člen
(prijava)
(1) Počitniške zmogljivosti ministrstva
se dodelijo v brezplačno uporabo na podlagi prijave za letovanje, ki jo vloži
upravičenec iz druge alineje 1. člena tega pravilnika pri notranje
organizacijski enoti, pristojni za vodenje počitniške dejavnosti v ministrstvu.
(2) Za dodelitev in uporabo
počitniških zmogljivosti ministrstva se smiselno uporabljajo določbe
pravilnika, ki ureja počitniško dejavnost v ministrstvu, razen določb o
točkovanju vlog.
(3) Policija na podlagi izdanega
internega računa ministrstva plača stroške uporabe počitniškega objekta, ki so
jih koristili upravičenci iz druge alineje 1. člena tega pravilnika.
12. člen
(prednostni vrstni red)
Upravičenci do brezplačne uporabe
počitniških zmogljivosti ministrstva imajo pri dodelitvi počitniških prostorov
ali objektov prednost pred ostalimi prosilci.
IV. PREHODNA IN KONČNA DOLOČBA
13. člen
(uporaba pravilnika)
Ta pravilnik se uporablja tudi za vloge za
priznanje štipendije na podlagi 86. člena Zakona o organiziranosti in delu o
policiji (Uradni list RS, št. 15/13 in 11/14), vložene pred uveljavitvijo tega
pravilnika.
14. člen
(veljavnost)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-544/2014
Ljubljana, dne 5. septembra 2014
EVA 2014-1711-0068
dr. Gregor Virant l.r.
Minister za notranje zadeve