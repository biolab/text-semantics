1. SPLOŠNE DOLOČBE
1. člen
(vsebina)
(1) Ta pravilnik ureja vlaganje elektronskih vlog in
elektronsko vročanje v pravdnem postopku in drugih civilnih sodnih postopkih (v
nadaljnjem besedilu: civilni sodni postopki), v katerih se za vlaganje
elektronskih vlog in elektronsko vročanje uporabljajo pravila Zakona o pravdnem
postopku (Uradni list RS, št. 73/07 – uradno prečiščeno besedilo, 45/08 –
ZArbit, 45/08, 111/08 – odl. US, 57/09 – odl. US in 12/10 – odl. US, 50/10
– odl. US, 107/10 – odl. US, 75/12 – odl. US, 40/13 – odl. US, 92/13 – odl. US,
10/14 – odl. US, 48/15 – odl. US, 6/17 – odl. US in 10/17; v nadaljnjem
besedilu: ZPP).
(2) Ta pravilnik glede vlaganja elektronskih vlog v
civilnih sodnih postopkih predpisuje:
1.     
organizacijo in delovanje informacijskega sistema sodstva (v nadaljnjem
besedilu: e-sodstvo),
2.     
pogoje in način vložitve vlog v elektronski obliki oziroma po
elektronski poti,
3.     
obliko zapisa vloge v elektronski obliki.
(3) Ta pravilnik glede elektronskega vročanja v civilnih
sodnih postopkih:
1.     
predpisuje, kaj je varna elektronska pot,
2.     
določa pogoje za pridobitev dovoljenja za varno elektronsko vročanje in
3.     
določa višino nadomestila za posredovanje pri vročanju pisanj v varni
elektronski predal.
2. člen
(informacijski sistem e-sodstvo, portal e-sodstvo)
(1) Informacijski sistem e-sodstvo je programska oprema,
ki jo upravlja Center za informatiko na Vrhovnem sodišču Republike Slovenije (v
nadaljnjem besedilu: Center za informatiko) in ki vključuje naslednje module:
1.     
modul z varnostno shemo,
2.     
module za podporo izvajanja elektronskih opravil v civilnih sodnih postopkih
(v nadaljnjem besedilu: modul e-opravila),
3.     
module za podporo vodenja elektronskega vpisnika (v nadaljnjem
besedilu: modul e-vpisnik) in elektronskega spisa v civilnih sodnih postopkih
(v nadaljnjem besedilu: modul e-spis) in
4.     
modul za podporo poslovanja sodišč pri vročanju (v nadaljnjem besedilu:
modul e-poštna knjiga).
(2) Portal e-sodstvo je javno spletišče, ki je sestavni
del informacijskega sistema e-sodstvo.
3. člen
(pojmi, uporabljeni v enakem pomenu kot v drugih predpisih)
Pojmi, uporabljeni v tem pravilniku imajo pomen, opredeljen v
določbah Zakona o elektronskem poslovanju in elektronskem podpisu (Uradni list
RS, št. 98/04 − uradno prečiščeno besedilo in 61/06 – ZEPT):
1.     
»varen elektronski podpis« v 4. točki 2. člena,
2.     
»časovni žig« v 5. točki 2. člena,
3.     
»kvalificirano potrdilo« v 19. točki 2. člena.
4. člen
(varnostna shema)
Varnostna shema je modul informacijskega sistema e-sodstvo,
ki omogoča:
1.     
podeljevanje in odvzemanje pooblastil glede vrste e-opravil, ki so jih
upravičene izvajati posamezne podskupine uporabnikov (v nadaljnjem besedilu:
upravljanje pooblastil uporabnikov), in
2.     
podeljevanje in odvzemanje pooblastil administratorjem posamezne skupine
ali podskupine uporabnikov (v nadaljnjem besedilu: upravljanje pooblastil
administratorjem).
5. člen
(elektronska pisanja strank, elektronska opravila in
uporabniki informacijskega sistema e-sodstvo)
(1) Pojmi, uporabljeni v tem pravilniku v zvezi z
elektronskimi pisanji strank, pomenijo:
1.     
elektronska vloga je elektronski dokument z vsebino vloge stranke v
civilnem sodnem postopku,
2.     
elektronska priloga je v elektronsko obliko pretvorjena pisna listina
ali dokument, ki je izvorno nastal v elektronski obliki, ki se priloži
elektronski vlogi,
3.     
prepis elektronske vloge ali elektronskih prilog je elektronska vloga
ali priloga, ki je pretvorjena v obliko z vsebino, primerno za branje in izpis
na papir.
(2) Elektronsko opravilo (v nadaljnjem besedilu
e-opravilo) je:
1.     
elektronska vložitev elektronske vloge z elektronskimi prilogami,
2.     
poizvedba o stanju civilnega sodnega postopka ali o vsebini procesnih
dejanj v tem postopku,
3.     
splošna poizvedba o civilnih sodnih postopkih ali javnih evidencah, ki
jih vodi sodišče.
(3) Uporabniki informacijskega sistema e-sodstvo
(v nadaljnjem besedilu: uporabniki) so osebe, ki so po zakonu ali drugem
predpisu upravičene opravljati e-opravila.
6. člen
(elektronska pisanja sodišča, elektronski sodni spis in
elektronski postopek)
(1) Pojmi, uporabljeni v tem pravilniku v zvezi z
elektronskimi pisanji sodišča, pomenijo:
1.     
elektronska sodna odločba je elektronski dokument z vsebino sodne
odločbe, ki:
- 
je podpisan varnim elektronskim podpisom pristojne osebe sodišča, ki jo
je izdalo, ali
- 
se samodejno obdela v informacijskem sistemu sodstva in se podpiše z
elektronskim žigom informacijskega sistema sodstva,
2.     
drugo elektronsko sodno pisanje je elektronski dokument z vsebino
drugega pisanja sodišča v civilnem sodnem postopku, razen sodne odločbe:
- 
ki je podpisan z varnim elektronskim podpisom pristojne osebe sodišča
ali
- 
pri katerem se podatki o datumu njegove izdelave ter podatki o osebi, ki
je tako pisanje izdelala, s pomočjo ustreznih tehničnih sredstev samodejno
evidentirajo v informacijskem sistemu (npr. zapisnik, odredba, uradni
zaznamek),
3.     
elektronsko sodno pisanje je skupni pojem za elektronsko sodno odločbo
in drugo elektronsko sodno pisanje,
4.     
odpravek elektronskega sodnega pisanja je elektronski dokument z vsebino
elektronskega sodnega pisanja, ki je pretvorjeno v obliko, primerno za branje
in izpis na papir.
(2) Elektronski spis (v nadaljnjem besedilu: e-spis) je
spis v zadevi posameznega civilnega sodnega postopka, ki se vodi elektronsko.
(3) Elektronski vpisnik (v nadaljnjem besedilu:
e-vpisnik) je vpisnik posamezne vrste civilnega sodnega postopka, ki se vodi
elektronsko.
(4) Elektronski postopek (v nadaljnjem besedilu:
e-postopek) je vrsta civilnega sodnega postopka ali skupina civilnih sodnih postopkov,
v katerih lahko uporabniki opravljajo e-opravila.
7. člen
(elektronska vročitev in modul e-poštna knjiga)
(1) Pojem elektronska vročitev, uporabljen v tem
pravilniku, pomeni vročitev po varni elektronski poti po ZPP.
(2) Informacijski sistem za varno elektronsko vročanje
je informacijski sistem, ki:
1.     
omogoča, da:
- 
se izvedejo postopki elektronske vročitve v skladu s četrtim do osmim
odstavkom 141.a člena ZPP in tem pravilnikom,
- 
se izvedejo postopki elektronske vročitve v skladu s 141.b členom ZPP in
tem pravilnikom,
- 
se vsa elektronska sporočila, ki jih pošlje ta informacijski sistem
podpišejo s kvalificiranim potrdilom strežnika, na katerem teče ta
informacijski sistem, in
- 
se izmenjava elektronskih sporočil in elektronskih dokumentov v
postopkih iz prve in druge alineje te točke z modulom e-poštna knjiga izvaja po
tehničnih zahtevah, ki so objavljene na spletni strani Ministrstva za
pravosodje in na portalu e-sodstvo, ter
2.     
ga upravlja oseba, ki ima dovoljenje ministra za pravosodje za varno
elektronsko vročanje (v nadaljnjem besedilu: izvajalec storitev varnega
elektronskega vročanja).
(3) Tehnične zahteve iz četrte alineje 1. točke
prejšnjega odstavka pripravi Center za informatiko.
(4) Varen elektronski predal je elektronski naslov
uporabnika v informacijskem sistemu za varno elektronsko vročanje, ki ga upravlja
izvajalec storitev varnega elektronskega vročanja.
(5) Modul e-poštna knjiga je modul informacijskega
sistema e-sodstvo, ki omogoča:
1.     
elektronsko vročanje elektronskih pisanj in vlaganje elektronskih
vročilnic v e-spis,
2.     
samodejno izdelavo pisnih odpravkov elektronskih sodnih pisanj in
prepisov elektronskih vlog ali elektronskih prilog in njihovo odpravo po pošti,
3.     
podporo pretvarjanju pisnih vročilnic v elektronsko obliko in njihovemu
vlaganju v e-spis.
8. člen
(dovoljenje za varno elektronsko vročanje)
(1) Minister za pravosodje izda dovoljenje za varno
elektronsko vročanje:
1.     
pravni ali fizični osebi, ki opravlja vročanje pisanj po varni
elektronski poti kot registrirano dejavnost in
2.     
če informacijski sistem, ki ga upravlja ta oseba, ustreza zahtevam iz 1.
točke drugega odstavka prejšnjega člena.
(2) Vlogo za izdajo dovoljenja za varno elektronsko
vročanje vloži vlagatelj pri Ministrstvu za pravosodje.
(3) Vlagatelj mora vlogi iz prejšnjega odstavka
priložiti tehnično dokumentacijo informacijskega sistema za varno elektronsko vročanje
in druge dokaze o tem, da ta sistem ustreza zahtevam iz 1. točke drugega
odstavka prejšnjega člena.
(4) Ministrstvo za pravosodje posreduje podatke o
vložniku in priloženo dokumentacijo Centru za informatiko.
(5) Center za informatiko preveri, ali informacijski
sistem, ki ga upravlja vlagatelj, ustreza zahtevam iz 1. točke drugega odstavka
prejšnjega člena in pošlje svoje mnenje Ministrstvu za pravosodje. Center za
informatiko mora, preden pošlje svojo mnenje Ministrstvu za pravosodje,
opraviti testiranje, s katerim preveri, ali informacijski sistem ponudnika
ustreza zahtevam iz 1. točke drugega odstavka prejšnjega člena.
(6) Minister za pravosodje vlagatelju, ki izpolnjuje
pogoje iz prvega odstavka tega člena, izda dovoljenje za varno elektronsko vročanje.
Na podlagi tega dovoljenja mora izvajalec storitev varnega elektronskega
vročanja pred začetkom opravljanja storitev s Centrom za informatiko skleniti
pogodbo, v kateri so podrobneje urejene medsebojne pravice in obveznosti glede
elektronske izmenjave elektronskih sporočil in dokumentov pri postopkih varnega
elektronskega vročanja.
(7) Ne glede na 1. točko prvega odstavka tega člena
lahko informacijski sistem za varno elektronsko vročanje državnim organom ali
organom lokalne skupnosti upravlja državni organ, če njegov informacijski
sistem ustreza zahtevam iz 1. točke drugega odstavka prejšnjega člena, kar
preveri Center za informatiko na način iz petega odstavka tega člena, in s
Centrom
za informatiko sklene dogovor, v katerem so podrobneje
urejene medsebojne pravice in obveznosti glede elektronske izmenjave
elektronskih sporočil in dokumentov pri postopkih varnega elektronskega
vročanja.
(8) Ne glede na 1. točko prvega odstavka tega člena
lahko naslovnik za lastne potrebe vzpostavi naslov za vročanje in ga registrira
v informacijskem sistemu sodstva, če ustreza zahtevam iz 1. točke drugega
odstavka prejšnjega člena, kar preveri Center za informatiko na način iz petega
odstavka tega člena, in s Centrom za informatiko sklene pogodbo, v kateri so
podrobneje urejene medsebojne pravice in obveznosti glede elektronske izmenjave
elektronskih sporočil in dokumentov pri postopkih varnega elektronskega
vročanja. Naslovnik lahko ta naslov za vročanje uporablja le za lastne potrebe
in ni upravičen do nadomestila za posredovanje pri vročanju.
(9) Minister za pravosodje na predlog ali po uradni
dolžnosti odvzame dovoljenje za varno elektronsko vročanje, če izvajalec
storitev varnega elektronskega vročanja ne izpolnjuje več pogojev iz 1. točke
prvega odstavka tega člena ali če informacijski sistem, ki ga upravlja ta
oseba, ne ustreza več zahtevam iz 1. točke drugega odstavka prejšnjega člena.
(10) Če Center za informatiko ugotovi, da informacijski
sistem, ki ga upravlja izvajalec storitev varnega elektronskega vročanja, več
ne ustreza zahtevam iz 1. točke drugega odstavka prejšnjega člena, o tem v roku
pet delovnih dni obvesti Ministrstvo za pravosodje.
(11) V primeru sprememb tehničnih zahtev iz četrte
alineje 1. točke drugega odstavka prejšnjega člena mora izvajalec storitev varnega
elektronskega vročanja prilagoditi svoj informacijski sistem v roku, ki je
določen ob objavi sprememb tehničnih zahtev, ki pa ne sme biti krajši od 30
dni.
9. člen
(nadomestilo za posredovanje pri vročanju)
Za posredovanje pri vročanju sodišče izvajalcu storitev
varnega elektronskega vročanja plača nadomestilo v višini 0,30 EUR na posamezno
elektronsko pošiljko, ki se vroča po pravilih osebnega vročanja, in 0,15 EUR za
posamezno elektronsko pošiljko, ki se vroča po pravilih navadnega vročanja.
2. UPORABNIKI INFORMACIJSKEGA SISTEMA E-SODSTVO IN
VARNOSTNA SHEMA
10. člen
(uporabniške skupine)
(1) Uporabniki informacijskega sistema e-sodstvo se
delijo na naslednje splošne skupine:
1.     
uporabnike, ki se jim pri uporabi informacijskega sistema e-sodstvo ni
treba izkazati (v nadaljnjem besedilu: navadni uporabniki),
2.     
uporabnike, ki se pri uporabi informacijskega sistema e-sodstvo izkažejo
z vnosom uporabniškega imena in gesla (v nadaljnjem besedilu: registrirani
uporabniki) in
3.     
uporabnike, ki se pri uporabi informacijskega sistema e-sodstvo izkažejo
z vnosom uporabniškega imena in gesla in z uporabo kvalificiranega potrdila (v
nadaljnjem besedilu: kvalificirani uporabniki).
(2) Kvalificirani uporabniki se delijo na zunanje in
notranje kvalificirane uporabnike.
(3) Notranji kvalificirani uporabniki so sodniki in
uslužbenci sodišč, ki so po zakonu in sodnem redu upravičeni opravljati
e-opravila v posamezni vrsti civilnih sodnih postopkov.
(4) Zunanji kvalificirani uporabniki se delijo na:
1.     
samostojne zunanje kvalificirane uporabnike in
2.     
pooblaščence samostojnih uporabnikov.
(5) Samostojni zunanji kvalificirani uporabniki se
delijo na:
1.     
uporabnike, ki imajo v civilnih sodnih postopkih položaj zastopnika ali
organa sodišča (v nadaljnjem besedilu: profesionalni uporabniki), in
2.     
uporabnike, ki imajo v civilnih sodnih postopkih položaj stranke
postopka (v nadaljnjem besedilu: uporabniki – stranke).
(6) Profesionalni uporabniki se delijo na naslednje
skupine:
1.     
notarji,
2.     
odvetniki,
3.     
izvršitelji,
4.     
upravitelji,
5.     
Državno odvetništvo Republike Slovenije,
6.     
državna tožilstva,
7.     
nepremičninske družbe,
8.     
občinska pravobranilstva.
(7) Uporabniki – stranke se delijo na naslednje skupine:
1.     
stranke – pravne osebe,
2.     
stranke – fizične osebe in
3.     
državni organi in organi lokalnih skupnosti.
(8) Pooblaščenec samostojnega uporabnika je fizična
oseba, ki:
1.     
je pri samostojnem zunanjem kvalificiranem uporabniku, organiziranem v
pravnoorganizacijski obliki pravne osebe ali evidentiranega odvetnika, na
podlagi zaposlitve pooblaščena v imenu tega uporabnika opravljati e-opravila v
civilnih sodnih postopkih, ali
2.     
pri samostojnem zunanjem kvalificiranem uporabniku, ki je državni organ
ali organ lokalne skupnosti, opravlja funkcijo ali naloge, na podlagi katerih
je upravičena v imenu tega organa opravljati e-opravila v civilnih sodnih
postopkih.
(9) Center za informatiko mora na portalu e-sodstvo
omogočiti dostop do varnostne sheme za upravljanje pooblastil zunanjih
kvalificiranih uporabnikov.
11. člen
(upravljanje pooblastil registriranih uporabnikov)
Informacijski sistem e-sodstvo mora vsakomur omogočiti, da:
1.     
se prek portala e-sodstvo prijavi v sistem kot registrirani uporabnik in
2.     
izvaja e-opravila v zvezi s posamezno vrsto civilnega sodnega postopka,
ki jih je po zakonu ali drugem predpisu upravičen opravljati registrirani
uporabnik.
12. člen
(upravljanje pooblastil notranjih kvalificiranih
uporabnikov)
Center za informatiko upravlja pooblastila notranjih
kvalificiranih uporabnikov v notranji varnostni shemi informacijskega sistema
sodišč v skladu z zakonom, ki ureja sodišča in sodnim redom.
13. člen
(upravljanje pooblastil administratorjev)
(1) Administrator posamezne skupine profesionalnih
uporabnikov (v nadaljnjem besedilu: administrator) je:
1.     
za skupino notarjev: Notarska zbornica Slovenije,
2.     
za skupino odvetnikov: Odvetniška zbornica Slovenije,
3.     
za skupino izvršiteljev: Zbornica izvršiteljev Slovenije,
4.     
za skupino upraviteljev: Zbornica upraviteljev Slovenije,
5.     
za skupini Državno odvetništvo Republike Slovenije in občinska
pravobranilstva: Državno odvetništvo Republike Slovenije,
6.     
za skupino državnih tožilstev: Vrhovno državno tožilstvo Republike
Slovenije in
7.     
za skupino nepremičninskih družb: Ministrstvo za okolje in prostor.
(2) Center za informatiko mora v treh delovnih dneh po
prejemu popolne zahteve administratorja posamezne skupine profesionalnih
uporabnikov temu omogočiti, da v varnostni shemi izvaja postopke upravljanja
kvalificiranih uporabnikov iz te skupine, in ga o tem obvestiti na elektronski
naslov, naveden v zahtevi.
(3) Zahteva iz prejšnjega odstavka mora vsebovati:
1.     
naslednje podatke o administratorju:
- 
naziv,
- 
matično številko,
- 
davčno številko in
- 
elektronski naslov za sprejemanje obvestil Centra za informatiko;
2.     
naslednje podatke o odgovorni osebi, ki v imenu administratorja vlaga
zahtevo:
- 
osebno ime,
- 
funkcijo ali položaj pri administratorju,
- 
telefonsko številko in
- 
elektronski naslov za sprejemanje obvestil Centra za informatiko;
3.     
lastnoročni podpis odgovorne osebe administratorja.
(4) Administrator mora v treh delovnih dneh po prejemu
obvestila Centra za informatiko obvestiti profesionalne uporabnike skupine, ki
jo upravlja, da lahko oddajo prvo prijavo v skladu s 15. členom tega
pravilnika.
(5) Administrator lahko spremeni svoj elektronski
naslov, vpisan v varnostni shemi tako, da odda prijavo za to spremembo prek
portala e-sodstvo.
(6) Za fizične osebe, ki jih administrator pooblasti, da
v njegovem imenu odločajo o potrditvi ali zavrnitvi vključitve uporabnika v
skupini profesionalnih uporabnikov, ki jo upravlja, se smiselno uporablja
16. člen tega pravilnika.
14. člen
(pogoji za vključitev zunanjega kvalificiranega uporabnika v
varnostno shemo)
(1) Uporabnik se lahko vključi v varnostno shemo kot
samostojni zunanji kvalificirani uporabnik, če ima:
1.     
varen elektronski predal za vročanje pisanj v civilnih sodnih postopkih
in
2.     
veljavno kvalificirano potrdilo, ki je povezano z njegovo davčno
številko.
(2) Uporabnik – fizična oseba in uporabnik – pravna
oseba se lahko vključi v varnostno shemo kot samostojni zunanji kvalificirani
uporabnik tudi samo z veljavnim kvalificiranim potrdilom, povezanim z njegovo
davčno številko.
(3) Če ima uporabnik položaj pravne osebe, državnega
organa ali organa lokalne skupnosti ali če kot profesionalni uporabnik opravlja
svoje storitve prek pravnoorganizacijske oblike, ki ni pravna oseba in je
vpisana v Poslovni register Republike Slovenije (v nadaljnjem besedilu: PRS),
se vključi v varnostno shemo kot subjekt PRS.
(4) Kvalificirano potrdilo uporabnika, ki se v varnostno
shemo vključuje kot subjekt PRS, mora biti povezano z davčno številko tega
uporabnika, vpisano v PRS.
(5) V posamezno skupino profesionalnih uporabnikov se
lahko vključi uporabnik, ki poleg pogojev iz prvega odstavka tega člena,
izpolnjuje tudi naslednje pogoje:
1.     
v skupino notarjev: če ima položaj notarja po zakonu, ki ureja notariat,
2.     
v skupino odvetnikov: če ima položaj evidentiranega odvetnika ali
odvetniške družbe po zakonu, ki ureja odvetništvo,
3.     
v skupino izvršiteljev: če ima položaj izvršitelja po zakonu, ki ureja
izvršbo in zavarovanje,
4.     
v skupino upraviteljev: če ima položaj upravitelja po zakonu, ki ureja
postopke zaradi insolventnosti,
5.     
v skupino nepremičninskih družb: če ima položaj nepremičninske družbe po
zakonu, ki ureja nepremičninsko posredovanje.
(6) Uporabnik se vključi v varnostno shemo v posamezni
skupini profesionalnih uporabnikov, če njegovo prijavo potrdi administrator te
uporabniške skupine.
(7) Fizična oseba se v varnostno shemo vključi kot
subjekt, ki je vpisan v centralni register prebivalstva (v nadaljnjem besedilu:
subjekt CRP), razen če se vključuje:
-       
bodisi v uporabniško skupino notarji,
-       
bodisi v uporabniško skupino odvetniki in odvetniške storitve opravlja
prek pravnoorganizacijske oblike evidentiranega odvetnika,
-       
bodisi v uporabniško skupino izvršiteljev ali upraviteljev in naloge izvršitelja
ali upravitelja opravlja prek pravnoorganizacijske oblike samostojnega
podjetnika posameznika,
-       
bodisi v uporabniško skupino nepremičninske družbe in storitve
nepremičninskega posredovanja opravlja prek pravnoorganizacijske oblike
samostojnega podjetnika posameznika.
(8) Fizična oseba, ki je subjekt CRP, se lahko vključi v
varnostno shemo kot pooblaščenec samostojnega uporabnika, če:
1.     
ima veljavno kvalificirano potrdilo, ki je povezano z njeno davčno
številko, in
2.     
njeno prijavo v varnostni shemi potrdi samostojni zunanji kvalificirani
uporabnik, kot pooblaščenec katerega se je prijavila.
(9) Uporabnik, ki je vključen v varnostno shemo kot
pooblaščenec samostojnega uporabnika, opravlja e-opravila v imenu samostojnega
zunanjega kvalificiranega uporabnika.
(10) Posamezna fizična oseba je lahko hkrati vključena v
varnostni shemi kot pooblaščenec samo enega samostojnega zunanjega
kvalificiranega uporabnika v posamezni uporabniški skupini.
15. člen
(upravljanje pooblastil samostojnih zunanjih kvalificiranih
uporabnikov)
(1) Uporabnik se vključi v varnostno shemo v posamezni
skupini samostojnih zunanjih kvalificiranih uporabnikov na podlagi prijave za
vključitev v to skupino (v nadaljnjem besedilu: prva prijava).
(2) Uporabnik, ki se želi vključiti v posamezno skupino
samostojnih zunanjih kvalificiranih uporabnikov (v nadaljnjem besedilu:
prijavitelj), odda prvo prijavo elektronsko prek portala e-sodstvo z uporabo
svojega kvalificiranega potrdila.
(3) Prijavitelj mora v prvi prijavi v ustrezne rubrike
vnesti naslednje podatke:
1.     
podatek ali se vključuje kot subjekt PRS ali kot subjekt CRP,
2.     
skupino samostojnih zunanjih kvalificiranih uporabnikov, v kateri se
želi vključiti (v nadaljnjem besedilu: izbrana uporabniška skupina),
3.     
glede na položaj, v katerem se vključuje v varnostno shemo, če:
- 
se vključuje kot subjekt CRP: svojo davčno številko, s katero je
povezano njegovo kvalificirano potrdilo,
- 
se vključuje kot subjekt PRS: matično številko;
4.     
naslov varnega elektronskega predala za vročanje pisanj v civilnih
sodnih postopkih in
5.     
elektronski naslov za sprejemanje obvestil Centra za informatiko.
(4) Varnostna shema mora:
1.     
preveriti veljavnost kvalificiranega potrdila prijavitelja,
2.     
če je prijavitelj vključuje kot subjekt CRP, na podlagi vnesene davčne
številke:
- 
preveriti, ali se vnesena davčna številka ujema z davčno številko, s
katero je povezano kvalificirano potrdilo prijavitelja,
- 
v varnostno shemo iz centralnega registra prebivalcev prevzeti podatke o
osebnem imenu in EMŠO prijavitelja;
3.     
če se prijavitelj vključuje kot subjekt PRS:
- 
na podlagi vnesene matične številke v varnostno shemo iz PRS prevzeti
podatke o firmi, davčni številki, poslovnem naslovu in pravnoorganizacijski
obliki,
- 
preveriti, ali se davčna številka, prevzeta iz PRS, ujema z davčno
številko, s katero je povezano kvalificirano potrdilo prijavitelja;
4.     
v informacijskem sistemu za varno elektronsko vročanje preveriti, ali je
odprt varni elektronski predal z naslovom, navedenim v prijavi.
(5) Varnostna shema mora sprejeti oddajo prve prijave v
izbrani uporabniški skupini:
1.     
če je kvalificirano potrdilo prijavitelja veljavno,
2.     
če se davčna številka, ki se prevzame v varnostno shemo, ujema z davčno
številko, povezano s kvalificiranim potrdilom prijavitelja, in
3.     
če je odprt varni elektronski predal z naslovom, navedenim v prvi
prijavi.
(6) Če pogoji iz prejšnjega odstavka niso izpolnjeni,
mora varnostna shema zavrniti vključitev prijavitelja v izbrani uporabniški skupini.
(7) Če so pogoji iz petega odstavka tega člena
izpolnjeni, mora varnostna shema glede na izbrano uporabniško skupino:
1.     
če je prijavitelj izbral uporabniško skupino profesionalnih uporabnikov:
posredovati prijavo administratorju te skupine,
2.     
če je prijavitelj izbral uporabniško skupino uporabnikov – strank:
vključiti prijavitelja v varnostno shemo v izbrani uporabniški skupini.
(8) Administrator izbrane skupine profesionalnih
uporabnikov mora preveriti, ali prijavitelj izpolnjuje pogoje za vključitev v
to skupino iz petega odstavka 14. člena tega pravilnika, in glede na izid
te preveritve potrditi ali zavrniti vključitev prijavitelja v izbrani
uporabniški skupini v treh delovnih dneh po prejemu prve prijave.
(9) Administrator mora prijavitelju poslati obvestilo o
potrditvi ali zavrnitvi vključitve v skupino profesionalnih uporabnikov prek
varnostne sheme na prijaviteljev elektronski naslov, naveden v prijavi.
(10) Če uporabnik neha izpolnjevati pogoj za vključitev
v posamezni skupini profesionalnih uporabnikov iz petega odstavka 14. člena
tega pravilnika, mu mora administrator te skupine v varnostni shemi odvzeti
pooblastila v treh delovnih dneh po dnevu, ko izve za ta razlog.
(11) Prvi do deseti odstavek tega člena se smiselno
uporabljajo tudi za:
1.     
vključitev uporabnika, ki je že vpisan v varnostni shemi, v dodatno
uporabniško skupino samostojnih zunanjih kvalificiranih uporabnikov,
2.     
izključitev ali izstop uporabnika iz posamezne uporabniške skupine
samostojnih zunanjih kvalificiranih uporabnikov in
3.     
spremembo varnega elektronskega predala ali elektronskega naslova
uporabnika.
16. člen
(upravljanje pooblastil pooblaščencev samostojnih
uporabnikov)
(1) Fizična oseba se vključi v varnostno shemo kot
pooblaščenec samostojnega uporabnika na podlagi prijave (v nadaljnjem besedilu:
prijava pooblaščenca), ki jo odda elektronsko prek portala e-sodstvo z uporabo
svojega kvalificiranega potrdila.
(2) Prijavitelj mora v prijavi pooblaščenca v ustrezne
rubrike vnesti naslednje podatke:
1.     
podatek, da se vključuje kot subjekt CRP,
2.     
svojo davčno številko, s katero je povezano njegovo kvalificirano
potrdilo,
3.     
naslednje podatke o samostojnem zunanjem uporabniku, kot pooblaščenec
katerega se prijavlja (v nadaljnjem besedilu: izbrani samostojni zunanji
kvalificirani uporabnik):
- 
uporabniško skupino, v katero je vključen in
- 
davčno številko;
4.     
elektronski naslov za sprejemanje obvestil Centra za informatiko.
(3) Varnostna shema mora:
1.     
preveriti veljavnost kvalificiranega potrdila prijavitelja,
2.     
preveriti, ali se vnesena davčna številka ujema z davčno številko, s
katero je povezano kvalificirano potrdilo prijavitelja, in
3.     
v varnostno shemo iz centralnega registra prebivalcev prevzeti podatke o
osebnem imenu in EMŠO prijavitelja.
(4) Varnostna shema mora sprejeti oddajo prijave
pooblaščenca, če:
1.     
je kvalificirano potrdilo prijavitelja veljavno,
2.     
se davčna številka, ki se prevzame v varnostno shemo, ujema z davčno
številko, povezano s kvalificiranim potrdilom prijavitelja, in
3.     
je izpolnjen pogoj iz desetega odstavka 14. člena tega pravilnika.
(5) Če pogoji iz prejšnjega odstavka niso izpolnjeni,
mora varnostna shema zavrniti vključitev prijavitelja kot pooblaščenca samostojnega
uporabnika.
(6) Če so pogoji iz četrtega odstavka tega člena
izpolnjeni, mora varnostna shema prijavo pooblaščenca posredovati v potrditev
izbranemu samostojnemu zunanjemu kvalificiranemu uporabniku.
(7) Izbrani samostojni zunanji kvalificirani uporabnik
prek varnostne sheme potrdi ali zavrne vključitev prijavitelja kot njegovega
pooblaščenca.
(8) Prvi do sedmi odstavek tega člena se smiselno
uporabljajo tudi za:
1.     
preklic ali odpoved pooblastila pooblaščencu samostojnega uporabnika in
2.     
spremembo elektronskega naslova pooblaščenca samostojnega uporabnika.
17. člen
(uporabniška navodila in seznam izvajalcev storitev varnega
elektronskega vročanja)
(1) Center za informatiko mora na portalu e-sodstvo
objaviti in tekoče posodabljati uporabniška navodila:
1.     
za administratorje in zunanje kvalificirane uporabnike, ki vsebujejo
opis postopkov pri upravljanju pooblastil zunanjih kvalificiranih uporabnikov,
2.     
za registrirane uporabnike, ki vsebujejo opis:
- 
postopkov pri izvajanju prve in naslednjih prijav in
- 
postopkov, če uporabnik pozabi geslo.
(2) Seznam izvajalcev storitev varnega elektronskega
vročanja, ki imajo v skladu s tem pravilnikom dovoljenje za varno elektronsko
vročanje, objavi Ministrstvo za pravosodje na svojih spletnih straneh, Center
za informatiko pa na portalu e-sodstvo.
18. člen
(vsebinska in tehnična pomoč uporabnikom)
(1) Vsebinska pomoč uporabnikom je:
1.     
pomoč pri izvajanju postopkov prijave uporabnika in
2.     
pomoč pri izpolnjevanju podatkov v zaslonskih obrazcih in izvajanju
drugih korakov e-opravil.
(2) Tehnična pomoč uporabnikom je pomoč pri tehničnih
težavah, povezanih z delovanjem modula varnostne sheme ali modula e-opravil.
(3) Center za informatiko mora zagotavljati:
1.     
vsebinsko pomoč registriranim uporabnikom in notranjim kvalificiranim
uporabnikom,
2.     
tehnično pomoč vsem uporabniškim skupinam.
(4) Center za informatiko mora pomoč iz prejšnjega
odstavka zagotavljati tako, da:
1.     
na portalu e-sodstvo objavi elektronski naslov, na katerega lahko
uporabnik pošlje zahtevo za pomoč,
2.     
na zahtevo za pomoč odgovori naslednji delovni dan po prejemu zahteve.
(5) Administrator posamezne skupine profesionalnih
uporabnikov mora zagotavljati vsebinsko pomoč uporabnikom iz te skupine.
3. E-OPRAVILA UPORABNIKOV INFORMACIJSKEGA SISTEMA
E-SODSTVO
19. člen
(uporaba pravil o e-opravilih)
Pravila, določena v 20. do 22. členu tega pravilnika, se
uporabljajo v civilnih sodnih postopkih, v katerih je mogoče opravljati
e-opravila po izdaji predpisa iz prvega odstavka 25. člena Zakona o
spremembah in dopolnitvah Zakona o pravdnem postopku (Uradni list RS,
št. 52/07) ali drugem predpisu, ki ureja posebno vrsto civilnega sodnega
postopka, če ni v predpisu za posamezno vrsto ali skupino civilnih postopkov
drugače določeno.
20. člen
(uporaba portala e-sodstvo)
(1) Dostop do opravljanja e-opravil mora biti
zagotovljen prek portala e-sodstvo.
(2) Portal e-sodstvo mora biti zasnovan tako, da:
1.     
uporabnik ob vstopu na portal izbere uporabniško skupino in izvede
postopek prijave v izbrani uporabniški skupini,
2.     
se po uspešno izvedeni prijavi za izbrano uporabniško skupino prikažejo
e-postopki, v katerih so uporabniki izbrane uporabniške skupine upravičeni
opravljati e-opravila,
3.     
se potem, ko uporabnik izbere posamezno vrsto ali skupino civilnih
sodnih postopkov, prikažejo e-opravila, ki jih je uporabnik upravičen
opravljati v izbranem e-postopku.
21. člen
(vložitev elektronske vloge prek portala e-sodstvo)
(1) Uporabnik vloži elektronsko vlogo tako, da:
1.     
na portalu e-sodstvo izbere ustrezno e-opravilo za vložitev elektronske
vloge in z uporabo ustrezne funkcionalnosti modula e-opravila v ustrezna polja
zaslonskega obrazca vnese podatke o standardiziranem delu besedila vloge,
2.     
nestandardizirani del besedila elektronske vloge oblikuje kot poseben
elektronski dokument, ki ustreza zahtevam iz 22. člena tega pravilnika,
3.     
elektronski dokument z nestandardiziranim delom besedila elektronske
vloge priloži e-opravilu z uporabo ustrezne funkcionalnosti modula e-opravila
in ga podpiše s svojim varnim elektronskim podpisom,
4.     
izbere ustrezno funkcionalnost modula e-opravila za oddajo elektronske
vloge v informacijski sistem e-sodstvo.
(2) Za elektronske priloge, ki se priložijo elektronski
vlogi se smiselno uporabljata 2. in 3. točka prejšnjega odstavka.
(3) Informacijski sistem e-sodstvo mora zagotoviti, da:
1.     
se vsaka prejeta elektronska vloga opremi s časovnim žigom časa prejema
elektronske vloge, in
2.     
uporabniku posreduje elektronsko potrdilo o času prejema elektronske
vloge.
22. člen
(elektronski dokument, ki se priloži e-opravilu)
(1) Nestandardizirani del besedila elektronske vloge, ki
je izvorno sestavljen kot pisni dokument, in prilogo, ki je pisna listina, mora
uporabnik zaradi priložitve e-opravilu pretvoriti v elektronski dokument tako,
da jo skenira.
(2) Elektronski dokument iz prejšnjega odstavka mora
ustrezati tem zahtevam:
1.     
biti mora v PDF/A obliki na črno bel način,
2.     
ločljivost mora biti med 240dpi in 300dpi,
3.     
če pisna listina obsega več listov, morajo biti vsi listi, ki jih obsega
listina, vsebovani v eni PDF datoteki tako, da je vsak list na svoji strani
brez vmesnih praznih listov,
4.     
če se prilagata dve listini ali več listin, mora biti vsaka listina v
svoji PDF datoteki.
(3) Če se nestandardizirani del besedila elektronske
vloge izvorno sestavi kot elektronski dokument, mora biti e-opravilu priložen
tako, da se pretvori v PDF/A obliko.
(4) Če elektronski dokument, ki je priložen e-opravilu,
ne ustreza zahtevam iz prvega, drugega ali tretjega odstavka tega člena, velja,
da je elektronska vloga nepopolna.
4. VODENJE E-SPISA
23. člen
(uporaba pravil o vodenju e-spisa)
Pravila, določena v 24., 25. in 26. členu tega
pravilnika, se uporabljajo v civilnih sodnih postopkih, v katerih se po zakonu
ali drugem predpisu vodi e-spis.
24. člen
(način vodenja e-spisa)
(1) E-spis se vodi tako, da se v centralni
informatizirani bazi e-spisa hranijo:
1.     
vse elektronske vloge in elektronske priloge, ki so jih vložile stranke
v posamezni zadevi,
2.     
vsa elektronska sodna pisanja, ki jih je izdalo sodišče v tej zadevi, in
3.     
elektronske vročilnice in v elektronsko obliko pretvorjene pisne
vročilnice v zvezi z vsemi vročitvami v tej zadevi.
(2) Centralna informatizirana baza e-spisa mora biti
zasnovana tako, da so elektronski dokumenti, ki spadajo v e-spis posamezne
zadeve, opremljeni z meta podatki o tej zadevi, s katerimi jih je mogoče
povezati s to zadevo.
25. člen
(izvirnik in odpravki elektronskega pisanja sodišča)
(1) Elektronska sodna odločba velja za izvirnik sodne
odločbe.
(2) Pri elektronski vročitvi sodne odločbe se pošlje
odpravek elektronske sodne odločbe kot elektronski dokument.
(3) Pri vročitvi sodne odločbe po pošti se pošlje
natisnjeni odpravek elektronske sodne odločbe.
(4) Prvi do tretji odstavek tega člena se smiselno
uporabljajo tudi za druga sodna pisanja.
26. člen
(pretvarjanje pisnih vročilnic v elektronsko obliko)
(1) Pisne vročilnice se pretvorijo v elektronsko obliko
tako, da se skenirajo.
(2) Elektronski dokument z vsebino skenirane pisne
vročilnice se vloži v e-spis in ima enako dokazno moč kot vročilnica po
149. členu ZPP.
5. ELEKTRONSKO VROČANJE
27. člen
(uporaba pravil o elektronskem vročanju)
Pravila, določena v 28. do 33. členu tega pravilnika, se
uporabljajo v civilnih sodnih postopkih, v katerih je mogoče opravljati
elektronsko vročanje po izdaji predpisa iz drugega odstavka 25. člena
Zakona o spremembah in dopolnitvah Zakona o pravdnem postopku (Uradni list RS,
št. 52/07) ali drugem predpisu, ki ureja posebno vrsto civilnega sodnega
postopka.
28. člen
(odprava elektronske pošiljke)
(1) Elektronsko pisanje se odpravi v postopek
elektronskega vročanja tako, da se določi način vročitve (osebna/navadna), informacijski
sistem e-sodstvo pa pisanje, ki naj se vroči (v nadaljnjem besedilu:
elektronska pošiljka):
1.     
podpiše z digitalnim potrdilom strežnika informacijskega sistema
e-sodstvo in
2.     
ga pošlje informacijskemu sistema za varno elektronsko vročanje, v
katerem ima naslovnik svoj varen elektronski predal ali na naslov za vročanje,
ki je registriran v informacijskem sistemu sodstva v skladu s tem pravilnikom
(v nadaljnjem besedilu: varni elektronski predal), s sporočilom, ki vsebuje te
podatke o:
- 
sodišču (pošiljatelju),
- 
oznaki elektronskega dokumenta (pisanja), ki jo določi informacijski
sistem e-sodstvo in
- 
varnem elektronskem predalu naslovnika.
(2) Informacijski sistem za varno elektronsko vročanje
mora potrditi sprejem pisanja v postopek vročanja tako, da informacijskemu
sistemu e-sodstvo pošlje sporočilo o potrditvi sprejema, podpisano s
kvalificiranim potrdilom strežnika, na katerem teče informacijski sistem za
varno elektronsko vročanje.
29. člen
(obvestilo o prispeli elektronski pošiljki)
Informacijski sistem za varno elektronsko vročanje mora
elektronsko pošiljko poslati naslovniku v varen elektronski predal skupaj z
elektronskim obvestilom (v nadaljnjem besedilu: obvestilo o prispeli
elektronski pošiljki).
30. člen
(obvestilo o prispeli elektronski pošiljki pri osebnem
vročanju)
(1) Obvestilo o prispeli elektronski pošiljki mora, če
gre za osebno vročitev (141.a člen ZPP), vsebovati:
1.     
podatke o sodišču (pošiljatelju) in
2.     
besedilo z naslednjo vsebino:
»Obveščamo vas, da je v vaš varni elektronski predal dne
________ <datum posredovanja obvestila> prispela pošiljka, z oznako
___________ <oznaka dokumenta, ki jo je ob odpravi določil informacijski
sistem e-sodstvo>.
Pošiljko lahko prevzamete v roku 15 dni v vašem varnem
elektronskem predalu na naslovu ________ <naslov s povezavo za dostop>.
Rok za prevzem začne teči od dne ________ <datum posredovanja obvestila>.
Če v tem roku pošiljke ne boste prevzeli, se bo po sedmem odstavku
141.a člena ZPP s potekom tega roka vročitev štela za opravljeno.«.
(2) Obvestilo o prispeli elektronski pošiljki mora, če
gre za navadno vročitev (141.b člen ZPP), vsebovati:
1.     
podatke o sodišču (pošiljatelju) in
2.     
besedilo z naslednjo vsebino:
»Obveščamo vas, da je v vaš varni elektronski predal dne
________ <datum posredovanja obvestila> prispela pošiljka, z oznako
___________ <oznaka dokumenta, ki jo je ob odpravi določil informacijski
sistem e-sodstvo>, ki se po prvem odstavku 141.b člena ZPP z istim dnem
šteje za vročeno. Pošiljko lahko prevzamete v vašem varnem elektronskem predalu
na naslovu ________ <naslov s povezavo za dostop>.«.
31. člen
(prevzem elektronske pošiljke in elektronska vročilnica)
(1) Naslovnik elektronsko pošiljko prevzame iz
informacijskega sistema za varno elektronsko vročanje tako, da z uporabo
kvalificiranega potrdila:
1.     
dokaže svojo istovetnost,
2.     
presname elektronski dokument in
3.     
elektronsko podpiše vročilnico s svojim varnim elektronskim podpisom (v
nadaljnjem besedilu: elektronska vročilnica).
(2) Elektronska vročilnica mora vsebovati:
1.     
podatke o sodišču (pošiljatelju),
2.     
podatke o naslovniku in
3.     
besedilo z naslednjo vsebino:
»Naslovnik potrjujem, da sem dne ________ <datum
elektronskega podpisa vročilnice> sprejel pošiljko z oznako ___________
<oznaka dokumenta, ki jo je ob odpravi določil informacijski sistem
e-sodstvo>.«.
(3) Informacijski sistem za varno elektronsko vročanje
mora informacijski sistem-e sodstvo obvestiti o opravljeni vročiti tako, da mu
pošlje elektronsko vročilnico, podpisano z varnim elektronskim podpisom
naslovnika.
32. člen
(potrdilo o opravljeni elektronski vročitvi na podlagi
fikcije)
(1) Če naslovnik elektronske pošiljke ne prevzame v
15 dneh od dneva, ko je prejel obvestilo o prispeli elektronski pošiljki,
mora informacijski sistem za varno elektronsko vročanje naslednji dan po poteku
tega roka informacijskemu sistemu e-sodstvo poslati sporočilo s potrdilom o
opravljeni elektronski vročitvi na podlagi fikcije.
(2) Če je naslovnik prevzel eno ali več elektronskih
pošiljk, mora informacijski sistem za varno elektronsko vročanje naslednji dan
informacijskemu sistemu e-sodstvo poslati sporočilo s potrdilom o opravljeni
elektronski vročitvi na podlagi fikcije iz šestega odstavka 141.a člena ZPP
tudi za vse ostale pošiljke, ki so se v trenutku prevzema zadnje elektronske
pošiljke nahajale v varnem elektronskem predalu.
(3) Potrdilo o opravljeni elektronski vročitvi na
podlagi fikcije iz prvega odstavka tega člena mora vsebovati:
1.     
podatke o sodišču (pošiljatelju),
2.     
podatke o naslovniku in
3.     
besedilo z naslednjo vsebino:
»Potrjujemo,
-       
da je naslovnik pošiljke z oznako ___________ <oznaka dokumenta, ki
jo je ob odpravi določil informacijski sistem e-sodstvo> dne __________
<datum obvestila o prispeli pošiljki> prejel obvestilo o tej pošiljki s
poukom o pravnih posledicah neprevzema v 15 dneh,
-       
da naslovnik pošiljke v 15 dneh od dneva obvestila o prispeli pošiljki
ni prevzel, zato se po sedmem odstavku 141.a člena ZPP šteje, da je bila
vročitev opravljena dne __________ <datum – naslednji dan po poteku 15
dnevnega roka>.«.
(4) Potrdilo o opravljeni elektronski vročitvi na
podlagi fikcije iz drugega odstavka tega člena mora vsebovati:
1.     
podatke o sodišču (pošiljatelju),
2.     
podatke o naslovniku in
3.     
besedilo z naslednjo vsebino:
»Potrjujemo,
-       
da je naslovnik pošiljke z oznako ___________ <oznaka dokumenta, ki
jo je ob odpravi določil informacijski sistem e-sodstvo> to pošiljko prevzel
na podlagi fikcije po šestem odstavku 141.a člena ZPP, zato se šteje, da je
bila vročitev opravljena dne __________ <datum – prevzema ene izmed
pošiljke>.«.
33. člen
(potrdilo o opravljeni elektronski vročitvi pri navadnem
vročanju)
Potrdilo o opravljeni elektronski vročitvi pri navadnem
vročanju mora vsebovati:
1.     
podatke o sodišču (pošiljatelju),
2.     
podatke o naslovniku in
3.     
besedilo z naslednjo vsebino:
»Potrjujemo,
-       
da je bila pošiljka z oznako ___________ <oznaka dokumenta, ki jo je
ob odpravi določil informacijski sistem e-sodstvo> vročena naslovniku dne
__________ <datum, ko je bila pošiljka skupaj z elektronskim obvestilom
dostavljena v naslovnikov varen elektronski predal>.«.
6. PREHODNE DOLOČBE IN KONČNA DOLOČBA
34. člen
(začetek uporabe pravil o varnostni shemi)
Drugi odstavek 13. člena ter 14. in 15. člen tega
pravilnika se za skupino kvalificiranih uporabnikov iz 6. točke šestega
odstavka 10. člena tega pravilnika začnejo uporabljati po izdaji predpisa
iz 25. člena Zakona o spremembah in dopolnitvah Zakona o pravdnem postopku
(Uradni list RS, št. 52/07).
35. člen
(domneva o obstoju dovoljenja za varno elektronsko vročanje)
Šteje se, da ima izvajalec storitev varnega elektronskega
vročanja, ki ima ob uveljavitvi tega pravilnika s Centrom za informatiko
sklenjeno pogodbo v skladu s Pravilnikom o elektronskem poslovanju v civilnih
sodnih postopkih (Uradni list RS, št. 64/10, 23/11 in 67/15), dovoljenje
ministra za pravosodje za varno elektronsko vročanje.
36. člen
(prenehanje veljavnosti)
Z dnem začetka veljavnosti tega pravilnika preneha veljati
Pravilnik o elektronskem poslovanju v civilnih sodnih postopkih (Uradni list
RS, št. 64/10, 23/11 in 67/15).
37. člen
(začetek veljavnosti)
Ta pravilnik začne veljati 14. septembra 2017.
Št. 007-130/2017
Ljubljana, dne 11. septembra 2017
EVA 2017-2030-0006
mag. Goran Klemenčič l.r.
Minister
za pravosodje