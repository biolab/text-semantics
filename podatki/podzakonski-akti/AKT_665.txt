I. UVODNA DOLOČBA
1. člen
(ustanovitev agencije)
S tem sklepom se Filmski sklad Republike
Slovenije, javni sklad, ki je bil ustanovljen s Sklepom o ustanovitvi Filmskega
sklada Republike Slovenije – javnega sklada (Uradni list RS, št. 96/00, 111/00,
66/01, 84/01, 85/02 in 77/08 – ZJS-1), preoblikuje v Slovenski filmski center,
javno agencijo Republike Slovenije (v nadaljnjem besedilu: agencija).
II. STATUSNE DOLOČBE
2. člen
(pravna osebnost in ustanoviteljstvo)
Agencija je pravna oseba javnega prava in
je posredna uporabnica proračuna Republike Slovenije v skladu s predpisi s
področja javnih financ in javnih agencij.
Agencija nastopa v pravnem prometu v svojem
imenu in za svoj račun v okviru z zakonom in s tem sklepom določenih nalog.
Za področje delovanja agencije je pristojno
ministrstvo, pristojno za kulturo (v nadaljnjem besedilu: ministrstvo).
3. člen
(ime in sedež)
Ime agencije je: Slovenski filmski center,
javna agencija Republike Slovenije.
Ime agencije v angleškem jeziku je:
Slovenian Film Centre (SFC).
Skrajšano ime agencije je: Slovenski
filmski center (SFC).
Sedež agencije je v Ljubljani. Poslovni
naslov agencije je: Miklošičeva ulica 38, Ljubljana.
Agencija je ustanovljena za nedoločen čas.
Ustanoviteljica agencije je Republika
Slovenija. Ustanoviteljske pravice in obveznosti v agenciji izvršuje Vlada
Republike Slovenije (v nadaljnjem besedilu: vlada).
4. člen
(žig)
Agencija pri poslovanju uporablja enobarven
žig okrogle oblike s premerom 35 mm, obrobljen z dvema koncentričnima krogoma,
z grbom Republike Slovenije v sredini in naslednjim besedilom v koncentričnih
krogih: »REPUBLIKA SLOVENIJA, SLOVENSKI FILMSKI CENTER, JAVNA AGENCIJA, LJUBLJANA«.
Agencija lahko uporablja pomanjšan
enobarven žig okrogle oblike s premerom 20 mm, obrobljen z enim krogom, z grbom Republike Slovenije v sredini in naslednjim besedilom v koncentričnih krogih:
»Slovenski filmski center«.
Direktor agencije lahko z notranjim aktom
podrobneje uredi vsa vprašanja v zvezi z uporabo žigov agencije.
III. NAMEN, DEJAVNOST IN NALOGE AGENCIJE
5. člen
(namen agencije)
Agencija spodbuja ustvarjalnost na filmskem
in avdiovizualnem področju, ustvarja ustrezne pogoje za filmsko in
avdiovizualno dejavnost, razvoj in izobraževanje v zvezi s filmsko in avdiovizualno
dejavnostjo v Republiki Sloveniji ter izvajanje drugih dejavnosti, določenih z
nacionalnim programom za kulturo in Zakonom o Slovenskem filmskem centru, javni
agenciji Republike Slovenije (v nadaljnjem besedilu: ZSFCJA).
Agencija opravlja z zakonom določene naloge
v javnem interesu in z namenom zagotovitve možnosti trajnega razvoja filmske in
avdiovizualne dejavnosti. Agencija odloča o izbiri projektov, ki se financirajo
iz državnega proračuna, strokovno, neodvisno in samostojno. Pri tem se upoštevajo
programi ustanovitelja s področja dela agencije, letni program dela in finančni
načrt.
6. člen
(dejavnosti)
Dejavnosti agencije so v skladu z Uredbo o
standardni klasifikaciji dejavnosti (Uradni list RS, št. 69/07 in 17/08)
razvrščene:
-       
J59.120    Post produkcijske dejavnosti pri izdelavi filmov, video
filmov, televizijskih       oddaj;
-      
J59.130    Distribucija filmov, video filmov, televizijskih oddaj;
-      
J59.140    Kinematografska dejavnost;
-      
J63.120    Obratovanje spletnih portalov;
-      
J63.110    Obdelava podatkov in s tem povezane dejavnosti;
-      
M70.210   Dejavnost stikov z javnostjo;
-      
J58.190    Drugo založništvo;
-      
M72.200   Raziskovalna in razvojna dejavnost na področju družboslovja in
humanistike;
-      
N82.300    Organiziranje sejmov, razstav in srečanj;
-      
O84.130   Urejanje gospodarskih področij za učinkovitejše poslovanje;
-      
O84.110   Splošna dejavnost javne uprave;
-       
P85.520    Izobraževanje, izpopolnjevanje in usposabljanje na področju
kulture in umetnosti;
-      
R91.012    Dejavnost arhivov.
7. člen
(naloge)
Agencija opravlja naslednje naloge:
-      
izvaja nacionalni program za kulturo v delu, ki pokriva filmske in
avdiovizualne dejavnosti, ter spremlja in analizira stanje s svojega delovnega
področja;
-      
skrbi za kakovostno rast filmske in avdiovizualne dejavnosti, pospešuje
ustvarjalnost in produkcijo na filmskem in avdiovizualnem področju ter skrbi za
predstavitev dosežkov na svojem področju;
-      
odloča o izbiri projektov s področja filmske in avdiovizualne
dejavnosti, ki se financirajo iz sredstev agencije, ter z izbranimi
prijavitelji teh projektov sklepa pogodbe o financiranju;
-      
sodeluje z Radiotelevizijo Slovenija pri načrtovanju in razvoju
slovenske filmske produkcije;
-      
spremlja ter nadzoruje delo in porabo javnih sredstev izvajalcev
kulturnih projektov na področju filmskih in avdiovizualnih dejavnosti v
Republiki Sloveniji;
-      
omogoča izvedbo festivala, na katerem je predstavljena slovenska filmska
produkcija preteklega obdobja;
-      
podpira delovanje in sodeluje z interesnimi organizacijami na področju
filmskih in avdiovizualnih dejavnosti ter s tujimi sorodnimi organizacijami;
-      
spodbuja razvoj filmske in avdiovizualne kulture, razvoj visokošolskega
izobraževanja za umetniške poklice s področja avdiovizualnih dejavnosti in
razvoj filmske vzgoje;
-      
spodbuja razvoj tehnologije in infrastrukture na filmskem in
avdiovizualnem področju, zlasti razvoj digitalizacije celotne kinematografske
verige od produkcije do prikazovanja;
-      
skupaj s strokovnimi združenji avtorjev in neodvisnih producentov skrbi
za izvedbo in podeljevanje priznanj ter denarnih nagrad na področju filmskih in
avdiovizualnih dejavnosti v Republiki Sloveniji;
-      
sodeluje z državnimi organi in civilno družbo pri načrtovanju strateških
usmeritev na področju filmske in avdiovizualne dejavnosti;
-      
skrbi za promocijo ter eksploatacijo filmske in avdiovizualne dejavnosti
v Republiki Sloveniji in tujini;
-      
izvaja naloge trženja filmskih lokacij na območju Republike Slovenije z
namenom spodbujanja gospodarskega razvoja, določene v letnem programu dela in
finančnem načrtu;
-      
skrbi za sodelovanje z evropskimi in drugimi mednarodnimi institucijami
s področja filmske in avdiovizualne dejavnosti, zlasti pri podporah in
dodeljevanju paritetnih sredstev s področja filmske in avdiovizualne
dejavnosti;
-      
skrbi za delovanje ter povezanost javnih institucij in zasebnih pobud na
področju filmske in avdiovizualne dejavnosti v obliki promocije Republike
Slovenije v okviru filmske produkcije;
-      
opravlja druge strokovne naloge na področju filmske in avdiovizualne
dejavnosti z namenom, za katerega je bila ustanovljena.
Agencija je pri izvajanju svojih nalog
samostojna.
8. člen
(izvajanje nalog)
Agencija posluje v skladu z letnim
programom dela in finančnim načrtom, ki ju sprejme svet v soglasju z vlado.
Finančni načrt iz prejšnjega odstavka mora
biti sprejet v roku, ki ga določajo javnofinančni predpisi.
IV. NOTRANJA ORGANIZACIJA
9. člen
(notranja organizacija)
Notranjo organizacijo agencije določa akt o
notranji organizaciji in sistemizaciji delovnih mest agencije.
V. ORGANI
10. člen
(organa)
Organa agencije sta svet agencije (v
nadaljnjem besedilu: svet) in direktor.
1. Svet
11. člen
(število in mandat članov sveta)
Svet ima osem članov. Mandat članov sveta
traja pet let, z možnostjo ponovnega imenovanja. Člane sveta imenuje in
razrešuje vlada.
Predsednika sveta in njegovega namestnika
izvoli svet izmed svojih članov na konstitutivni seji.
12. člen
(konstituiranje sveta)
Konstitutivno sejo sveta skliče direktor
agencije najkasneje v roku osmih dni po imenovanju članov sveta.
Članom sveta začne teči mandat z dnem
konstituiranja sveta.
Svet zaseda po potrebi, vendar najmanj
trikrat letno.
13. člen
(imenovanje članov sveta)
Vlada imenuje v svet štiri člane na predlog
ministrstva od katerih predlaga enega člana Rektorska konferenca Republike
Slovenije, enega člana Radiotelevizija Slovenija in enega člana javni zavod
Filmski studio Viba film Ljubljana, enega člana pa predlaga ministrstvo izmed
strokovnjakov s področja pravnih oziroma finančnih znanosti. Vlada imenuje v
svet dva člana na predlog strokovnih združenj avtorjev s področja filmskih in
avdiovizualnih dejavnosti in dva člana na predlog neodvisnih producentskih
združenj.
Ministrstvo, pristojno za kulturo, pozove
institucije in združenja iz prejšnjega odstavka k posredovanju predlogov
kandidatov za člane sveta najmanj 90 dni pred potekom mandata članov sveta in
jim določi rok za posredovanje predlogov, ki ne sme biti krajši od 15 dni.
Poziv se objavi tudi na spletni strani ministrstva.
Če predlagatelji članov sveta iz prvega
odstavka tega člena ne predlagajo svojega člana ali zadostnega števila
kandidatov za člane sveta v roku, ki ga je določilo ministrstvo, manjkajoče
člane imenuje vlada na predlog ministrstva.
14. člen
(pogoji za imenovanje člana sveta)
Za člana sveta je lahko imenovana oseba, ki
izpolnjuje naslednje pogoje:
-      
ima najmanj visoko strokovno izobrazbo;
-      
je strokovnjak s področja dela oziroma dejavnosti agencije;
-      
ni bila pravnomočno obsojena zaradi naklepnega kaznivega dejanja, ki se
preganja po uradni dolžnosti, na nepogojno kazen zapora v trajanju več kot šest
mesecev.
Člani sveta ne morejo biti osebe, zaposlene
v agenciji, in funkcionarji izvršilne veje oblasti.
Člani sveta ne smejo sodelovati pri
odločanju o zadevah, s katerimi so osebno, poslovno ali kakor koli drugače
interesno povezani.
15. člen
(naloge sveta)
Svet:
-      
skrbi, da agencija deluje v javnem interesu;
-      
nadzoruje zakonitost dela in poslovanja agencije;
-      
daje direktorju usmeritve in navodila za delo;
-      
sprejema program dela, finančni načrt in kadrovski načrt, ki jih
predloži v soglasje vladi;
-      
sprejema letno poročilo in druga poročila agencije, ki ju predloži v
soglasje vladi;
-      
predlaga imenovanje in razrešitev direktorja agencije;
-      
daje soglasje k aktu o notranji organizaciji in sistemizaciji delovnih
mest;
-      
daje soglasje k aktu o izvedbi postopka izbire projektov ter pogojev in
meril za izbor projektov in Festivala slovenskega filma;
-      
sprejema druge splošne akte agencije in daje mnenja o drugih notranjih
aktih agencije;
-      
sprejme mnenje o odločitvi direktorja, ki je drugačna od odločitve
strokovne komisije v skladu z drugim odstavkom 11. člena ZSFCJA;
-      
odloča o uporabi presežka prihodkov nad odhodki in pokrivanju presežka
odhodkov nad prihodki na predlog direktorja in v soglasju z vlado;
-      
na predlog direktorja imenuje in razrešuje člane strokovno programskih
komisij;
-      
imenuje pooblaščenega revizorja za pregled letnega poročila agencije;
-      
predlaga ustanovitelju revizijo poslovanja;
-      
odloča o drugih vprašanjih in opravlja druge zadeve, potrebne za izvedbo
posameznih predpisov, za katere ni izrecno določena pristojnost drugega organa.
Svet oziroma osebe, ki jih svet pooblasti,
lahko pregledujejo poslovne knjige in poslovno dokumentacijo agencije.
Direktor mora svetu na njegovo zahtevo
predložiti poročilo o opravljanju nalog v zvezi z zadevami iz svoje pristojnosti.
16. člen
(odločanje sveta)
Svet sprejema odločitve z večino glasov
vseh članov. Če je rezultat neodločen, odloči glas predsednika.
Svet je sklepčen, če je na seji prisotnih
vsaj pet članov.
Podrobnejše delo sveta, predvsem
sklicevanje sej, vodenje sej, vzdrževanje reda, način odločanja na sejah,
vodenje zapisnika in druga vprašanja dela sveta se določijo s poslovnikom.
17. člen
(dolžnosti in odgovornosti članov sveta)
Člani sveta morajo pri svojem delu ravnati
nepristransko in s skrbnostjo dobrega gospodarja ter varovati poslovno
skrivnost javne agencije.
Člani sveta se morajo izločiti pri
odločanju o zadevah, v katerih so oni ali z njimi povezane osebe udeleženi kot
uporabniki storitev javne agencije.
Člani sveta so odgovorni za škodo, ki
nastane kot posledica kršitve njihovih dolžnosti.
Člani sveta so upravičeni do sejnin in
povračila drugih stroškov v skladu s predpisom, ki ga izda vlada na predlog
ministra, pristojnega za finance.
18. člen
(predčasna razrešitev člana sveta)
Člana sveta se predčasno razreši:
-      
če to sam zahteva;
-      
če ne izpolnjuje pogojev za imenovanje;
-      
če se v skladu z drugim odstavkom prejšnjega člena ne izloči pri
odločanju o zadevah, pri katerih bi se moral izločiti;
-      
če ne opravlja nalog, določenih v zakonu, ustanovitvenem aktu in
splošnih aktih javne agencije, oziroma jih opravlja nevestno ali nestrokovno;
-      
če pri svojem delu ne ravna nepristransko oziroma s skrbnostjo dobrega
gospodarstvenika ali ne varuje poslovne skrivnosti javne agencije.
Ob predčasni razrešitvi člana se za čas do
poteka mandata sveta imenuje nadomestni član. Imenovanje nadomestnega člana se
izvede smiselno imenovanju članov sveta ob poteku mandata.
19. člen
(poslovnik sveta)
Svet najpozneje v 60 dneh po konstitutivni
seji sprejme poslovnik sveta.
2. Direktor
20. člen
(splošno)
Direktor zastopa in predstavlja agencijo,
organizira in vodi poslovanje agencije ter odgovarja za zakonitost in strokovnost
dela agencije.
Direktor mora pri vodenju poslov z
javnimi in drugimi sredstvi ravnati s skrbnostjo vestnega gospodarja.
21. člen
(imenovanje direktorja)
Direktorja imenuje in razrešuje vlada na
predlog sveta. Svet direktorja predlaga na podlagi javnega natečaja, ki ga
izvede v skladu z določbami zakona, ki ureja delovna razmerja javnih
uslužbencev.
Mandat direktorja traja pet let. Po poteku
mandata lahko vlada isto osebo ponovno imenuje za direktorja agencije, vendar
največ enkrat.
22. člen
(pogoji za imenovanje direktorja)
Za direktorja je lahko imenovana oseba, ki:
-      
ima najmanj visokošolsko izobrazbo druge stopnje oziroma izobrazbo, ki
ustreza tej izobrazbi v skladu z veljavnimi predpisi;
-      
ima vsaj deset let delovnih izkušenj;
-      
je strokovnjak s področja dela agencije;
-      
obvlada vsaj en svetovni jezik na višji ravni;
-      
ni bila pravnomočno obsojena zaradi naklepnega kaznivega dejanja, ki se
preganja po uradni dolžnosti, na nepogojno kazen zapora v trajanju več kot šest
mesecev.
23. člen
(sklenitev pogodbe z direktorjem)
Direktor sklene pogodbo o zaposlitvi z
ministrom, pristojnim za kulturo, po pooblastilu vlade.
24. člen
(naloge in odgovornosti direktorja)
Direktor opravlja svojo funkcijo poklicno
in s polnim delovnim časom.
Direktor zagotavlja, da agencija posluje v
skladu z zakonom, tem sklepom in splošnimi akti agencije. Pri svojem delu mora
varovati poslovno skrivnost agencije.
Direktor opravlja naslednje naloge:
-      
izdaja akte v posamičnih zadevah iz pristojnosti agencije, če s predpisi
ni določeno drugače;
-      
pripravi predlog programa dela, finančnega in kadrovskega načrta ter
letno poročilo in druga poročila agencije;
-      
podpisuje akte, listine in druge dokumente ter sklepa pogodbe, ki se
nanašajo na poslovanje agencije;
-      
pripravi predlog akta o notranji organizaciji in sistemizaciji delovnih
mest in ga sprejme na podlagi soglasja sveta agencije;
-      
pripravi predlog akta o izvedbi postopka izbire projektov ter pogojev in
meril za izbor projektov in Festivala slovenskega filma ter ga sprejme na
podlagi soglasja sveta agencije;
-      
pripravlja predloge drugih splošnih aktov in sprejema druge akte, ki
določajo notranje delovanje agencije;
-      
pripravlja strokovne podlage za opravljanje nalog sveta ter izpolnjuje
usmeritve in sklepe sveta;
-      
imenuje projektne in delovne skupine za izvedbo posameznih strokovnih
nalog;
-      
na zahtevo sveta predloži poročilo o opravljanju nalog iz svoje
pristojnosti;
-      
sklepa pogodbe o zaposlitvi in odloča o drugih vprašanjih, povezanih z
delovnimi razmerji in kadrovskimi vprašanji;
-      
odloča o disciplinski in odškodninski odgovornosti zaposlenih na
agenciji;
-      
predlaga člane strokovno programskih komisij;
-      
imenuje pomočnika direktorja agencije;
-      
odloča o sofinanciranju projektov na podlagi mnenj in obrazloženih ocen
strokovno programskih komisij;
-      
opravlja druge naloge v skladu z zakonom, tem sklepom in drugimi splošni
akti agencije.
Direktor agencije je za svoje delo
odgovoren ministru, pristojnemu za kulturo, in vladi.
Direktor je odgovoren agenciji za škodo, ki
jo povzroči s svojim nevestnim oziroma protipravnim ravnanjem.
25. člen
(predčasna razrešitev direktorja)
Direktor je lahko predčasno razrešen, če:
-      
to zahteva sam;
-      
se izkaže, da ne izpolnjuje pogojev za imenovanje;
-      
stori dejanje, ki je v zakonu o javnih uslužbencih določeno kot hujša
disciplinska kršitev;
-      
svoje delo opravlja nevestno, nestrokovno ali se izkaže, da po delovnih
in strokovnih kvalitetah ni primeren za opravljanje dela na položaju
direktorja;
-      
agencija ne dosega zadovoljivih rezultatov oziroma če pri njenem delu
prihaja do ponavljajočih se napak ali do težje napake.
Predčasno ga razreši ustanovitelj z upravno
odločbo na predlog sveta ali na lastno pobudo. Zoper odločbo o razrešitvi
direktorja agencije ni pritožbe, mogoče pa je začeti upravni spor.
V primeru predčasne razrešitve direktorja
vlada za čas do imenovanja novega direktorja imenuje vršilca dolžnosti
direktorja. Ta mora biti strokovnjak s področja dela agencije in je lahko
imenovan največ za šest mesecev. Imenovanje vršilca dolžnosti direktorja vlada
izvede brez javnega natečaja.
VI. DELOVANJE AGENCIJE
26. člen
(organizacija dela in način poslovanja
agencije)
Organizacija, sistemizacija in vrednotenje
delovnih mest ter druga vprašanja, povezana z delovanjem agencije, se
podrobneje uredijo z aktom o notranji organizaciji in sistemizaciji delovnih
mest, ki ga sprejme direktor na podlagi soglasja sveta agencije.
Z notranjimi akti agencije se podrobneje
uredijo tudi področja javnega naročanja, varstva osebnih podatkov, evidence
prisotnosti na delu, računovodstva ter notranjega nadzora poslovanja in
upravljanja agencije v skladu s predpisi, ki urejajo javne finance. Direktor
lahko z notranjim aktom uredi tudi druga področja delovanja in poslovanja
agencije.
Delovna razmerja, plače in drugi prejemki
javnih uslužbencev se urejajo v skladu z zakonodajo s področja delovnih
razmerij za javne uslužbence, zakonodajo s področja sistema plač v javnem
sektorju ter drugimi predpisi, ki veljajo oziroma se uporabljajo za javne
uslužbence v državni upravi.
Agencija vodi evidence vseh dodeljenih
sredstev in drugega poslovanja ter arhive vseh predloženih in izdanih listin.
Agencija mora zagotoviti računalniško
podporo za spremljanje in javni dostop do evidenc in arhivov iz prejšnjega
odstavka.
27. člen
(javnost dela)
Delovanje in poslovanje agencije je javno.
Agencija je dolžna zainteresirano javnost
na primeren način obveščati o svojem delu, nalogah in pristojnostih, o pravicah
in obveznostih uporabnikov ter postopkih za njihovo uresničevanje in o drugih
pomembnih okoliščinah, ki vplivajo na odnose do javnosti.
Pri obveščanju iz prejšnjega odstavka je
agencija dolžna predvsem:
-      
v prostorih, v katerih poteka poslovanje z javnostjo, v pisni obliki
posredovati v prejšnjem odstavku navedene podatke, med njimi tudi podatke o
direktorju agencije ter članih njenega sveta in o imenu in priimku oseb, ki
poslujejo z javnostjo ter odgovornih oseb;
-      
organizirati ustrezno možnost pridobivanja informacij tudi preko
telefona in drugih zvez, za katere je zadostno tehnično opremljena;
-      
organizirati ustrezno možnost dajanja pripomb in predlogov javnosti na
delo agencije, v ustni, telefonski, elektronski in pisni obliki;
-      
v prostorih, v katerih poteka poslovanje z javnostjo, v pisni obliki
navesti organ, ki nadzoruje delo agencije, ter podatke, ki so potrebni za stik
s tem organom.
Agencija mora vsakokratno letno poročilo
objaviti na spletni strani agencije.
Agencija enkrat letno organizira javno
razpravo o vsebini letnega poročila in na podlagi javne razprave pripravi poročilo,
ki ga predloži svetu.
Za javnost dela iz prejšnjih odstavkov je
odgovoren direktor agencije.
VII. STROKOVNO PROGRAMSKE KOMISIJE AGENCIJE
28. člen
(sestava in mandat strokovno programskih
komisij)
Strokovno programske komisije agencije so
posvetovalna telesa direktorja, ki dajejo mnenja in ocene k predlogom projektov
s področja filmske in avdiovizualne dejavnosti v postopkih razdeljevanja javnih
sredstev, predlagajo ukrepe kulturne politike in druge razvojne ukrepe na
področju filmske in avdiovizualne dejavnosti v Republiki Sloveniji ter
opravljajo druge naloge, predvsem pripravo strokovnih podlag in strokovnih
mnenj o zadevah s področja delovanja agencije.
Člani oziroma članice strokovno programskih
komisij agencije (v nadaljnjem besedilu: člani strokovno programskih komisij)
ne morejo biti člani sveta, direktor ali zaposleni v agenciji in ne smejo
sodelovati pri odločanju o zadevah, s katerimi so osebno, poslovno ali kakor
koli drugače interesno povezani.
Strokovno programske komisije agencije
štejejo tri člane, ki jih izmed uglednih strokovnjakov s področja filmske in
avdiovizualne dejavnosti imenuje svet na predlog direktorja. Strokovno programska
komisija agencije lahko izjemoma šteje enega člana, če se za izdelavo mnenja in
ocene zahtevajo specifična strokovna znanja.
Mandat članov komisije traja eno leto in se
lahko ponovi, vendar največ enkrat zaporedoma.
Delovanje strokovno programskih komisij se
podrobneje uredi s poslovnikom.
29. člen
(število in pristojnosti strokovno
programskih komisij)
Svet na predlog direktorja kot strokovno
posvetovalna telesa direktorja imenuje najmanj naslednje strokovno programske
komisije:
-      
za oblikovanje programov realizacije projektov,
-      
za oblikovanje programov razvoja projektov,
-      
za promocijo in distribucijo,
-      
za spodbujanje vlaganj v avdiovizualno produkcijo.
Za oblikovanje drugih programov, ki
izhajajo iz splošnega akta o izvedbi postopka za izbiro projektov, pogojev in
meril za izbor projektov, lahko imenuje eno ali več strokovno programskih
komisij.
Strokovno programske komisije ocenijo
prijavljene projekte in svetujejo direktorju pri oblikovanju nacionalnega
filmskega programa.
30. člen
(članstvo v strokovno programski komisiji)
Za člana strokovno programske komisije je
lahko imenovan vsak, ki z rezultati dosedanjega ustvarjalnega dela, strokovnim
ugledom in nepristranskostjo izkazuje zmožnost prispevati h kakovostnemu
odločanju pri oblikovanju nacionalnega filmskega programa.
Direktor in svet sta v postopkih
oblikovanja nacionalnega filmskega programa dolžna upoštevati smernice
veljavnega nacionalnega programa za kulturo in v strokovno programske komisije
imenovati predstavnike zainteresirane strokovne javnosti, npr. scenariste,
režiserje, igralce, direktorje fotografije, scenografe, kostumografe, maskerje,
oblikovalce zvoka, montažerje, avtorje filmske glasbe, animatorje, producente,
filmske kritike, publiciste, programske direktorje filmskih festivalov, distributerje,
prikazovalce oziroma druge osebe, ki izpolnjujejo pogoje iz prejšnjega
odstavka.
Član pristojne strokovno programske
komisije ne sme sodelovati pri odločanju o zadevah, s katerimi je osebno,
poslovno ali kakor koli drugače interesno povezan.
Člani strokovno programskih komisij za
oblikovanje programov realizacije projektov, za oblikovanje programov razvoja
projektov in za promocijo in distribucijo v času odločanja in času po
prenehanju mandata ne smejo sodelovati pri realizaciji filmov oziroma
projektov, ki so bili uvrščeni v program iz pristojnosti njihove strokovne
komisije.
31. člen
(predčasno prenehanje mandata člana
strokovno programske komisije)
Svet na predlog direktorja razreši člana
strokovno programske komisije pred potekom njegovega mandata, če ta:
-      
sam zahteva razrešitev;
-      
ne opravlja svojih nalog;
-      
opravlja naloge nevestno, nestrokovno, pristransko ali v nasprotju z
namenom ustanovitve strokovno programske komisije;
-      
razkriva podatke iz postopka oblikovanja programa nepooblaščenim osebam;
-      
na podlagi drugega odstavka 28. člena tega sklepa ne bi smel sodelovati
pri delu strokovno programske komisije.
V primeru predčasne razrešitve člana
strokovno programske komisije svet na predlog direktorja za čas do izteka
mandata strokovno programske komisije imenuje nadomestnega člana. Za imenovanje
nadomestnega člana se smiselno uporabljajo določbe o imenovanju novega člana.
VIII. SOFINANCIRANJE PROJEKTOV
32. člen
(splošno)
Agencija sofinancira projekte največ do 50
odstotkov vseh izkazanih upravičenih stroškov.
Ne glede na prejšnji odstavek skupni
odstotek sofinanciranja projekta ne more preseči 50 odstotkov vseh izkazanih
upravičenih stroškov projekta oziroma v primerih nizko proračunskega, otroškega
ali mladinskega oziroma zahtevnega filma 80 odstotkov vseh izkazanih
upravičenih stroškov projekta in 60 odstotkov vseh izkazanih upravičenih
stroškov v filmih, ki jih financira več kot ena država članica Evropske unije
in v katerih sodelujejo producenti iz več kot ene države članice Evropske
unije, pri čemer se ti filmi upoštevajo kot zahtevni filmi.
Proizvodna cena nizko proračunskega filma
iz prejšnjega odstavka se izračuna kot povprečna proizvodna cena igranega
celovečernega filma, večinsko sofinanciranega iz javnih sredstev v Republiki
Sloveniji v zadnjih petih koledarskih letih.
Najmanj 20 odstotkov skupnega proračuna
produkcije filma ima izvajalec možnost porabiti v drugi državi članici Evropske
unije.
33. člen
(pogodba o sofinanciranju in akt o izvedbi
postopka izbire projektov ter pogojev in meril za izbiro projektov) 
Določbe pogodbe o sofinanciranju projektov
se podrobneje predpišejo v aktu o izvedbi postopka izbire projektov ter pogojev
in meril za izbiro projektov.
V aktu o izvedbi postopka izbire projektov
ter pogojev in meril za izbor projektov se upoštevajo posebna merila
združljivosti veljavne sheme državne pomoči glede kulturne vsebine, vezanosti
na ozemlje, kumulacije sredstev in intenzivnosti pomoči.
Pri določitvi spodbujevalnega učinka
državnih pomoči se upoštevajo določbe 6. člena Uredbe Komisije (EU) št.
651/2014 z dne 17. junija 2014 o razglasitvi nekaterih vrst pomoči za
združljive z notranjim trgom pri uporabi členov 107 in 108 Pogodbe (UL L 187 z
dne 26. 6. 2014; v nadaljnjem besedilu: Uredba 651/2014/EU).
Skupni znesek državne pomoči za realizacijo
filmov lahko vključuje sredstva, dodeljena za distribucijo in promocijo filma.
V skladu z 8. členom Uredbe 651/2014/EU se pri dovoljeni kumulaciji državne
pomoči upošteva skupni znesek državne pomoči za posamezni projekt, in sicer:
-      
za različno opredeljene upravičene stroške ali
-      
za iste upravičene stroške, ki se deloma pokrivajo ob upoštevanju
dovoljene višine sofinanciranja.
Producenti iz držav članic Evropske unije
se pri sklepanju pogodb enakovredno obravnavajo.
Pri sofinanciranju projektov po shemah
pomoči de minimis se dopustni znesek te pomoči po drugem odstavku
3. člena Uredbe Komisije (EU) št. 1407/2013 z dne 18. decembra 2013
(UL L 352 z dne 24. 12. 2013; v nadaljnjem besedilu: Uredba 1407/2013/EU)
določi za enotno podjetje, kot je določeno v 2. členu Uredbe 1407/2013/EU, in
se pred dodelitvijo sredstev pridobijo izjave izvajalca o vseh drugih pomočeh de
minimis, ki jih je enotno podjetje prejelo v predhodnih dveh letih in v
tekočem proračunskem letu, o vseh drugih že prejetih ali zaprošenih pomočeh za
iste upravičene stroške ter izjava, s katero izvajalec zagotavlja, da ne bo
presežena zgornja meja dopustne pomoči de minimis.
Filmi morajo biti dokončani najpozneje v
dveh letih od podpisa pogodbe, razen kadar gre za realizacijo celovečernega
animiranega filma, animiranega filma v trajanju nad 24 minut in zahtevnega
celovečernega dokumentarnega filma, ki zaradi vsebine zahteva večletno
spremljanje dogajanja. Podrobnejša merila za določitev vsebine in postopek za
določitev izjem se določijo v splošnem aktu iz devetega odstavka 11. člena
ZSFCJA. 
Pogodba o sofinanciranju mora biti
sklenjena najpozneje v enem letu od vročitve odločbe o sofinanciranju
prijavitelju. Če agencija po krivdi izvajalca ne začne financirati projekta v
dveh letih od izdaje odločbe o sofinanciranju, lahko odstopi od pogodbe o
sofinanciranju. 
Dokončanje projektov, ki niso izjeme iz
sedmega odstavka tega člena, se lahko z aneksom podaljša zaradi: 
-      
bistvenih sprememb pri financiranju projekta, kadar je vključenih več koproducentov,
-      
nepredvidenih okoliščin, ki za dlje časa onemogočajo dokončanje in na
katere producent ni mogel vplivati. 
Podrobnejši pogoji za podaljšanje iz
prejšnjega odstavka se določijo v splošnem aktu iz šestega odstavka 14. člena
ZSFCJA.
33.a člen
(pogoji za sofinanciranje)
Sofinanciranje projektov ni dovoljeno,
kadar ima prejemnik sredstev neporavnane obveznosti iz naslova predhodnega
sklepa Evropske komisije o razglasitvi pomoči za nezakonito in nezdružljivo z
notranjim trgom.
Prav tako ni dovoljeno:
-      
sofinanciranje projektov, katerih izvajalci ali producenti so v skladu s
točko (c) četrtega odstavka 1. člena Uredbe 651/2014/EU podjetja v težavah, in
-      
sofinanciranje projektov, katerih izvajalci ali producenti ter z njimi
povezane osebe, opredeljene v zadnji alineji 4. člena ZSFCJA, nimajo
poravnanih vseh zapadlih obveznosti do ministrstva in do Filmskega studia Viba
film Ljubljana.
33.b člen
(javna objava prejemnikov državnih pomoči)
Agencija na svoji spletni strani objavi
prejemnike državnih pomoči, naslove projektov, višino dodeljenih sredstev in
intenzivnost pomoči kot delež celotnega proračuna za projekt.
33.c člen
(spodbujanje vlaganj v avdiovizualno
produkcijo)
Agencija na podlagi 17.a člena ZSFCJA
izvaja naloge za spodbujanje vlaganj v avdiovizualno produkcijo kot povračilo
denarnih sredstev, ki ustrezajo vrednosti 25 odstotkov upravičenih stroškov,
neposredno porabljenih za produkcijo filmov in avdiovizualnih del s strani
upravičenih oseb. 
33.č člen
(postopek dodeljevanja pravice do
denarnega povračila, sklenitve pogodbe in izplačila denarnega povračila)
O pravici do denarnega povračila odloči
direktor agencije na podlagi mnenj in obrazloženih ocen strokovno programske
komisije za spodbujanje vlaganj v avdiovizualno produkcijo po postopku javnega poziva,
ob smiselni uporabi zakona, ki ureja uresničevanje javnega interesa za kulturo,
v skladu s pogoji iz 17.b člena ZSFCJA ter podzakonskim aktom, v katerem so
podrobneje določeni postopek in pogoji za pridobitev pravice do denarnega
povračila, postopek in pogoji za izplačilo denarnega povračila in vprašanja v
zvezi z določitvijo upravičencev, upravičenih del, upravičenih stroškov in
višine denarnih povračil.
IX. FINANCIRANJE
34. člen
(splošno)
Agencija pridobiva sredstva:
-      
iz sredstev državnega proračuna, ki jih pridobi na podlagi pogodb,
sklenjenimi s pristojnimi ministrstvi;
-      
iz prihodkov, pridobljenih s prodajo blaga in storitev;
-      
iz naslova sodelovanja z mednarodnimi organizacijami in ustanovami;
-      
iz donacij in sponzoriranja;
-      
iz drugih virov.
Prihodki agencije so namenjeni opravljanju
dejavnosti in nalog agencije, določenih z zakonom in tem sklepom, zagotavljanju
pogojev za delovanje agencije in financiranju odhodkov, povezanih s tekočim
poslovanjem agencije, kot so stroški dela, stroški materiala in storitev,
stroški investicijskega vzdrževanja in nakupa opreme ter drugi stroški.
Sredstva državnega proračuna, ki jih
agencija prejme za financiranje projektov in programov, predstavljajo prenos
denarnih sredstev iz državnega proračuna do izvajalcev oziroma producentov
projektov.
O uporabi presežka prihodkov nad odhodki in
o pokrivanju presežka odhodkov nad prihodki odloča svet agencije na predlog
direktorja in v soglasju z vlado.
Agencija prihodke iz proračuna in odhodke
iz sredstev proračuna evidentira ločeno od prihodkov in odhodkov iz opravljanja
storitev na trgu. Agencija presežek prihodkov nad odhodki sredstev iz proračuna
vplača v proračun. Ustanovitelj ne krije presežka odhodkov nad prihodki iz
opravljanja dejavnosti na trgu.
34.a člen
(prevzemanje obveznosti v breme prihodnjih
proračunskih let)
Agencija ne sme prevzemati obveznosti v
breme prihodnjih proračunskih let brez pogoja, s katerim se izvajanje
pogodbenih obveznosti odloži, dokler za ta namen nima zagotovljenih sredstev v
svojem finančnem načrtu. 
Če agencija izvaja večletno financiranje
filmov v skladu s sedmim, osmim ali devetim odstavkom 33. člena tega
sklepa, mora uravnotežiti sredstva državnega proračuna, ki jih prejme za
financiranje projektov in programov ter jih namenja za že prevzete obveznosti,
z razpoložljivimi sredstvi državnega proračuna v okviru finančnega načrta za
posamezno proračunsko leto.
35. člen
(presežek prihodkov nad odhodki)
Presežek prihodkov nad odhodki agencija:
-      
uporabi za opravljanje in razvoj dejavnosti;
-      
uporabi za plačilo delovne uspešnosti zaposlenih v javni agenciji v
skladu z zakonom ali
-      
vplača v proračun ustanovitelja.
O uporabi presežka prihodkov nad odhodki in
o pokrivanju presežka odhodkov nad prihodki odloča svet na predlog direktorja
in v soglasju z ustanoviteljem.
X. RAZMERJA DO USTANOVITELJA IN DO DRUGIH SUBJEKTOV
36. člen
(letni program dela)
Agencija v skladu z javnofinančnimi
predpisi pripravi letni program dela in finančni načrt za prihodnje koledarsko
leto in ga predloži v soglasje vladi.
V letnem programu dela agencije se določijo
zastavljeni cilji in naloge ter pričakovani rezultati agencije v posameznem
letu v skladu s strateškimi dokumenti, ki se nanašajo na področje dela
agencije, sklepi in usmeritvami vlade ter način njihovega doseganja in uresničevanja.
K letnemu programu dela mora biti priložen
opis večletne strategije razvoja agencije, iz katerega morajo biti razvidni
prispevek agencije k splošnemu razvoju na področju filmske in avdiovizualne
dejavnosti, ukrepi za zagotavljanje kakovostnih storitev agencije ter ukrepi za
zagotavljanje učinkovite in namenske porabe sredstev.
Obvezne sestavine letnega programa dela so
dolgoročni cilji, letni cilji, kadrovski načrt, specifikacija programa in druge
sestavine, predpisane z aktom o financiranju javnih agencij na področju
kulture.
37. člen
(poročanje)
Agencija najmanj enkrat letno pisno poroča
ustanovitelju o doseženih ciljih in dosežkih, izvajanju finančnih načrtov ter
izidih poslovanja v skladu s predpisi o javnih financah in računovodstvu.
Direktor ministrstvu predloži letno
poročilo o doseženih ciljih in rezultatih dela, kot so določeni v pogodbi o
zaposlitvi, sklenjeni z ministrom, pristojnim za kulturo, po pooblastilu vlade.
XI. NADZOR
38. člen
(revizija in notranji nadzor)
V zvezi z delovanjem in poslovanjem
agencije mora biti vsako leto izvedena revizija letnega poročila, ki jo opravi
pooblaščena revizijska družba.
Direktor z notranjim pravnim aktom določi
ukrepe in sistem notranjega nadzora poslovanja in upravljanja agencije v skladu
s predpisi, ki urejajo javne finance.
Zakonitost, učinkovitost in uspešnost dela
agencije nadzira ministrstvo, pristojno za kulturo.
39. člen
(nadzor nad porabniki proračunskih
sredstev)
Agencija nadzira namensko porabo sredstev
ter primernost in strokovnost dela porabnikov proračunskih sredstev, ki se
financirajo iz sredstev agencije in drugih oseb, za katere tako določa zakon.
Način nadziranja se opredeli s splošnim aktom iz prvega odstavka 33. člena tega
sklepa.
Agencija o opravljenem nadzoru izdaja
poročila, ki morajo biti objavljena in dostopna javnosti.
XII. ODGOVORNOST ZA OBVEZNOSTI
40. člen
(odgovornost za obveznosti)
Agencija odgovarja za svoje obveznosti z
vsem svojim premoženjem.
Subsidiarno odgovarja za njene obveznosti
Republika Slovenija do višine enoletnih finančnih sredstev, ki jih agencija
dobi iz državnega proračuna, vendar ne odgovarja za obveznosti iz tržne
dejavnosti.
XIII. PRENEHANJE
41. člen
(prenehanje agencije)
Agencija preneha:
-      
če se s pravnomočno odločbo ugotovi ničnost vpisa agencije v sodni register;
-      
če ustanovitelj sprejme akt o prenehanju agencije, ker so prenehale
potrebe oziroma pogoji za opravljanje namena, za katero je bila agencija
ustanovljena;
-      
če se agencija pripoji ali spoji z drugo pravno osebo ali razdeli v dve
ali več pravnih oseb;
-      
v drugih primerih, določenih z zakonom.
V primeru prenehanja agencije se opravi
postopek likvidacije agencije v skladu z zakonom.

Sklep o preoblikovanju Filmskega sklada
Republike Slovenije, javnega sklada, v Slovenski filmski center, javno agencijo
Republike Slovenije (Uradni list RS, št. 92/10)
vsebuje naslednje prehodne in končne določbe:
»XIV. PREHODNE IN KONČNE DOLOČBE
42. člen
(zagotovitev
razmer za začetek dela in poslovanja agencije)
Vlada zagotovi agenciji materialne in
finančne razmere za začetek dela in poslovanja s prenosom prostorov in opreme s
Filmskega sklada Republike Slovenije, javnega sklada, v uporabo in upravljanje
agenciji.
Zaključna bilanca, popis obveznosti in
terjatev ter premoženja Filmskega sklada Republike Slovenije, javnega sklada,
se izvedejo na zadnji dan poslovanja Filmskega sklada Republike Slovenije,
javnega sklada.
Poslovni načrt in finančni načrt Filmskega
sklada Republike Slovenije, javnega sklada, se v roku 60 dni od sprejetja tega
sklepa preoblikujeta na način, določen za javno agencijo.
43. člen
(zaposlitev
javnih uslužbencev v agenciji)
Javni uslužbenci, zaposleni na Filmskem
skladu Republike Slovenije, javnem skladu, nadaljujejo svoje delo na agenciji
na svojih delovnih mestih, njihove pogodbe o zaposlitvi pa ostanejo v veljavi.
V roku 15 dni po sprejemu splošnega akta o
notranji organizaciji in sistemizaciji delovnih mest agencije direktor sklene z
javnimi uslužbenci nove pogodbe o zaposlitvi, ki veljajo od dneva vpisa v
register.
44. člen
(oprema,
dokumentarno gradivo, finančna sredstva)
Oprema, dokumentarno gradivo in finančna
sredstva za delovanje in izvedbo programa se s Filmskega sklada Republike
Slovenije, javnega sklada, z dnem vpisa agencije v sodni register prenesejo na
agencijo.
45. člen
(vršilec
dolžnosti direktorja)
Do imenovanja direktorja agencije imenuje
vlada vršilca dolžnosti direktorja izmed strokovnjakov s področja dela
agencije.
Naloge vršilca dolžnosti direktorja so:
-      
do imenovanja direktorja predstavlja in zastopa agencijo;
-      
najpozneje v 15 dneh od dneva imenovanja sveta mora sklicati
konstitutivno sejo sveta.
46. člen
(vpis v sodni
register)
Za predlog vpisa agencije v sodni register
se pooblasti ministrstvo.
Ministrstvo mora v 30 dneh od uveljavitve
tega sklepa predlagati vpis agencije v sodni register.
47. člen
(rok za
imenovanje strokovnih teles)
Svet mora najpozneje v 90 dneh od
uveljavitve tega sklepa imenovati strokovno programske komisije agencije.
Agencija uporablja za strokovno podporo pri
sprejemanju odločitev pri izvajanju politike, povezane s področjem filmskih in
avdiovizualnih dejavnosti, posvetovalna telesa Ministrstva za kulturo, in sicer
do imenovanja strokovno programskih komisij in drugih strokovnih teles, vendar
največ za 90 dni od uveljavitve tega sklepa.
Ne glede na določbo prvega odstavka tega
člena strokovno programske komisije dokončajo vse začete postopke, ki so jih
začele na podlagi drugih predpisov.
48. člen
(roki za
sprejem notranjih aktov)
Direktor najpozneje v 120 dneh po
uveljavitvi tega sklepa sprejme akt iz 9. člena tega sklepa.
Direktor najpozneje v 120 dneh po
uveljavitvi tega sklepa sprejme notranje akte iz drugega odstavka 26. člena
tega sklepa.
49. člen
(dokončanje
začetih postopkov)
Vse postopke, ki jih začne Filmski sklad
Republike Slovenije, javni sklad, pred uveljavitvijo tega sklepa, dokonča v
skladu s predpisi in akti, na podlagi katerih so bili ti postopki začeti,
agencija.
Vse postopke, ki jih začne Ministrstvo za
kulturo v zvezi s 110. členom in petim odstavkom 68. člena Zakona o medijih
(Uradni list RS, št. 110/06 – uradno prečiščeno besedilo, 38/06 – ZPOmK-1 in 77/10 – ZSFJCA), dokonča agencija v skladu s splošnim notranjim aktom iz 26. člena tega sklepa.
50. člen
(pravice eksploatacije
v deležih agencije)
Vse materialne pravice tržne eksploatacije,
ki ob začetku veljavnosti tega sklepa pripadajo Filmskemu skladu Republike
Slovenije, javnemu skladu, začne izvrševati agencija z dnem vpisa v sodni
register in jih izvršuje do poteka vseh pravic tržne eksploatacije.
51. člen
(začetek
veljavnosti)
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
preoblikovanju Filmskega sklada Republike Slovenije, javnega sklada, v
Slovenski filmski center, javno agencijo Republike Slovenije (Uradni list RS,
št. 20/11) spreminja 48. člen sklepa tako, da
se glasi:
»48. člen
(roki za
sprejem notranjih aktov)
Direktor najpozneje v 120 dneh po
uveljavitvi tega sklepa sprejme akt iz 9. člena tega sklepa.
Direktor najpozneje v 120 dneh po
uveljavitvi tega sklepa sprejme notranje akte iz drugega odstavka 26. člena
tega sklepa in splošni akt iz prvega odstavka 33. člena tega sklepa.«;
spreminja 49. člen sklepa tako, da se glasi:
»49. člen
(dokončanje
začetih postopkov)
Vse postopke, ki jih začne Filmski sklad
Republike Slovenije, javni sklad, pred uveljavitvijo tega sklepa, dokonča v
skladu s predpisi in akti, na podlagi katerih so bili ti postopki začeti,
agencija.
Vse postopke, ki jih začne Ministrstvo za
kulturo v zvezi s 110. členom in petim odstavkom 68. člena Zakona o medijih
(Uradni list RS, št. 110/06 – uradno prečiščeno besedilo, 38/06 – ZPOmK-1 in 77/10 – ZSFJCA), dokonča agencija v skladu s splošnim aktom iz prvega odstavka 33. člena tega
sklepa.«;
ter vsebuje naslednjo končno določbo:
»KONČNA DOLOČBA
19. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
preoblikovanju Filmskega sklada Republike Slovenije, javnega sklada, v
Slovenski filmski center, javno agencijo Republike Slovenije (Uradni list RS,
št. 6/16)
vsebuje naslednjo prehodno in končno določbo:
»PREHODNA IN KONČNA DOLOČBA
9. člen
Agencija v roku treh mesecev od uveljavitve
tega sklepa uskladi in sprejme splošne akte v skladu s 4., 5. in 6. členom tega
sklepa.
10. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
preoblikovanju Filmskega sklada Republike Slovenije, javnega sklada, v
Slovenski filmski center, javno agencijo Republike Slovenije (Uradni list RS,
št. 3/17)
vsebuje naslednjo končno določbo:
»KONČNA DOLOČBA
5. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o dopolnitvah Sklepa o preoblikovanju
Filmskega sklada Republike Slovenije, javnega sklada, v Slovenski filmski
center, javno agencijo Republike Slovenije (Uradni list RS, št. 52/18) vsebuje
naslednjo prehodno in končno določbo:
»PREHODNA IN KONČNA DOLOČBA
3. člen
Agencija v treh mesecih od uveljavitve tega
sklepa uskladi splošna akta iz devetega odstavka 11. člena in šestega odstavka
14. člena ZSFCJA z dopolnjenim 33. členom sklepa. 
4. člen
Ta sklep začne veljati naslednji dan po
objavi v Uradnem listu Republike Slovenije.«.