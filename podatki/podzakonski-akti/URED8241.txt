1. člen
(vsebina)
S to uredbo se zaradi usklajenega izvrševanja drugega
odstavka 4. člena, drugega odstavka 8. člena ter 31., 32. in 36. člena Zakona o
nalezljivih boleznih (Uradni list RS, št. 33/06 – uradno prečiščeno besedilo,
49/20 – ZIUZEOP, 142/20 in 175/20 – ZIUOPDVE) ter drugega odstavka 36. člena Zakona
o varnosti in zdravju pri delu (Uradni list RS, št. 43/11) v zvezi z 39. členom
Zakona o začasnih ukrepih za omilitev in odpravo posledic COVID-19 (Uradni list
RS, št. 152/20 in 175/20 – ZIUOPDVE) in zaradi učinkovitejšega zamejevanja
širjenja nalezljive bolezni COVID-19 določajo pristojni organi, ciljne skupine,
obseg, pogoji in postopek ter s tem povezani ukrepi za zagotavljanje
učinkovitosti, kakovosti in nadzora nad izvajanjem presejalnih programov za
zgodnje odkrivanje okužb z virusom SARS-CoV-2 (v nadaljnjem besedilu:
presejalni program SARS-CoV-2).
2. člen
(vrste presejalnih programov)
(1) Izvajajo se splošni presejalni program in posebni
presejalni programi.
(2) Splošni presejalni program obsega množične mikrobiološke
preiskave na virus SARS-CoV-2 (v nadaljnjem besedilu: SARS-CoV-2) oseb, ki so v
Republiki Sloveniji.
(3) Posebni presejalni programi (v nadaljnjem besedilu:
posebni programi) obsegajo mikrobiološke preiskave:
-       
oseb, ki opravljajo zdravstveno dejavnost,
-       
oseb, ki opravljajo dejavnost vzgoje in izobraževanja, vključno z
visokošolsko dejavnostjo,
-       
oseb, ki izvajajo socialno varstvene storitve in programe, pri katerih
zaradi dela z uporabniki teh storitev in programov obstaja neposredna nevarnost
za širjenje nalezljive bolezni COVID-19 (v nadaljnjem besedilu: COVID-19),
-       
drugih oseb, ki lahko povzročijo širjenje COVID-19 s svojim delom ali
ravnanjem v okolju, kjer obstaja neposredna nevarnost za širjenje (npr.
uporabniki zdravstvenih storitev, bivanje, delo ali obiskovanje socialno
varstvenih zavodov, zavodov za prestajanje kazni zapora, prevzgojnih domov,
centrov za tujce, varnih hiš, azilnih domov, integracijskih hiš, študentskih
domov, kriznih centrov za otroke, udeležba na športnih tekmovanjih, udeležba
pri določenih športnih aktivnostih) (v nadaljnjem besedilu: tvegano okolje),
-       
potnikov v mednarodnem prometu, kadar obstaja neposredna nevarnost za
širjenje COVID-19,
-       
oseb, ki izvajajo storitve ali prodajo blaga in za katere je z odloki
vlade, s katerimi se določajo ukrepi za preprečevanje in obvladovanje posledic
nalezljive bolezni COVID-19, določeno obvezno testiranje na virus SARS-CoV-2,
-       
za posebne skupine prebivalstva v Republiki Sloveniji, in sicer kot
samotestiranje.
(4) Način, obseg in roke izvajanja posebnih programov
uporabljajo tudi delodajalci, ki posebne programe zagotavljajo v sodelovanju z
izvajalci medicine dela kot ukrep varnosti in zdravja pri delu.
3. člen
(pogoji za izvajanje posebnih programov in postopek
njihovega ugotavljanja)
(1) Če širjenja COVID-19 ni mogoče učinkovito zamejiti z
izvajanjem splošnega presejalnega programa, lahko minister, pristojen za
zdravje, po uradni dolžnosti ali na predlog ministrstva ali vladne službe iz
drugega odstavka tega člena in na podlagi mnenja strokovne skupine iz petega
odstavka 41. člena Zakona o začasnih ukrepih za omilitev in odpravo posledic
COVID-19 (Uradni list RS, št. 152/20, 175/20 – ZIUOPDVE) (v nadaljnjem
besedilu: strokovna skupina) določi, da se osebe iz prve, druge, tretje ali
šeste alineje tretjega odstavka prejšnjega člena pred opravljanjem dejavnosti,
osebe iz četrte alineje tretjega odstavka prejšnjega člena pred vstopom v
tvegano okolje, potniki iz pete alineje tretjega odstavka prejšnjega člena pred
vstopom v državo in osebe iz sedme alineje tretjega odstavka prejšnjega člena
udeležijo posebnega programa, dokler traja neposredna nevarnost za širjenje
COVID-19. Osebe iz prve do šeste alineje tretjega odstavka prejšnjega člena
negativni izvid mikrobiološke preiskave na SARS-CoV-2 sporočijo pooblaščeni
osebi iz tretjega odstavka tega člena.
(2) Izpolnjevanje pogojev za izvajanje posebnih programov
ugotavlja ministrstvo, pristojno za zdravje, po uradni dolžnosti za posebne
programe, ki bodo potekali pri izvajalcih zdravstvene dejavnosti, oziroma na
predlog:
1.     
ministrstva, pristojnega za izobraževanje, znanost in šport, za posebne
programe, ki bodo potekali v vzgojno-izobraževalnih zavodih, univerzah,
samostojnih visokošolskih zavodih, pri organizatorjih udeležbe vrhunskih
športnikov na (mednarodnih) tekmovanjih ali pri organizatorjih tekmovanja na
najvišjih ravneh pod okriljem nacionalnih panožnih športnih zvez,
2.     
ministrstva, pristojnega za obrambo, za posebne programe, ki bodo
potekali v gasilskih organizacijah ter v enotah in službah za zaščito,
reševanje in pomoč,
3.     
ministrstva, pristojnega za pravosodje, za posebne programe, ki bodo
potekali v zavodih za prestajanje kazni zapora ali v prevzgojnem domu,
4.     
ministrstva, pristojnega za notranje zadeve, za posebne programe, ki
bodo potekali v centru za tujce ali na mejnih prehodih,
5.     
vladne službe, pristojne za oskrbo in integracijo migrantov, za posebne
programe, ki bodo potekali v azilnem domu, njegovi izpostavi ali v
integracijski hiši,
6.     
ministrstva, pristojnega za delo, družino, socialne zadeve in enake
možnosti, za posebne programe, ki bodo potekali pri izvajalcih socialno varstvenih
storitev oziroma programov,
7.     
ministrstva, pristojnega za gospodarski razvoj in tehnologijo, za
posebne programe, ki bodo potekali pri gospodarskih subjektih, ki se ukvarjajo
z izvajanjem storitev ali prodajo blaga iz šeste alineje tretjega odstavka
prejšnjega člena.
(3) Minister, pristojen za zdravje, v primeru iz prejšnjega
odstavka določi tudi pogostost udeležbe v posebnem programu, morebitne izjeme,
ko udeležba določenih oseb v posebnem programu ni potrebna, pooblaščena oseba,
ki se ji sporoči negativni izvid mikrobiološke preiskave na SARS-CoV-2, in
datum naslednjega preverjanja obstoja neposredne nevarnosti za širjenje
COVID-19.
(4) Merila, na podlagi katerih ministrstvo, pristojno za
zdravje, ugotavlja, ali obstaja neposredna nevarnost za širjenje COVID-19 iz
prvega odstavka tega člena, so:
1.     
razglasitev epidemije na celotnem ozemlju ali na posameznih območjih
Republike Slovenije,
2.     
razglasitev okuženega ali ogroženega območja,
3.     
nalezljivost seva SARS-CoV-2,
4.     
število oseb, okuženih s SARS-CoV-2,
5.     
čas po zadnji ugotovljeni okužbi s SARS-CoV-2,
6.     
ranljivost oseb,
7.     
prostovoljnost združevanja oseb,
8.     
število oseb na kvadratni meter,
9.     
odstotek obolevnosti oseb,
10.  
odstotek precepljenosti oseb,
11.  
odstotek zasedenosti bolnišničnih postelj (navadnih in intenzivnih),
namenjenih za paciente, obolele za COVID-19.
4. člen
(trajanje presejalnih programov)
(1) Presejalni programi se izvajajo, dokler ni dosežen
zadosten odstotek precepljenosti prebivalstva, ki učinkovito zameji nadaljnje
širjenje SARS-CoV-2.
(2) Odstotek precepljenosti prebivalstva in njegovo
učinkovanje na zamejevanje širjenja SARS-CoV-2 vsake tri mesece ugotavlja
strokovna skupina. Na podlagi predloga strokovne skupine minister, pristojen za
zdravje, izvajanje splošnega presejalnega programa podaljša, spremeni ali
ukine.
(3) Potrebnost izvajanja posebnih programov minister,
pristojen za zdravje, preverja vsaj enkrat na mesec.
5. člen
(vsebina presejalnih programov)
Presejalni programi so sestavljeni iz upravljavskih nalog, strokovnih
nalog in zdravstvenih storitev.
6. člen
(upravljavske naloge)
(1) Načrtovanje in vodenje presejalnih programov,
koordiniranje njihovega izvajanja, izbor izvajalcev, financiranje opravljenih
zdravstvenih storitev, spremljanje učinkovitosti in kakovosti ter nadzor nad
izvajanjem presejalnih programov opravlja ministrstvo, pristojno za zdravje.
(2) Logistično podporo pri izvajanju presejalnih programov
zagotavlja ministrstvo, pristojno za varstvo pred naravnimi in drugimi
nesrečami, oziroma Civilna zaščita.
(3) Vzpostavitev, upravljanje in nadgradnjo informacijskega
sistema presejalnih programov na nacionalni ravni zagotavlja Nacionalni
inštitut za javno zdravje (v nadaljnjem besedilu: NIJZ), ki izvajalcem
presejalnih programov daje metodološka in tehnična navodila za posredovanje
izvidov mikrobioloških preiskav in drugih podatkov v zbirki podatkov iz šestega
odstavka 8. člena te uredbe.
(4) Informacijske sisteme za vnos rezultatov mikrobioloških
preiskav, obračun storitev in posredovanje podatkov NIJZ zagotavljajo izvajalci
presejalnih programov.
(5) Komuniciranje z javnostmi in promocijo presejalnih
programov zagotavlja Urad vlade za komuniciranje.
7. člen
(strokovne naloge)
(1) Strokovne naloge opravlja strokovna skupina, ki:
1.     
usmerja razvoj presejalnih programov v skladu s strokovnimi spoznanji in
smernicami Evropskega centra za preprečevanje in obvladovanje bolezni (v
nadaljnjem besedilu: evropske smernice);
2.     
določi nacionalne strokovne smernice glede izvajanja presejalnih
programov;
3.     
pripravlja strokovna poročila o izvajanju presejalnih programov na
zahtevo ministra, pristojnega za zdravje;
4.     
določi obrazec epidemiološkega vprašalnika iz drugega odstavka 8. člena
te uredbe;
5.     
ministru, pristojnemu za zdravje, svetuje glede izpolnjevanja meril iz
četrtega odstavka 3. člena te uredbe;
6.     
določi kazalnike kakovosti, vključno z občutljivostjo in specifičnostjo
testov, in učinkovitosti izvajanja presejalnih programov.
(2) Ministrstvo, pristojno za zdravje, strokovni skupini
zagotavlja tehnično in administrativno podporo za njeno delovanje.
8. člen
(zdravstvene storitve)
(1) Zdravstvene storitve obsegajo predhodno epidemiološko
anketiranje, odvzem brisa, izvedbo mikrobiološke preiskave in obveščanje
testirane osebe o izidu preiskave ter pošiljanje izvida in spremljajočih
podatkov v Centralni register podatkov o pacientih (v nadaljnjem besedilu:
CRPP) in izpis Digitalnega COVID potrdila EU (v nadaljnjem besedilu: potrdilo
EU DC).
(2) Pred izvedbo mikrobiološke preiskave oseba izpolni
epidemiološki vprašalnik.
(3) Odvzem brisa lahko opravljajo le zdravstveni delavci oziroma
druga oseba, ki dela pri izvajalcu iz 9. člena te uredbe, s pridobljenimi
kompetencami za odvzem brisa.
(4) Mikrobiološka preiskava se opravi s hitrim antigenskim
testom (v nadaljnjem besedilu: test HAG), ki po občutljivosti in specifičnosti
ustreza merilom, ki jih določi strokovna skupina, in je na skupnem seznamu
testov HAG za COVID-19, ki ga določi Odbor za zdravstveno varnost pri Evropski
komisiji. Skupni seznam testov HAG, ki izpolnjujejo merila iz tega odstavka,
objavlja NIJZ na svoji spletni strani.
(5) O izvidu mikrobiološke preiskave je testirana oseba
obveščena s kratkim sporočilom na kontaktno številko mobilnega telefona, ki ga
navede na epidemiološkem vprašalniku iz drugega odstavka tega člena. Obvestilo
o negativnem izvidu mikrobiološke preiskave lahko testirana oseba 24 ur od
prejema uporabi kot dokaz pri uveljavljanju izjem od posameznih omejitev,
določenih na podlagi zakona, ki ureja nalezljive bolezni.
(6) Izvajalec presejalnega programa izvid mikrobiološke
preiskave takoj po opravljeni preiskavi pošlje v CRPP in osebi izpiše potrdilo
EU DC. Podatek o izvidu mikrobiološke preiskave se obdeluje v CRPP, podatek o
pozitivnem izvidu pa tudi v zbirki »Evidenca nalezljivih bolezni«, ki ju
upravlja NIJZ v skladu z zakonom, ki ureja zbirke podatkov s področja
zdravstvenega varstva.
(7) Izpis potrdila EU DC iz prejšnjega odstavka se lahko
opusti na željo pacienta.
9. člen
(izvajalci presejalnih programov)
(1) Izvajalci presejalnih programov so izvajalci zdravstvene
dejavnosti, ki dejavnost opravljajo v mreži javne zdravstvene službe, in drugi
izvajalci zdravstvene dejavnosti, ki jih na podlagi javnega razpisa izbere minister,
pristojen za zdravje, in z njimi sklene pogodbo o opravljanju zdravstvenih
storitev.
(2) Izvajalci presejalnih programov presejalne programe
izvajajo na svojem sedežu ali izven svojega sedeža kot mobilni tim.
(3) Imena izvajalcev presejalnih programov in njihove
lokacije objavi ministrstvo, pristojno za zdravje, na spletni strani
ministrstva, pristojnega za zdravje.
(4) Izvajalec presejalnega programa je odgovoren za
pravilnost podatkov, posredovanih v CRPP, ki zagotavljajo pravilen pregled nad
številom posredovanih izvidov mikrobioloških preiskav.
9.a člen
(samotestiranje)
(1) Ne glede na 8. in 9. člen te uredbe se lahko
mikrobiološka preiskava na virus SARS-CoV-2 za izvajanje posebnega programa iz
sedme alineje tretjega odstavka 2. člena te uredbe opravi s testom HAG, ki
izpolnjuje zahteve za dajanje na trg oziroma v uporabo v Republiki Sloveniji za
namen samotestiranja v skladu s predpisom, ki ureja medicinske pripomočke, in
ustreza merilom, ki jih določi strokovna skupina.
(2) Samotestiranje se izvede s testom HAG tako, da testirana
oseba sama opravi odvzem brisa in odčita rezultat.
(3) Test HAG, ki ga je proizvajalec predvidel za
profesionalno uporabo, se lahko uporabi za samotestiranje, če dajanje na trg
oziroma v uporabo za ta namen, upoštevajoč merila iz prvega odstavka tega
člena, v skladu s predpisom, ki ureja medicinske pripomočke, odobri organ,
pristojen za medicinske pripomočke, na podlagi zahteve NIJZ.
(4) Teste HAG za izvajanje posebnega programa iz sedme
alineje tretjega odstavka 2. člena te uredbe zagotavlja ministrstvo, pristojno
za zdravje, logistično podporo pa Civilna zaščita v sodelovanju z ministrstvom,
pristojnim za posebno skupino prebivalstva iz sedme alineje tretjega odstavka
2. člena te uredbe.
10. člen
(višina povračila stroškov zdravstvenih storitev)
(1) Stroški zdravstvenih storitev obsegajo stroške:
1.     
odvzema brisov,
2.     
izvedbe mikrobioloških preiskav,
3.     
mobilnih timov, ki izvajajo teste,
4.     
zagotavljanja obveščenosti pacienta o izvidu preiskave,
5.     
izpisa potrdila EU DC,
6.     
informacijske podpore za izvajanje mikrobioloških preiskav, posredovanja
izvidov v CRPP, izpisa potrdila EU DC in obračuna.
(2) Minister, pristojen za zdravje, določi najvišjo višino
povračila za posamezno vrsto zdravstvene storitve s sklepom, ki ga objavi na
spletni strani ministrstva, pristojnega za zdravje. Pri določanju najvišje
višine povračila upošteva cene, ki so jih ponudili izvajalci zdravstvene
dejavnosti v preteklih javnih pozivih ali razpisih, in cene za primerljive
zdravstvene storitve na trgu. V primeru bistveno spremenjenih okoliščin glede
obsega presejalnih programov ter ponudbe in povpraševanja po izvajanju
presejalnih programov na trgu, lahko minister, pristojen za zdravje, določi
novo ceno in objavi nov javni razpis.
(3) Povračilo stroškov zdravstvenih storitev ne zajema cene
testa HAG.
11. člen
(financiranje stroškov za opravljene zdravstvene storitve)
(1) Izvajalec presejalnega programa opravljene zdravstvene
storitve obračuna do zadnjega dne v mesecu.
(2) Izvajalec presejalnega programa izstavi zahtevke za
plačilo do desetega dne v mesecu za opravljene zdravstvene storitve v preteklem
mesecu.
(3) Izvajalec presejalnega programa, ki je pogodbeni partner
Zavoda za zdravstveno zavarovanje Slovenije (v nadaljnjem besedilu: ZZZS),
izstavi zahtevek ZZZS do desetega dne v naslednjem mesecu za opravljene
zdravstvene storitve v preteklem mesecu. Na njihovi podlagi ZZZS posreduje do
15. dne v mesecu zahtevek ministrstvu, pristojnemu za zdravje, ki izvrši
plačilo zahtevka ZZZS v desetih dneh po njegovem prejemu. ZZZS izvajalcem
presejalnega programa izvede plačilo stroškov zdravstvenih storitev v petih
dneh od prejema sredstev ministrstva, pristojnega za zdravje. Zahtevki, ki niso
posredovani ZZZS do desetega dne v mesecu, za zdravstvene storitve, opravljene
v preteklem mesecu, se vključijo v naslednji zahtevek ZZZS.
(4) Izvajalci presejalnega programa, ki niso pogodbeni
partnerji ZZZS, posredujejo zahtevke za povračilo stroškov zdravstvenih
storitev, opravljenih v preteklem mesecu, do desetega dne v mesecu neposredno
na ministrstvo, pristojno za zdravje, ki poravna zahtevek 30. dan od datuma
pravilno izstavljenega zahtevka na transakcijski račun izvajalca presejalnega
programa.
(5) Izvajalec presejalnega programa lahko izstavi zahtevek le
za izvedbo zdravstvenih storitev na lokacijah in v terminih, za katere je
prejel poziv ministrstva, pristojnega za zdravje, za izvedbo. Izvajalec
presejalnega programa lahko izstavi zahtevek le za zdravstvene storitve,
katerih izvidi so bili posredovani v CRPP.
12. člen
(nadzor nad izvajanjem pogodbenih obveznosti izvajalcev
presejalnih programov)
(1) Če se ugotovi, da izvajalec presejalnega programa kljub
opozorilu in naknadnemu roku za odpravo nepravilnosti pri izvajanju
zdravstvenih storitev teh nepravilnosti ne odpravi pravočasno ali v celoti,
lahko ministrstvo, pristojno za zdravje, odpove pogodbo o opravljanju
zdravstvenih storitev in zadrži plačilo za zdravstvene storitve, ki niso bile
izvedene pravilno.
(2) Če se ugotovi, da je izvajalec presejalnega programa
izdal zahtevek za mikrobiološke preiskave, ki jih dejansko ni izvedel,
ministrstvo, pristojno za zdravje, odpove pogodbo o izvajanju presejalnega
programa in zahteva povračilo v trikratni višini povračila stroškov za vse
neupravičeno zaračunane mikrobiološke preiskave.

Uredba o izvajanju presejalnih programov za
zgodnje odkrivanje okužb z virusom SARS-CoV-2 (Uradni list RS, št. 204/20) vsebuje naslednji končni določbi:
»13. člen
(prenehanje veljavnosti)
Z dnem uveljavitve te uredbe preneha veljati 8. člen Odredbe
o začasnih ukrepih na področju organizacije zdravstvene dejavnosti zaradi
obvladovanja nalezljive bolezni COVID-19 (Uradni list RS, št. 164/20, 168/20,
171/20 in 173/20).
14. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
izvajanju presejalnih programov za zgodnje odkrivanje okužb z virusom
SARS-CoV-2 (Uradni list RS, št. 20/21) vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
izvajanju presejalnih programov za zgodnje odkrivanje okužb z virusom
SARS-CoV-2 (Uradni list RS, št. 59/21) vsebuje naslednjo končno določbo:
»KONČNA DOLOČBA
5. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba
o spremembi Uredbe o izvajanju presejalnih programov za zgodnje odkrivanje
okužb z virusom SARS-CoV-2 (Uradni list RS, št 64/21)
vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba
o spremembah in dopolnitvah Uredbe o izvajanju presejalnih programov za zgodnje
odkrivanje okužb z virusom SARS-CoV-2 (Uradni list RS, št. 103/21)
vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.