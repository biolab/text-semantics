1. člen
(vsebina)
Ta uredba je koncesijski akt, s katerim se določajo predmet
in pogoji za izvajanje koncesionirane gospodarske javne službe obratovanja
javnega letališča Edvarda Rusjana Maribor (v nadaljnjem besedilu: letališče
ERM).
2. člen
(predmet koncesije)
(1) Opravljanje gospodarske javne službe po tej uredbi obsega
izvajanje obratovanja letaliških infrastruktur iz drugega odstavka tega člena,
vključno z investicijskim in rednim vzdrževanjem te infrastrukture, ki se v
celoti ali delno uporablja za prilete, vzlete ali premikanje zrakoplovov po
površini, ter s tem povezane opreme in inštalacij, razen objektov in naprav
zemeljske oskrbe, ki niso posebej navedeni v tej uredbi, pa tudi zagotavljanje
s tem povezanih letaliških storitev, razen storitev zemeljske oskrbe (v
nadaljnjem besedilu: koncesija za izvajanje gospodarske javne službe
obratovanja letališča). 
(2) Gospodarska javna služba obratovanja letališča iz
prejšnjega odstavka obsega: 
a)    
investicijsko in redno vzdrževanje: 
- 
vzletnopristajalne steze in voznih stez (manevrske površine), vključno s
stripom, 
- 
ploščadi, 
- 
svetlobnega navigacijskega sistema, 
- 
objektov in opreme reševalne ter gasilske službe, 
- 
objektov in opreme službe za odstranjevanje zrakoplovov v okvari, 
- 
objektov in opreme službe za vzdrževanje ter nadzor letaliških površin,
objektov, naprav, sredstev, ovir, vizualnih pripomočkov in oznak, sistemov
električnega napajanja in osvetlitve, 
- 
objektov in opreme službe za zmanjšanje nevarnosti, ki jih povzročajo
divje živali, 
- 
objektov in opreme službe za upravljanje ploščadi, 
- 
objektov in opreme službe varovanja ter 
- 
objektov in opreme službe nujne medicinske pomoči; 
b)    
zagotavljanje: 
- 
reševalne in gasilske službe, 
- 
službe za odstranjevanje zrakoplovov v okvari, 
- 
službe za vzdrževanje in nadzor letaliških površin, objektov, naprav,
sredstev, ovir, vizualnih pripomočkov in oznak, sistemov električnega napajanja
in osvetlitve ter podobne službe, 
- 
službe za zmanjšanje nevarnosti, ki jih povzročajo ptice, 
- 
službe za upravljanje ploščadi, 
- 
službe varovanja in 
- 
službe nujne medicinske ali prve pomoči.
3. člen
(območje koncesije)
Letališke storitve po tej uredbi se izvajajo na celotnem
območju letališča ERM in letaliških objektih zunaj njega, razen na površinah in
objektih, ki so v lasti ali upravljanju Letalskega centra Maribor, javnega
podjetja Kontrola zračnega prometa Slovenije, d. o. o., Ministrstva za notranje
zadeve, Agencije Republike Slovenije za okolje, Carinske uprave Republike
Slovenije, Fitosanitarne uprave Republike Slovenije, Veterinarske uprave
Republike Slovenije, in zasebnih uporabnikov, če to ni posebej določeno s
koncesijsko pogodbo.
4. člen
(javni razpis in izbira koncesionarja)
(1) Koncesija se podeli na podlagi javnega razpisa. Javni
razpis in izbira izvajalca koncesije se opravi v skladu z Zakonom o
javno-zasebnem partnerstvu, ki se nanaša na javni razpis in izbiro izvajalca
koncesijskega partnerstva. 
(2) O izbiri koncesionarja odloči Vlada Republike Slovenije,
ki z izbranim izvajalcem sklene koncesijsko pogodbo.
5. člen
(razmerja do uporabnikov)
Koncesionar mora obravnavati vse uporabnike enakopravno, pregledno
in nediskriminacijsko.
6. člen
(osnovni pogoji koncesionarja)
(1) Koncesionar mora imeti ves čas izvajanja koncesije
veljaven certifikat aerodroma oziroma veljavno obratovalno dovoljenje za
letališče ERM. 
(2) Koncesionar mora med obratovanjem letališča izpolnjevati
vse pogoje iz predpisov, ki urejajo letalstvo, ki se nanašajo na letališče s
kodo ICAO 4D, VII. gasilsko kategorijo in I. kategorijo sistema za
inštrumentalno pristajanje. Izjemoma se lahko kategorija reševalno-gasilske
službe zniža na največ V. kategorijo, če za daljše obdobje (28 ali več
zaporednih dni) ni predviden zračni promet z zrakoplovi, za katere se zahteva
VI. ali višja kategorija. 
(3) Koncesionar mora ves čas izvajanja koncesije vzdrževati
organizacijsko strukturo in usposobljenost, ki omogoča obratovalni čas
letališča, ki v poletnem prometnem obdobju ne sme biti povprečno krajši od 84
ur v katerihkoli zaporednih sedmih dnevih, v zimskem prometnem obdobju pa
povprečno krajši od 70 ur v katerihkoli zaporednih sedmih dnevih, in se lahko
skrajša, če je to potrebno zaradi vzdrževalnih ali gradbenih del, ki lahko
ogrozijo ali ovirajo letališki promet, ali bi obratovanje letališča brez
predvidenega prometa predstavljalo nesorazmerno veliko poslovno tveganje. V
obeh prometnih obdobjih mora biti zagotovljena možnost podaljšanja
obratovalnega časa za najmanj 14 ur v katerihkoli zaporednih sedmih dnevih.
7. člen
(splošni pogoji za izvajanje koncesije)
(1) Obratovanje letališča mora biti zagotovljeno nepretrgano
v okviru določenega obratovalnega časa letališča, v določeni referenčni kodi in
kategoriji ter za namen in obseg prometa, kakor je določeno v prejšnjem členu. 
(2) Uporaba infrastrukturnih objektov in naprav mora biti
zagotovljena na način, ki omogoča njihov največji izkoristek v danih razmerah,
ob zagotavljanju predpisane stopnje varnosti zračnega prometa. 
(3) Izvajanje storitev letaliških služb za potrebe
zrakoplovov ministrstev, pristojnih za obrambo, notranje zadeve in finance, se
zagotavlja za plačilo v obsegu, ki jih ti organi zahtevajo in so bile stvarno
zagotovljene za potrebe teh zrakoplovov. Če navedeni organ katero izmed
storitev letaliških služb zagotavlja za lastne potrebe sam, ta storitev ne more
biti predmet plačila. 
(4) Če kateri od uporabnikov storitev letaliških služb
pridobi pravico do samooskrbe, se mu to omogoči na pregleden, pošten, stvaren
in nediskriminacijski način. 
(5) Izvajanje posamezne dejavnosti letaliških služb, ki so
predmet koncesije, je dovoljeno prenesti na drugo pravno osebo pod naslednjimi
pogoji: 
1.     
da je tako določeno v koncesijski pogodbi; 
2.     
da je pristojni letalski nadzorni organ s predhodnim pregledom ugotovil,
da druga oseba izpolnjuje predpisane varnostne pogoje; 
3.     
da to stori pregledno, pošteno, stvarno in nediskriminacijsko. 
(6) V primeru iz prejšnjega odstavka ostane odgovornost za
izvajanje koncesije v celoti na koncesionarju. 
(7) Koncesionar mora uporabljati računovodske rešitve, ki jih
določajo predpisi, ki urejajo letalstvo, ter predpisi o preglednosti finančnih
odnosov in ločenem evidentiranju različnih dejavnosti.
8. člen
(posebni pogoji koncesionarja)
Koncesionar mora naloge vzdrževanja in izvajanja služb iz
drugega odstavka 2. člena te uredbe izvajati usklajeno z izvajalci
navigacijskih služb zračnega prometa, predpisanimi službami državnih organov in
ponudniki storitev zemeljske oskrbe ter zagotoviti predpisana umerjanja
svetlobnega navigacijskega sistema na letališču.
9. člen
(splošni pogoji za uporabo storitev letaliških služb)
Infrastrukturne objekte in naprave ali dele skupnih infrastruktur
in drugih delov letališča, ki so last Republike Slovenije in potrebni za
zagotavljanje prostega dostopa do trga storitev zemeljske oskrbe in samooskrbe,
je dovoljeno oddati v uporabo ali souporabo na način in pod pogoji, ki so v
skladu z njihovim osnovnim namenom rabe. Pri tem mora biti pregledno, pošteno,
stvarno in nediskriminacijsko zagotovljena konkurenčnost pri zagotavljanju in
uporabi storitev letaliških služb ter storitev zemeljske oskrbe.
10. člen
(javna pooblastila koncesionarja)
Koncesionar ima pooblastila upravljalca letališča, določena s
predpisi, ki urejajo letalstvo, ki se nanašajo na določanje obratovalnega časa
letališča, izbiro ponudnikov storitev zemeljske oskrbe ter usklajevanje
različnih dejavnosti in aktivnosti na območju letališča.
11. člen
(vrste in obseg monopola)
Koncesionar, ki pridobi v izvajanje letališke službe iz
drugega odstavka 2. člena te uredbe, je monopolni izvajalec teh služb oziroma
zagotavljanja javnih dobrin v obsegu, ki je določen s to uredbo in koncesijsko
pogodbo.
12. člen
(način preprečevanja monopola)
(1) Koncesionar mora v zvezi z zagotavljanjem letaliških
služb vedno ravnati pregledno, pošteno, stvarno in nediskriminacijsko ter
uporabljati računovodske rešitve, ki jih določajo predpisi, ki urejajo letalstvo,
ter predpisi o preglednosti finančnih odnosov in ločenem evidentiranju
različnih dejavnosti. 
(2) Izkoriščanje monopolnega položaja se poleg ukrepov,
določenih s predpisi o preprečevanju omejevanja konkurence, preprečuje tudi s: 
1.     
pregledno, pošteno, stvarno in nediskriminacijsko obravnavo uporabnikov
storitev letaliških služb; 
2.     
sodelovanjem z odborom uporabnikov letališča ter obravnavo njegovih
predlogov in stališč; 
3.     
določanjem in nadzorom cen storitev letaliških služb v skladu s 164.
členom Zakona o letalstvu in na njegovi podlagi izdanimi predpisi; 
4.     
pogodbenimi kazenskimi določili.
13. člen
(začetek koncesije)
Koncesija se začne izvajati z dnem sklenitve koncesijske
pogodbe.
14. člen
(trajanje koncesije)
(1) Koncesija se podeli za 30 let z možnostjo podaljšanja za
deset let. 
(2) Podaljšanje koncesije se dogovori z aneksom h koncesijski
pogodbi.
15. člen
(viri financiranja)
(1) Izvajanje letaliških služb se financira s ceno storitev
in prihodki od oddajanja v uporabo ali najem javne gospodarske infrastrukture
iz drugega odstavka 2. člena te uredbe tretjim osebam in uporabnikom letališča
ERM. 
(2) Izvajanje koncesije se financira tudi iz proračunskih
sredstev in iz drugih virov, če je to potrebno za kakovost in obseg
zagotavljanja letaliških služb, vse v obsegu vsakokratnega proračuna Republike
Slovenije in v skladu s koncesijsko pogodbo. 
(3) Koncesionar mora takoj, najpozneje pa v enem mesecu,
obvestiti ministrstvo, pristojno za promet, če stroški in odhodki za izvajanje
letaliških služb iz drugega odstavka 2. člena te uredbe presegajo prihodke v
zvezi s tem izvajanjem.
16. člen
(tarife in cene storitev)
(1) Tarife in cene storitev letaliških služb se oblikujejo v
skladu z zahtevami iz 164. člena Zakona o letalstvu in na njegovi podlagi
izdanih podzakonskih aktov. 
(2) Izračun cen z utemeljitvijo mora biti sestavljen in
prikazan tako, da so razvidni stroški in odhodki ter prihodki glede na
posamezno letališko službo. Koncesionar mora pred začetkom posvetovanja z
odborom uporabnikov letališča pridobiti mnenje ministrstva, pristojnega za
promet. 
(3) Pred sklenitvijo koncesijske pogodbe in nato vsaka tri
leta mora koncesionar poročati ministrstvu, pristojnemu za promet, o višini
tarif in cen letaliških storitev, njihovi stroškovni odvisnosti in zadostnosti
za pokrivanje stroškov zagotavljanja služb, ki so predmet koncesije.
17. člen
(druge cene)
(1) Tarife in cene za uporabo letaliških infrastrukturnih
objektov in naprav, namenjenih za storitve zemeljske oskrbe na letališču, ki
jih je koncedent s koncesijsko pogodbo dal v uporabo koncesionarju (v
nadaljnjem besedilu: cene storitev zemeljske oskrbe), se oblikujejo na
naslednji način: 
-       
oblikuje jih koncesionar; 
-       
njihovo oblikovanje mora temeljiti na dejanskih stroških, omogočiti pa
morajo nemoteno obratovanje letališča oziroma izvajanje letaliških služb,
amortizacijo in prevrednotenje ter tekoče in investicijsko vzdrževanje; 
-       
izhodišča za njihovo določanje so: pričakovani obseg prometa kot
pričakovano število enot storitev za zrakoplove, potnike, tovor in pošto,
predpisani normativi in standardi ter predvideni stroški za zagotavljanje
storitev zemeljske oskrbe; 
-       
cene za posamezne storitve se lahko povečajo za nove naložbe oziroma za
izboljšave ali povečanje zmogljivosti, če je te naložbe odobrilo ministrstvo,
pristojno za promet, in če z njimi soglaša odbor uporabnikov letališča. 
(2) Tarife in cene z utemeljitvijo morajo biti sestavljene in
prikazane tako, da so razvidni odhodki in prihodki glede na posamezno kategorijo
storitve zemeljske oskrbe.
18. člen
(način plačila koncedentu)
(1) Koncesionar plačuje nadomestilo za uporabo premoženja v
lasti koncedenta, ki je predmet koncesije. 
(2) Nadomestilo za uporabo objektov, naprav in sredstev se
določi za vsako koledarsko leto v višini, ki je najmanj enaka vrednosti
amortizacije in razumnega dobička glede na tržno vrednost te infrastrukture.
Višina se določi v koncesijski pogodbi. 
(3) Nadomestilo za uporabo zemljišč, ki niso stavbna ali
funkcionalna zemljišča objektov iz prejšnjega odstavka, se določi glede na
tržno vrednost teh zemljišč v višini, ki je najmanj enaka donosnosti
dolgoročnih vrednostnih papirjev, ki jih izdaja Republika Slovenija. Pri tem se
upoštevajo le tista zemljišča, ki niso večinsko del funkcionalnih zemljišč in
merijo najmanj 50 m2. 
(4) Nadomestilo iz drugega in tretjega odstavka tega člena se
plačuje v deležu iz prihodkov od prodanih storitev služb iz drugega odstavka 2.
člena te uredbe, ki so predmet koncesije, in prihodkov od storitev zemeljske
oskrbe, ki jih izvaja koncesionar. Delež ne more biti manjši od 5 % in ne večji
od 25% skupnih prihodkov od storitev, od katerih se plačuje. Delež se določi v
koncesijski pogodbi za vsako leto posebej. Pri tem se upošteva splošni poslovni
rezultat koncesionarja v zadnjih treh poslovnih letih, za katera so bila
sprejeta veljavna letna poročila, in njegovo ustvarjanje razumnega dobička. 
(5) Če delež od prilivov iz prejšnjega odstavka ne zadošča za
pokritje obveznosti koncesionarja, se ta razlika obravnava kot državna pomoč v
skladu s Smernicami Skupnosti o financiranju letališč in zagonski državni
pomoči letalskim družbam z odhodi z regionalnih letališč (UL C št. 312 z dne 9.
12. 2005, str. 1; v nadaljnjem besedilu: Smernice) in predpisi o nadzoru
državnih pomoči. 
(6) Če se ugotovi, da koncesionar ni poravnal nadomestila iz
tega člena iz razlogov, ki so na njegovi strani, in če pristojni organ ugotovi,
da gre za nezakonito državno pomoč, mora koncesionar to razliko povrniti iz
lastnih sredstev.
19. člen
(način plačila koncesionarju)
(1) Če prihodki od prodanih storitev iz drugega odstavka 2.
člena te uredbe in storitev zemeljske oskrbe, ki jih izvaja koncesionar, ne
zadoščajo za pokrivanje s tem povezanih stroškov, razliko do dejanskih stroškov
v višini do vsakoletno zagotovljenih sredstev v proračunu Republike Slovenije
pokrije koncedent iz tega proračuna. Razlika se ugotavlja na podlagi letnega
izkaza poslovnega izida koncesionarja ter podatkov ločenega evidentiranja
dejavnosti, ki so predmet koncesije, in zemeljske oskrbe, ki jih izvaja
koncesionar. 
(2) Za namene iz prejšnjega odstavka koncedent plačuje
koncesionarju nadomestilo v obliki mesečnih akontacij, ki se v poslovnem letu
poračunajo v enem mesecu po izteku vsakega trimesečja in skupno za poslovno
leto v treh mesecih po njegovem izteku. 
(3) Sredstva iz tega člena se zagotavljajo s proračunskih
postavk ministrstva, pristojnega za promet, ki je v imenu koncedenta pristojno
za izvajanje s tem opravljanih plačil ter za trimesečne in letne poračune. 
(4) Sredstva Republike Slovenije iz tega člena se obravnavajo
kot državna pomoč v skladu s Smernicami in predpisi o nadzoru državnih pomoči. 
(5) Plačila iz tega člena uredbe se opravijo na račun
koncesionarja, ki se določi v koncesijski pogodbi.
20. člen
(nadzor nad izvajanjem koncesije)
(1) Nadzor nad izvajanjem koncesije izvaja ministrstvo,
pristojno za promet. 
(2) Nadzor po tej uredbi obsega: 
1.     
finančni nadzor in 
2.     
strokovni nadzor. 
(3) Finančni nadzor temelji na ugotovitvah neodvisnega
revizijskega pregleda, ki ga na stroške koncesionarja opravi neodvisni revizor,
ki ga izbere ministrstvo, pristojno za promet. 
(4) Način izvajanja nadzora nad izvajanjem gospodarske javne
službe ter strokovnega in finančnega nadzora, določenega s to uredbo, se
podrobneje določi v koncesijski pogodbi.
21. člen
(prenehanje koncesijskega razmerja)
(1) Koncesijsko razmerje preneha na način, določen z Zakonom
o gospodarskih javnih službah (Uradni list RS, št. 32/93, 30/98 – ZZLPPO,
127/06 – ZJZP in 38/10 – ZUKN). 
(2) Odkup koncesije je dovoljen na predlog koncedenta ali
koncesionarja, prisilen odkup koncesije pa le na zahtevo koncedenta. Predlog za
odkup koncesije mora vsebovati najmanj rok odkupa ter predlog ureditve
morebitnih medsebojnih obveznosti in obveznosti do tretjih oseb. Odkup
koncesije se lahko opravi le celoti. 
(3) Koncesija se odvzame po pisnem pozivu koncedenta
koncesionarju, da vrne koncesijo. V pozivu se določi: 
-       
rok, do katerega mora koncesionar vrniti koncesijo in ki ne more biti
krajši od treh mesecev od sprejema poziva, 
-       
organ, ki bo prevzel objekte in naprave kot predmet javne službe in kot
last koncedenta, 
-       
postopek s sredstvi koncesionarja, ki jih je uporabljal za izvajanje
koncesije, 
-       
postopek s sredstvi, ki so last koncedenta in jih je koncesionar
uporabljal za zagotavljanje storitev zemeljske oskrbe, in 
-       
druge zahteve koncedenta, ki so glede odvzema koncesije dogovorjene s
koncesijsko pogodbo. 
(4) Pri prevzemu koncesije koncedent v pozivu koncesionarju
za vrnitev koncesije iz tega razloga poleg pogojev iz prejšnjega odstavka
predlaga postopek z zaposlenimi delavci koncesionarja, ki so opravljali naloge
v zvezi s koncesijo.
22. člen
(koncesijska pogodba)
(1) Medsebojna razmerja med koncedentom in koncesionarjem se
uredijo s koncesijsko pogodbo. 
(2) Koncesijsko pogodbo sklene v imenu koncedenta Vlada
Republike Slovenije.
23. člen
(prenos izvajanja letaliških služb)
Izvajanje posamezne letališke službe, ki je predmet
koncesije, lahko koncesionar prenese na tretjo osebo v skladu z določbami te
uredbe in koncesijsko pogodbo.
24. člen
(prva objava javnega razpisa)
Javni razpis za izbiro koncesionarja po tej uredbi se izvede
najpozneje eno leto po uveljavitvi te uredbe.
25. člen
(prehodno obdobje)
Do sklenitve koncesijske pogodbe s koncesionarjem, izbranim
na podlagi javnega razpisa, ministrstvo, pristojno za promet, sklene pogodbo o
uporabi letališke infrastrukture letališča ERM z Aerodromom Maribor, d. o. o.
26. člen
(uveljavitev)
Ta uredba začne veljati naslednji dan po objavi v Uradnem
listu Republike Slovenije.
Št. 00721-7/2011
Ljubljana, dne 7. aprila 2011
EVA 2011-2411-0079
Vlada Republike Slovenije
Borut Pahor l.r. 
Predsednik