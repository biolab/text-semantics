1. člen
(namen)
(1) Ta uredba v skladu z Direktivo Sveta 84/360/EGS z dne 28.
junija 1984 o boju proti onesnaževanju zraka iz industrijskih obratov (UL L št.
188 z dne 16. 7. 1984, str. 20), zadnjič spremenjeno z Direktivo Sveta z dne
23. decembra 1991 o standardiziranju in racionaliziranju poročil o izvajanju
določenih direktiv, ki se nanašajo na okolje (UL L št. 377 z dne 31. 12. 1991,
str. 48), določa za naprave za pripravo asfaltnih zmesi v zvezi z emisijo snovi
v zrak: 
-       
posebne mejne vrednosti emisije za nekatere snovi v odpadnih plinih, 
-       
ukrepe v zvezi z zmanjševanjem emisije snovi v zrak in 
-       
prilagoditev obstoječih naprav za pripravo asfaltnih zmesi določbam te
uredbe. 
(2) Za vprašanja o emisiji snovi v zrak iz naprav za pripravo
asfaltnih zmesi, ki niso urejena s to uredbo, se uporablja predpis, ki ureja
emisije snovi v zrak iz nepremičnih virov onesnaževanja. Za vprašanja
obratovalnega monitoringa emisije snovi v zrak iz naprav za pripravo asfaltnih
zmesi pa se uporablja predpis, ki ureja prve meritve in obratovalni monitoring
emisije snovi v zrak iz nepremičnih virov onesnaževanja.
2. člen
(uporaba)
(1) Določbe te uredbe se uporabljajo za naprave za pripravo
asfaltnih zmesi, v katerih se izvaja eden ali več naslednjih tehnoloških
procesov: 
-       
prevoz vročih vhodnih mineralnih surovin, 
-       
mešanje vhodnih mineralnih surovin z bitumnom vključno s prevozom vročih
vhodnih mineralnih surovin na območju naprave za pripravo asfaltnih zmesi in 
-       
doziranje ter nakladanje asfaltnih zmesi na prevozna sredstva. 
(2) Če se na območju naprave za pripravo asfaltnih zmesi
izvaja pranje vhodnih mineralnih surovin, drobljenje recikliranega asfalta ali
sušenje vhodnih mineralnih surovin vključno s sušenjem asfaltnega granulata, se
tudi te naprave štejejo za sestavni del naprave za pripravo asfaltnih zmesi. 
(3) Naprave za pripravo asfaltnih zmesi se uvrščajo med
naprave iz skupine naprav za proizvodnjo zmesi bitumna z mineralnimi surovinami
vključno z napravami za proizvodnjo bituminoznih materialov in naprav za
predelavo recikliranega asfalta, ki je v Uredbi o emisiji snovi v zrak iz
nepremičnih virov onesnaževanja (Uradni list RS, št. 31/07) označena s številko
2.14.
3. člen
(mejne vrednosti emisije snovi)
(1) V odpadnih plinih iz naprave za pripravo asfaltnih zmesi
je: 
-       
mejna koncentracija celotnega prahu 20 mg/m³, 
-       
mejna koncentracija ogljikovega monoksida pri uporabi plinastih in
tekočih goriv 500 mg/m³ ter pri uporabi trdnih fosilnih gorivih 1.000 mg/m³ in 
-       
mejna koncentracija vsote rakotvornih snovi III. nevarnostne skupine 5
mg/m³. 
(2) Mejne koncentracije, določene za organske snovi I. in II.
nevarnostne skupine v skladu s predpisom, ki ureja emisije snovi v zrak iz
nepremičnih virov onesnaževanja, se za naprave za pripravo asfaltnih zmesi ne
uporabljajo. 
(3) Koncentracije snovi v odpadnih plinih se določajo na
skupnem odvodniku iz naprave za pripravo asfaltnih zmesi. 
(4) Razpršene emisije snovi iz naprave za pripravo asfaltnih
zmesi je treba preprečevati z zajemanjem odpadnih plinov na kraju njihovega
nastajanja in odvajanjem zajetih odpadnih plinov skozi odvodnik naprave za
pripravo asfaltnih zmesi. 
(5) Izmerjene koncentracije snovi v odpadnih plinih naprave
za pripravo asfaltnih zmesi se preračunajo na 17-odstotno vsebnost kisika v
odpadnih plinih. Če se za segrevanje zmesi vhodnih mineralnih surovin z
bitumnom uporablja termično olje, se izmerjene koncentracije snovi v dimnih
plinih kurilne naprave za segrevanje termičnega olja preračunajo na 3-odstotno
vsebnost kisika v odpadnih plinih.
4. člen
(ukrepi za zmanjševanje emisije snovi)
(1) Uporaba katrana za pripravo asfaltnih zmesi ni dovoljena.
Če se kot vhodna surovina uporablja reciklirani asfalt, ki je bil proizveden
kot zmes mineralnih surovin s katranom, masa takega recikliranega asfalta ne
sme presegati 5 odstotkov mase vseh vhodnih mineralnih surovin, vključno s
surovinami iz recikliranega asfalta. 
(2) Upravljavec naprave za pripravo asfaltnih zmesi mora pri
načrtovanju in obratovanju naprave zagotoviti naslednje ukrepe za zmanjševanje
emisije prahu v okolje: 
-       
odpadne pline, ki vsebujejo prah, je treba zajemati na sušilniku
mineralnih surovin, sušilniku asfaltnega granulata, transportu vročih
mineralnih surovin, pralniku vhodnih mineralnih surovin in mešalniku mineralnih
surovin z bitumnom in jih odvajati v odpraševalno napravo; 
-       
drobilnike recikliranega asfalta je treba zapreti in opremiti za
učinkovito preprečevanje emisije prahu v zrak (npr. z vodnim pranjem odpadnih
plinov); 
-       
z najboljšimi razpoložljivimi tehnikami je treba zniževati temperaturo
pripravljenih asfaltnih zmesi, kot je na primer uporaba aditivov ali izvajanje
drugih ukrepov v procesu priprave asfaltnih zmesi. 
(3) Upravljavec naprave za pripravo asfaltnih zmesi mora pri
načrtovanju in obratovanju naprave zagotoviti naslednje ukrepe za zmanjševanje
emisij organskih snovi v zrak: 
-       
odpadne pline, ki vsebujejo organske snovi, je treba zajemati ob iztoku
iz mešalnika mineralnih surovin z bitumnom, na krajih polnjenja bitumna v
mešalnik in na krajih nakladanja asfaltnih zmesi v silose in jih odvajati v
sistem čiščenja odpadnih plinov in 
-       
emisijo organskih snovi, ki nastaja pri polnjenju rezervoarjev bitumna,
je treba preprečiti s tehnikami, ki se uporabljajo za vračanje izpodrinjenih
par iz rezervoarjev naprave za pripravo asfaltnih zmesi v rezervoarje vozil za
prevoz hlapnih tekočin.
5. člen
(inšpekcijski nadzor)
Nadzor nad izvajanjem te uredbe opravlja inšpekcija,
pristojna za varstvo okolja.
6. člen
(prekrški)
(1) Z globo od 4.000 eurov do 40.000 eurov se za prekršek
kaznuje upravljavec naprave za pripravo asfaltnih zmesi, ki je pravna oseba ali
samostojni podjetnik posameznik, če ravna v nasprotju s 4. ali 7. členom te
uredbe. 
(2) Z globo od 1.200 eurov do 4.100 eurov se za prekršek iz
prejšnjega odstavka kaznuje tudi odgovorna oseba upravljavca naprave za
pripravo asfaltnih zmesi.
7. člen
(prilagoditev obstoječih naprav za pripravo asfaltnih zmesi)
(1) Upravljavec obstoječe naprave za pripravo asfaltnih zmesi
mora prilagoditi obratovanje obstoječe naprave za pripravo asfaltnih zmesi
mejnim vrednostim emisije snovi iz 3. člena te uredbe najpozneje 10 let po
uveljavitvi te uredbe oziroma 36 mesecev po tem, ko je naprava za pripravo
asfaltnih zmesi obratovala več kakor 15 let, če je to prej. 
(2) Do prilagoditve obstoječe naprave za pripravo asfaltnih
zmesi določbam te uredbe se za mejno koncentracijo celotnih organskih snovi,
izražene kot celotni ogljik, iz obstoječe naprave za pripravo asfaltnih zmesi
uporablja vrednost 100 mg/m³, koncentracija ogljikovega monoksida pa se ne
ugotavlja. 
(3) Do prilagoditve obstoječe naprave za pripravo asfaltnih
zmesi določbam te uredbe je mejna koncentracija vsote rakotvornih snovi III.
nevarnostne skupine 5 mg/m³. 
(4) Do prilagoditve obstoječe naprave mora upravljavec
obstoječe naprave za pripravo asfaltnih zmesi najpozneje do 31. decembra 2010
zagotoviti, da se: 
-       
odpadni plini izpuščajo v zrak skozi skupni odvodnik in 
-       
zmanjša emisija organskih snovi, ki nastaja pri polnjenju rezervoarjev
bitumna, s tehnikami, ki se uporabljajo za vračanje izpodrinjenih par iz
rezervoarja obstoječe naprave za pripravo asfaltnih zmesi v rezervoarje vozil
za prevoz hlapnih tekočin.
8. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-11/2007/5
Ljubljana, dne 5. aprila 2007
EVA 2007-2511-0080
Vlada Republike Slovenije
Janez Janša l.r. 
Predsednik
 