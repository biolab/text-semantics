Ob upoštevanju IV. poglavja Deklaracije o zunanji
politiki Republike Slovenije (Uradni list RS, št. 53/15), ki določa
nosilno vlogo Državnega zbora pri oblikovanju stališč do vseh zunanjepolitičnih
vprašanj;
izhajajoč iz vrednot slovenske osamosvojitve in
državnosti, vrednot mirovne politike, Ustave Republike Slovenije, vrednot
Evropske unije, načel Ustanovne listine Organizacije združenih narodov in
Deklaracije o zunanji politiki Republike Slovenije, ki kot temeljne cilje zunanje
politike Republike Slovenije določa mir, varnost in politično stabilnost v
sosedstvu in Evropi ter širše v svetu;
ob poudarjanju zavezanosti Republike Slovenije k
spoštovanju človekovih pravic, demokracije in vladavine prava;
ob zavezanosti Republike Slovenije k spoštovanju
Evropske konvencije o varstvu človekovih pravic in temeljnih svoboščin;
ob spoštovanju Konvencije OZN o preprečevanju in
kaznovanju zločina genocida, Splošne deklaracije človekovih pravic ter drugih
mednarodnih aktov OZN na področju varstva človekovih pravic;
ob podpori k zavezanosti držav pogodbenic
Rimskega statuta Mednarodnega kazenskega sodišča, da zagotavljajo odgovornost
storilcev mednarodnih hudodelstev;
upoštevaje Resolucijo Evropskega parlamenta z dne
15. decembra 2022 o ukrajinskem holodomoru 90 let kasneje: priznanje
množičnega poboja z lakoto kot genocida (2022/3001(RSP));
upoštevaje resolucijo ukrajinskega parlamenta iz
leta 2003, v kateri je namerno povzročeno lakoto razglasil za genocid,
ukrajinskega zakona z dne 28. novembra 2006 o holodomoru v Ukrajini v
letih 1932 in 1933 ter poziva ukrajinskega parlamenta z dne 16. novembra
2022 parlamentom po vsem svetu, naj holodomor v letih 1932 in 1933 priznajo kot
genocid nad ukrajinskim ljudstvom;
ob obžalovanju, da 90. obletnica holodomora in
spominjanje na njegove žrtve poteka v času, ko Rusija že več kot eno leto
izvaja vojaško agresijo nad Ukrajino, zlasti na civilno prebivalstvo in
strateško, energetsko, kmetijsko ter ostalo infrastrukturo;
DRŽAVNI ZBOR REPUBLIKE SLOVENIJE:
1.     
obžaluje genocidno namero holodomora, ko je stalinistični
režim v letih 1932 in 1933 v Ukrajini uničil celotno skupino prebivalstva – na
način, da je namerno povzročil pomanjkanje osnovnih življenjskih sredstev, ki
so potrebna za preživetje prebivalstva;
2.     
obsoja ta genocidna dejanja, ki so povzročila smrt milijonov
Ukrajincev in močno poškodovala temelje ukrajinske družbe;
3.     
obžaluje vse žrtve holodomora, ki so trpeli v tej tragediji
in se spominja vseh umrlih zaradi teh hudodelskih dejanj;
4.     
obsoja in zavrača vse poskuse izkrivljanja zgodovinskih
dejstev;
5.     
izraža solidarnost s preživelimi in njihovimi družinami;
6.     
se zavezuje, da bo ohranjal spomin na vse žrtve teh naklepnih,
krutih in zločinskih dejanj, ki odražajo mednarodno hudodelstvo;
7.     
spodbuja ozaveščanje o tragičnih zgodovinskih dogodkih v
Ukrajini v tem obdobju;
8.     
pooblašča predsednico Državnega zbora, da o pričujoči
deklaraciji obvesti predsednico Republike Slovenije, predsednika Vlade
Republike Slovenije, predsednico Evropskega parlamenta, predsednika Evropskega
sveta in predsednico Evropske komisije.
Št. 200-09/23-10/9
Ljubljana, dne 23. maja 2023
EPA 727-IX
Državni zbor
Republike Slovenije
mag. Urška Klakočar Zupančič
predsednica