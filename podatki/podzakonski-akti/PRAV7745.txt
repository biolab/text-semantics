I. SPLOŠNE DOLOČBE
1. člen
S tem pravilnikom se ureja način in
postopek potrjevanja učbenikov, ki so namenjeni učencem, dijakom in udeležencem
izobraževanja odraslih (v nadaljnjem besedilu: udeleženci izobraževanja).
Učbeniki so lahko pripravljeni za uporabo v tiskani, elektronski ali v tiskani in
elektronski obliki.
2. člen
Učbenik je osnovno učno gradivo za
doseganje vzgojno-izobraževalnih ciljev in standardov znanja, opredeljenih v
učnem načrtu oziroma katalogu znanja. Z didaktično-metodično organizacijo
vsebin in prirejeno likovno ter grafično opremo podpira poučevanje in učenje.
Vsebina in struktura učbenika omogočata samostojno učenje udeležencev izobraževanja
in pridobivanje različnih ravni ter vrst znanja. Učbenik za doseganje
vzgojno-izobraževalnih ciljev ne zahteva neposrednega vpisovanja in vrisovanja
rešitev ter odgovorov na vprašanja, razen v primeru učbenika, namenjenega
uporabi v elektronski obliki (v nadaljnjem besedilu: e-učbenik), ki neposredno
vpisovanje lahko dopušča. Učbenik je vezan na šolski predmet oziroma vsebinsko-didaktični
sklop, razred in določeno stopnjo izobraževanja. Učbenik je tudi berilo kot
zbirka besedil, izbranih skladno s cilji učnega načrta.
3. člen
Pristojni strokovni svet potrdi učbenik:
-      
ki je skladen s cilji sistema vzgoje in izobraževanja v Republiki Sloveniji,
določenimi v 2. členu zakona o organizaciji in financiranju vzgoje in
izobraževanja,
-      
ki je po ciljih, standardih znanja in vsebinah usklajen z veljavnim
učnim načrtom oziroma s katalogi znanja,
-      
ki je skladen s sodobnimi spoznanji stroke oziroma strok, ki
opredeljujejo predmet ali poklicno področje,
-      
ki je metodično-didaktično ustrezen,
-      
ki v skladu z normativi in merili, ki jih sprejme Zavod Republike
Slovenije za šolstvo, prispeva k znižanju teže šolskih torbic,
-      
ki je primeren razvojni stopnji in starosti udeležencev izobraževanja.
Strokovni svet potrdi učbenik, ki je
jezikovno pravilen in ustrezen ter tehnično ustrezen ter estetsko in vizualno
ustrezno oblikovan.
Za učbenike prvega vzgojno-izobraževalnega
obdobja je obvezna tudi ocena razvojno psihološke ustreznosti. Predlagatelj
lahko doda oceno razvojno psihološke ustreznosti tudi za učbenike do konca
obveznega izobraževanja.
Za predmet, pri katerem poteka pouk v 8. in 9. razredu osnovne šole na zahtevnostnih ravneh in so zahtevnostne ravni opredeljene v učnem
načrtu, pristojni strokovni svet potrdi le učbenik, ki vsebuje cilje, standarde
znanja in vsebine na vseh ravneh, kot so opredeljene v učnem načrtu. Zahtevnostne
ravni morajo biti v učbeniku posebej označene. V uvoženih učbenikih mora
predlagatelj zahtevnostne ravni označiti najmanj v posebni prilogi, ki je
sestavni del učbenika.
Strokovni svet lahko potrdi isti učbenik za
določen predmet, ki je vključen v različne programe in stopnje poklicnega in
strokovnega izobraževanja. V takšnem primeru morajo biti vsebine za posamezne
programe in stopnje posebej označene in didaktično prilagojene.
4. člen
Učbeniki ne smejo vsebovati reklamnih
sporočil in oglasov. Izjemoma lahko pristojni strokovni svet dovoli objavo
reklamnih sporočil in oglasov le v učbenikih za strokovno teoretične predmete
in praktični pouk v poklicnem in strokovnem izobraževanju, kadar fizične ali
pravne osebe, ki nastopajo v pravnem prometu in ki so vsebinsko povezane s
strokovnim področjem, na katerem nastaja nek učbenik, prispevajo sredstva za
nastanek posameznih učbenikov. Te fizične ali pravne osebe smejo biti navedene
v kolofonu, v tiskanem učbeniku logotip ter kratka predstavitev podjetja le na
zadnjih dveh notranjih straneh, v e-učbeniku pa ločeno od izobraževalnih vsebin.
5. člen
Katalog potrjenih učbenikov je objavljen na
spletni strani ministrstva, pristojnega za šolstvo. Zavod Republike Slovenije
za šolstvo, Center Republike Slovenije za poklicno izobraževanje in Andragoški
center Republike Slovenije (v nadaljnjem besedilu: javni zavodi) skrbijo za
sprotno posodabljanje podatkov o potrditvah učbenikov. V katalogu se objavi
naslov učbenika, razred ali letnike, predmete, vsebinsko-didaktične sklope in
programe, katerim je namenjen, priimek in ime avtorja oziroma prevajalca,
založnika ter leto potrditve.
6. člen
Strokovni svet imenuje komisijo za učbenike
(v nadaljnjem besedilu: komisija). Člani komisije, ki obravnavajo posamezni
učbenik, ne smejo biti avtorji, soavtorji ali recenzenti učbenikov oziroma
svetovalci pri pripravi učbenikov, ki jih obravnavajo. V primeru učbenika, pri
katerem je član komisije avtor, soavtor, recenzent ali svetovalec, komisija to
uradno zabeleži na začetku postopka in člana komisije, ki je tako sodeloval pri
predmetnem učbeniku, izloči iz nadaljnjega postopka obravnave tega učbenika.
7. člen
Komisija za učbenike v postopku potrjevanja
učbenikov opravlja naslednje naloge:
-      
pripravi strokovne podlage za presojo gradiv,
-      
pripravi predloge obrazcev, ki omogočajo pridobitev vseh ocen v skladu s
3. členom tega pravilnika:
1.      obrazec
za prijavo predloga učbenika,
2.      obrazec
za ocene recenzentov,
3.      obrazec
ocene razvojno psihološke ustreznosti za učbenike prvega
vzgojno-izobraževalnega obdobja,
4.      obrazec
za oceno javnega zavoda o usklajenosti učbenika s cilji, standardi znanja in
vsebinami, opredeljenimi v učnem načrtu oziroma katalogu znanja, oceno o
metodično-didaktični ustreznosti in primernosti učbenika razvojni stopnji in
starosti udeležencev izobraževanja,
5.     
obrazec za pripravo predloga sklepa o potrditvi učbenika,
-      
ugotavlja, ali predlog za potrditev učbenika vključuje vse elemente
vloge iz 10. člena tega pravilnika,
-      
za vsak obravnavan učbenik pripravi za strokovni svet obrazec s
predlogom sklepa o potrditvi ali nepotrditvi učbenika in ga pošlje pristojnemu
strokovnemu svetu,
-      
ugotavlja, ali obstajajo razlogi za izdajo učbenika v več delih,
-      
opravlja druge naloge v zvezi s potrjevanjem učbenikov.
Predloge obrazcev iz prve alinee prejšnjega
odstavka komisija predloži v potrditev strokovnemu svetu.
8. člen
Pristojni javni zavodi za potrebe
potrjevanja učbenikov opravljajo naslednje naloge:
-      
enkrat letno pripravijo predlog potreb po novih učbenikih,
-      
presojajo, ali je učbenik za posamezen predmet oziroma
vsebinsko-didaktični sklop skladen z učnim načrtom oziroma katalogom znanja,
-      
presojajo, ali je učbenik metodično-didaktično ustrezen,
-      
presojajo, ali je učbenik jezikovno pravilen in ustrezen,
-      
presojajo, ali je učbenik glede na določilo 3. člena tega
pravilnika o zmanjševanju teže šolskih torbic ustrezen,
-      
oblikujejo pisno oceno o učbeniku, ki jo posredujejo komisiji, in
v primeru negativne ocene navedejo konkretne neustreznosti,
-      
pripravijo pisno oceno utemeljenosti izdaje učbenika v več delih in
-      
opravljajo druge naloge, potrebne za delo komisije in za odločanje na
pristojnem strokovnem svetu.
Pristojni javni zavod izdela oceno o
skladnosti učbenikov s cilji, standardi znanja in vsebinami, opredeljenimi v
učnem načrtu oziroma katalogih znanja, in vse pisne ocene ter presoje, določene
v prejšnjem odstavku, najpozneje v roku 45 dni od dne, ko ga je komisija k temu
pisno pozvala. Oceno skupaj s celotno dokumentacijo posreduje komisiji. Če
komisija v tem roku ne prejme ocene, tajnik komisije pisno obvesti ministrstvo,
pristojno za šolstvo.
Delavec javnega zavoda oziroma oseba, ki jo
zavod pozove, da obravnava posamezni učbenik, ne sme biti avtor, soavtor ali
recenzent učbenikov oziroma svetovalec pri pripravi učbenika, ki ga obravnava.
II. POSTOPEK POTRDITVE UČBENIKA
9. člen
Na predlog javnih zavodov ministrstvo,
pristojno za šolstvo enkrat letno (praviloma aprila) na svoji spletni strani
objavi potrebo po novih učbenikih v osnovnih in srednjih šolah za posamezen
predmet.
Učbenik iz 2. člena tega pravilnika
lahko predloži v potrditev avtor, prevajalec, podjetje, zavod oziroma druga
pravna ali fizična oseba (v nadaljnjem besedilu: predlagatelj).
Predlagatelj predloži v potrditev delovni
predlog učbenika, ki vsebuje:
-      
predlog celotnega učbenika v dokončnem 1:1 formatu s podpisi
recenzentov, ki so opravili pregled, za e-učbenik pa natisnjeni del predloga
besedila e-učbenika s podpisi recenzentov, ki so opravili pregled, brez
dodatnih e-gradiv, ki dopolnjujejo učbeniški del besedila,
-      
jezikovno urejen besedilni del,
-      
naslovno stran učbenika, ki vsebuje jasno naveden tudi predmet oziroma
vsebinsko-didaktični sklop, razred, letnik, šolo in program, za katerega je
učbenik pripravljen.
Ne glede na določbo tretje alinee
prejšnjega odstavka mora predlagatelj pri uvoženih učbenikih za tuje jezike predložiti
besedilo za naslovno stran v slovenščini, ki bo objavljeno na prvi notranji
strani učbenika ali na čelni naslovni strani posebne priloge o zahtevnostnih
ravneh, ki je sestavni del učbenika. Dosledno mora biti naveden predmet, za
katerega je učbenik pripravljen, hkrati pa se mora na predmet nanašati tudi
podnaslov učbenika. Jasno mora biti naveden tudi razred, letnik, šola in
program, za katerega je učbenik pripravljen.
Za učbenike s področja šolstva narodnosti
lahko predlagatelj predloži tudi prevode na pristojnem strokovnem svetu že
potrjenih in veljavnih slovenskih učbenikov v italijanski ali madžarski jezik.
Če gre samo za prevod in se učbenik po vsebini in obliki ne spremeni,
predlagatelj poleg izdelanega učbenika predloži le:
-      
izjavo lektorja o jezikovni pravilnosti in ustreznosti ter
-      
izjavo strokovnjaka o strokovni ustreznosti prevoda.
Če se prevod dopolni z novimi vsebinami ali
spremeni, velja enak postopek kot za vse ostale učbenike.
Predlagatelj predloži učbenik, za katerega
želi potrditev, komisiji za učbenike pri pristojnem strokovnem svetu.
10. člen
Predlagatelj mora oddati vsaj tri izvode
predloga učbenika s podpisi recenzentov; vsaj en izvod učbenika mora biti v
barvah. Če je učbenik za razred ali letnik sestavljen iz več delov (npr. v dveh
delih), mora predlagatelj hkrati predložiti vse dele.
Učbeniku morajo biti ob predložitvi
priloženi še:
1.    
obrazec za prijavo predloga učbenika v potrditev, ki vsebuje tudi izjavo
o ustreznosti iz drugega odstavka 3. člena tega pravilnika ter dokazilo –
izjavo založnika in avtorja ali avtorjev o materialnih avtorskih pravicah do
učbenika. Če gre za uvožene učbenike, predlagatelj priloži izjavo tujega založnika
ali ekskluzivnega uvoznika, če je znan slovenski zastopnik, pa njegovo izjavo.
2.    
recenzentske ocene s pripadajočimi obrazci o učbeniku, in sicer:
-  
oceno z obrazložitvijo o skladnosti s sodobnimi spoznanji stroke oziroma
strok, ki opredeljujejo predmet oziroma področje,
-  
oceno z obrazložitvijo o metodično-didaktični ustreznosti,
-  
oceno z obrazložitvijo o razvojno psihološki ustreznosti (obvezno za
učbenike prvega vzgojno-izobraževalnega obdobja).
Predloženi učbenik mora biti smiselno
dopolnjen in popravljen v skladu s pripombami in priporočili recenzentov, ki
jih je izbral založnik.
11. člen
Recenzenta, ki poda oceno skladnosti
učbenika s sodobnimi spoznanji stroke oziroma strok, ki opredeljujejo predmet
oziroma poklicno področje ustrezne smeri, določi komisija, ki lahko pri tem
upošteva tudi predlog predlagatelja. Recenzent mora biti strokovnjak z
znanstvenim naslovom za določen predmet, predmetno ali strokovno področje oziroma
z najvišjo možno stopnjo izobrazbe, ki jo je v Republiki Sloveniji na določenem
področju mogoče pridobiti.
Recenzent, ki poda oceno o
metodično-didaktični ustreznosti, mora biti vzgojitelj, učitelj, predavatelj
višje strokovne šole, učitelj praktičnega pouka ali strokovnjak z znanstvenim
naslovom za področje metodike in didaktike.
Recenzent, ki poda oceno o razvojno
psihološki ustreznosti, mora biti strokovnjak s področja razvojne psihologije.
Recenzent, ki obravnava posamezni učbenik,
ne sme biti avtor ali soavtor učbenika oziroma svetovalec pri pripravi
učbenika, ki ga recenzira.
Stroške recenzij krije predlagatelj. Ob
izdaji potrjenega učbenika predlagatelj istočasno objavi vsaj eno recenzijo
učbenika na svoji spletni strani oziroma na platnicah učbenika.
12. člen
Če predlagatelj ob upoštevanju nalog iz 8.
člena tega pravilnika ne predloži vse dokumentacije, določene v 10. členu tega
pravilnika, ga tajnik komisije v petih delovnih dneh po prejemu gradiva pisno
pozove, da predloži manjkajočo dokumentacijo. Postopek potrjevanja se začne z
dnem, ko je predložena vsa potrebna dokumentacija.
13. člen
Tajnik komisije najpozneje v petnajstih
dneh po prejemu celotne dokumentacije iz 10. člena tega pravilnika pošlje
predložen delovni predlog učbenika na pristojni javni zavod in ga pisno pozove
za izdelavo ocene v skladu z 8. členom tega pravilnika.
Komisija lahko pridobi dodatno oceno
strokovnjaka ter ponovno preuči celotno dokumentacijo.
14. člen
V skladu s 7. členom tega pravilnika
komisija pošlje predlog strokovnemu svetu o potrditvi ali o zavrnitvi učbenika.
Komisija pripravi predlog sklepa v 90 dneh od prejema popolne vloge.
Če je treba učbenik dopolniti, komisija o
svojih ugotovitvah seznani predlagatelja in hkrati določi rok 30 dni za odpravo
pomanjkljivosti. O tem komisija seznani strokovni svet.
Če predlagatelj do roka, ki mu ga je
določila komisija, učbenika ne dopolni, se vloga šteje kot zavrnjena.
15. člen
Sklepe strokovnega sveta o potrjenih
učbenikih se objavi v katalogu potrjenih učbenikov iz 5. člena tega pravilnika.
Strokovni svet v sklepu o potrditvi
učbenika navede:
-      
naslov učbenika,
-      
razred ali letnike, predmete oziroma vsebinsko-didaktične sklope in
programe, za katere je učbenik potrjen,
-      
ime in priimek avtorja ali avtorjev,
-      
ime in priimek urednika ali urednikov,
-      
ime in priimek ilustratorja ali ilustratorjev,
-      
ime in priimek prevajalca,
-      
ime in priimek recenzentov,
-      
ime in priimek lektorja,
-      
leto izdaje ter
-      
ime in naslov založnika.
Sklep o potrditvi mora biti objavljen v
učbeniku v taki vsebini, kot ga je sprejel pristojni strokovni svet.
Uvoženi učbeniki morajo imeti na notranji
naslovni strani učbenika ali najmanj na čelni naslovni strani posebne priloge,
ki je sestavni del učbenika, navedbo sklepa o potrditvi učbenika.
Založnik je dolžan izdati učbenik v taki
vsebini in obliki, kot je bila potrjena na pristojnem strokovnem svetu.
16. člen
Potrditev učbenika velja še štiri
leta od objave spremembe učnega načrta oziroma katalogov
znanja.
Če želi predlagatelj spremeniti potrjen
učbenik pred spremembo učnega načrta oziroma katalogov znanja, ga mora ponovno
predložiti v potrditev.
17. člen
V 14 dneh po izidu učbenika mora
predlagatelj tri izvode učbenika predložiti komisiji na naslov sedeža
pristojnega strokovnega sveta. Komisija pošlje en izvod učbenika pristojnemu
javnemu zavodu. V primeru e-učbenika je predlagatelj dolžan posredovati
elektronski naslov, na katerem je e-učbenik objavljen.
III. RAZVELJAVITEV POTRDITVE UČBENIKA
18. člen
Če komisija po izidu učbenika ugotovi, da
je ta izdelan drugače, kot je bilo navedeno v dokončni vlogi za potrditev,
oziroma drugače, kot je bilo navedeno v sklepu pristojnega strokovnega sveta,
in zato ne izpolnjuje pogojev, določenih s tem pravilnikom, obvesti
predlagatelja, da v roku, ki ga določi komisija, popravi učbenik. O tem
komisija obvesti tudi pristojni javni zavod. Če učbenika ni mogoče popraviti
oziroma ga predlagatelj ne popravi v roku, predlaga komisija strokovnemu svetu,
da potrditev učbenika razveljavi s sklepom o razveljavitvi.
Če komisija po izidu učbenika prejme
obvestilo o domnevnih strokovnih napakah v že potrjenem učbeniku določi
recenzente, ki podajo ponovno oceno o skladnosti učbenika s sodobnimi spoznanji
stroke oziroma strok. V kolikor je iz recenzij razvidno, da učbenik vsebuje
strokovne napake, se sklep o potrditvi učbenika razveljavi, stroške dodatne
recenzije pa krije predlagatelj učbenika.
IV. VARSTVO PRAVIC PREDLAGATELJA
19. člen
Zoper sklep strokovnega sveta se lahko
predlagatelj pritoži, če meni, da je bil kršen za potrditev določeni postopek in
je kršitev lahko bistveno vplivala na odločitev.
Predlagatelj vloži pritožbo v petnajstih
dneh po prejemu sklepa na ministrstvo, pristojno za šolstvo.
O pritožbi odloči minister, pristojen za
šolstvo.
V. NADZOR
20. člen
Izvajanje tega pravilnika nadzoruje
Inšpektorat Republike Slovenije za šolstvo in šport.

Pravilnik o potrjevanju učbenikov (Uradni list
RS, št. 57/06)
vsebuje naslednje prehodne in končne določbe:
»VI. PREHODNE IN KONČNE DOLOČBE
21. člen
Učbeniki, delovni zvezki, zbirke nalog
oziroma vaj in atlasi (v nadaljnjem besedilu: učna gradiva), ki so bili
potrjeni pred začetkom uporabe tega pravilnika, se uporabljajo do izteka veljavnosti.
22. člen
Potrditev učnih gradiv, ki so bila
predložena v potrditev pred začetkom uporabe tega pravilnika, se opravi v skladu
z določbami Pravilnika o potrjevanju učbenikov (Uradni list RS, št. 81/02 in
5/03).
23. člen
Zavod Republike Slovenije za šolstvo
sprejme normative in merila iz 3. člena tega pravilnika do 31. julija
2006.
24. člen
Zavod Republike Slovenije za šolstvo,
Center Republike Slovenije za poklicno izobraževanje in Andragoški center
Republike Slovenije po letu 2006 vsako leto objavijo katalog veljavnih
učbenikov ter katalog drugih veljavnih učnih gradiv na svoji spletni strani.
25. člen
Z dnem uporabe tega pravilnika preneha
veljati Pravilnik o potrjevanju učbenikov (Uradni list RS, št. 81/02 in 5/03).
26. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne 1. avgusta
2006.«.

Pravilnik o spremembah in dopolnitvah
Pravilnika o potrjevanju učbenikov (Uradni list RS, št. 45/10) vsebuje naslednjo končno določbo:
»KONČNA DOLOČBA
10. člen
Ta pravilnik začne veljati osmi dan po
objavi v Uradnem listu Republike Slovenije.«.

Pravilnik o spremembah Pravilnika o
potrjevanju učbenikov (Uradni list RS, št. 52/11) vsebuje naslednjo končno določbo:
»Končna določba
6. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o potrjevanju učbenikov (Uradni list RS, št. 41/13) vsebuje naslednjo končno določbo:
»KONČNA DOLOČBA
4. člen
Ta pravilnik začne veljati naslednji dan po
objavi v Uradnem listu Republike Slovenije.«.