I. SPLOŠNE DOLOČBE
1. člen
(vsebina)
Ta pravilnik določa:
-       
minimalne številčne vrednosti pogojev za obseg in izbor strokovno
urejenega knjižničnega gradiva, število ustrezno usposobljenih strokovnih
delavcev ter ustrezen prostor in opremo iz prvega odstavka 36. člena Zakona o knjižničarstvu (Uradni list RS,
št. 87/01, 96/02 – ZUJIK in 92/15; v
nadaljnjem besedilu: zakon),
-       
pogoje, ki jih morajo izpolnjevati knjižnice, ki opravljajo knjižnično
javno službo na podlagi 25., 26. in 27. člena
zakona, in
-       
ustrezno organizacijo knjižnične dejavnosti iz prvega odstavka 36. člena zakona.
2. člen
(opredelitev pogojev in kazalcev)
(1) Minimalne
številčne vrednosti pogojev za izvajanje knjižnične javne službe so določene na
podlagi statističnih in drugih podatkov ter so podrobneje opredeljene glede na
vrsto knjižnic.
(2) Knjižnice,
ki ob uveljavitvi tega pravilnika presegajo minimalne številčne vrednosti
pogojev za izvajanje knjižnične javne službe, določene v tem pravilniku,
ohranjajo doseženo ter svoje delovanje razvijajo v skladu s standardi in
strokovnimi priporočili Nacionalnega sveta za knjižnično dejavnost iz 11. člena zakona.
(3) Za
ugotavljanje izpolnjevanja pogojev za izvajanje knjižnične javne službe se
uporabljajo kazalci v skladu z metodologijo, določeno v tem pravilniku.
II. SKUPNE DOLOČBE
3. člen
(knjižnično gradivo)
(1) Knjižnica
zagotavlja ustrezen izbor knjižničnega gradiva v knjižnični zbirki v skladu s
svojim poslanstvom.
(2) Obseg
knjižnične zbirke je odvisen od števila potencialnih uporabnikov in od poslanstva
in obsega dejavnosti knjižnice.
(3) Vsaka
knjižnica ima javno dostopni katalog knjižničnega gradiva, ki vsebuje
bibliografske podatke o gradivu v skladu z veljavnimi nacionalnimi
bibliografskimi pravili.
(4) Knjižnica
zagotavlja dostop do knjižničnega gradiva v skladu z aktom, ki določa splošne
pogoje poslovanja knjižnice.
(5) Knjižnica
postavlja in razvršča knjižnično gradivo v prosti pristop praviloma na podlagi
sistema univerzalne decimalne klasifikacije, ki je prilagojen namenu knjižnice.
Knjižnica lahko postavlja in razvršča knjižnično gradivo tudi na podlagi
drugačnega postavitvenega sistema, če ta bolj ustreza poslanstvu in nalogam
knjižnice, sestavi knjižnične zbirke in potrebam uporabnikov. Sistem postavitve
je v knjižnici objavljen in jasno predstavljen.
(6) Novoustanovljene
knjižnice morajo ob ustanovitvi dosegati najmanj 50 % najmanjšega dovoljenega
obsega knjižnične zbirke, določenega v tem pravilniku. Najmanjši dovoljeni
obseg knjižnične zbirke morajo zagotoviti v petih letih od svoje ustanovitve.
(7) Knjižnica
odpisuje knjižnično gradivo v skladu s standardi in strokovnimi priporočili
Nacionalnega sveta za knjižnično dejavnost ter strokovnimi priporočili
nacionalne knjižnice za izločanje in odpis knjižničnega gradiva.
4. člen
(prostor in oprema)
(1) Knjižnica
ima prostor, katerega velikost je sorazmerna s številom potencialnih
uporabnikov ter določena na podlagi poslanstva in obsega dejavnosti knjižnice.
(2) Knjižnica
ima tehnično in drugo opremo, potrebno za delovanje in izvajanje nalog iz 2. člena zakona.
(3) Poleg
opreme iz prejšnjega odstavka, ima knjižnica tudi posebno opremo, prilagojeno
potrebam posebnih skupin uporabnikov (na primer slepim in slabovidnim, gibalno
oviranim) oziroma posebni naravi knjižničnega gradiva knjižnice.
(4) Knjižnica,
ki hrani knjižnično gradivo iz 5. člena
zakona, ima zagotovljene ustrezne pogoje, kot jih določajo predpisi s področja
varstva kulturne dediščine, za hranjenje, varovanje in ohranjanje ter za
uporabo knjižničnega gradiva iz 5. člena zakona.
(5) Pri
gradnji novih knjižnic in prenovi obstoječih se prostor in oprema načrtujeta v
skladu s standardi in strokovnimi priporočili Nacionalnega sveta za knjižnično
dejavnost.
III. SPLOŠNE KNJIŽNICE
1 Skupne določbe za splošne knjižnice
1.1 Organizacija knjižnične dejavnosti
5. člen
(način organiziranosti)
(1) Območje
delovanja posamezne splošne knjižnice je določeno v Prilogi 1, ki je sestavni
del tega pravilnika. Sedež splošne knjižnice je v osrednji knjižnici, praviloma
v občini z največjim številom prebivalcev.
(2) Za
izvajanje knjižnične javne službe splošna knjižnica v skladu z določbami tega
pravilnika organizira knjižnično mrežo osrednje knjižnice in krajevnih knjižnic
oziroma postajališč potujoče knjižnice in lokacij premične zbirke tako, da
zagotovi izvajanje knjižnične dejavnosti v vseh občinah na območju svojega
delovanja.
(3) Splošna
knjižnica knjižnično mrežo oblikuje tako, da zagotovi izvajanje knjižnične
dejavnosti v vseh občinah, ki skupaj ustanovijo splošno knjižnico, ali s
knjižnico podpišejo pogodbo o izvajanju knjižnične dejavnosti. Območje svojega
delovanja lahko povečuje ali zmanjšuje v skladu z dogovorom z občinami.
(4) Splošna
knjižnica izvaja skupne naloge za vse organizacijske enote.
6. člen
(organiziranje posebnih oblik dejavnosti)
Splošna knjižnica organizira na 10.000
prebivalcev v mreži splošne knjižnice letno skupaj najmanj 50 izvedb različnih
oblik dejavnosti iz drugega odstavka 16. člena
zakona za namen izobraževanja ter razvoja informacijske, bralne pismenosti in
drugih pismenosti ter bralne kulture, osebnega razvoja, medkulturnega dialoga,
informiranja in vključevanja v družbo.
1.2 Knjižnično gradivo
7. člen
(upravljanje knjižnične zbirke)
(1) Splošna
knjižnica upravlja knjižnično zbirko v skladu s politiko upravljanja knjižnične
zbirke, ki je oblikovana glede na ugotovljene potrebe potencialnih uporabnikov,
značilnosti okolja in poslanstvo knjižnice. Politika upravljanja knjižnične
zbirke vključuje tudi upravljanje domoznanskih in drugih posebnih zbirk
knjižničnega gradiva, če jih knjižnica ima. Dokument upravljanja knjižnične
zbirke je javno objavljen.
(2) Splošna
knjižnica redno spremlja in ugotavlja potrebe potencialnih uporabnikov z
območja svojega delovanja ter redno spremlja in vrednoti ustreznost knjižnične
zbirke glede na potrebe potencialnih uporabnikov, značilnosti okolja in
poslanstvo knjižnice.
8. člen
(obseg in dopolnjevanje knjižničnega
gradiva)
(1) Splošna
knjižnica ima ustrezen obseg knjižničnega gradiva, če ima najmanj 3,7 enote
knjižničnega gradiva na fizičnih nosilcih na potencialnega uporabnika.
(2) Splošna
knjižnica dopolnjuje knjižnično zbirko z letnim prirastom aktualnega
monografskega knjižničnega gradiva na fizičnih nosilcih v obsegu najmanj 150
enot na 1.000 potencialnih uporabnikov in s prirastom najmanj 50 naslovov tekočih serijskih publikacij.
(3) Letni
prirast aktualnega knjižničnega gradiva vključuje tudi elektronske vire
slovenskih založnikov.
(4) Splošna
knjižnica uporabnikom zagotavlja tudi dostop do elektronskih informacijskih
virov na daljavo. Pri njihovi nabavi sodeluje z drugimi knjižnicami.
(5) Dostop
do slovenskih elektronskih in zvočnih knjig dopolnjuje v obsegu najmanj pet
licenc na 1.000 potencialnih uporabnikov letno.
9. člen
(sestava knjižnične zbirke)
(1) Knjižnična
zbirka splošne knjižnice vključuje strokovno oziroma poučno knjižnično gradivo,
leposlovje, serijske publikacije in drugo gradivo iz 3. člena
zakona, ki ga glede na starost uporabnikov, ki jim je namenjeno, združuje v
skupine za:
-       
predšolske otroke (do 5 let),
-       
šolske otroke (od 6 do 14 let),
-       
mladostnike (od 15 do 18 let) in
-       
odrasle (starejši od 18 let).
(2) Znotraj
skupin iz prejšnjega odstavka splošna knjižnica v knjižnično zbirko vključuje
tudi knjižnično gradivo za:
-       
uporabnike s posebnimi potrebami,
-       
narodni skupnosti in romsko skupnost iz 25. člena
zakona ter druge etnične skupine, če prebivajo na območju delovanja knjižnice.
(3) Knjižnična
zbirka poleg knjižničnega gradiva iz prvega in drugega odstavka prejšnjega
člena obsega tudi domoznansko gradivo in referenčno gradivo. Splošna knjižnica
lahko del knjižničnega gradiva združuje v posebne knjižnične zbirke.
(4) Splošna
knjižnica pri določanju obsega knjižničnega gradiva za posamezne starostne
stopnje smiselno upošteva demografsko sestavo potencialnih uporabnikov na
območju, na katerem izvaja svojo dejavnost.
(5) Knjižnična
zbirka vsake organizacijske enote splošne knjižnice se oblikuje v skladu z
ugotovljenimi potrebami okolja.
1.3 Knjižnični delavci
10. člen
(število knjižničnih delavcev)
(1) Splošna
knjižnica, ki izvaja knjižnično dejavnost za okvirno 10.000 prebivalcev in je
samostojna pravna oseba, ima najmanj šest knjižničnih delavcev, od tega štiri
strokovne knjižničarske delavce, pri čemer je delež bibliotekarjev najmanj 50 %
vseh strokovnih knjižničarskih delavcev.
(2) Število
knjižničnih delavcev se povečuje glede na število prebivalcev in število
organizacijskih enot, kot je določeno v Prilogi 2, ki je sestavni del tega
pravilnika.
11. člen
(usposobljenost strokovnih knjižničarskih
delavcev)
(1) Strokovni
knjižničarski delavci splošne knjižnice, ki izvajajo bibliografsko obdelavo
gradiva ter posredovanje knjižničnega gradiva in dajanje informacij o gradivu,
imajo najmanj izobrazbo, pridobljeno po študijskem programu prve stopnje,
oziroma izobrazbo, ki ustreza ravni izobrazbe, pridobljene po študijskih
programih prve stopnje, in je v skladu z zakonom, ki ureja slovensko ogrodje
kvalifikacij, uvrščena na 7. raven slovenskega ogrodja kvalifikacij.
(2) Strokovni
knjižničarski delavci splošne knjižnice, ki izvajajo naloge iz 27. člena zakona ali vodijo zahtevnejše strokovno
delo knjižnice oziroma izvajajo zahtevnejše informacijske, izobraževalne in
svetovalne storitve za uporabnike, imajo najmanj izobrazbo, pridobljeno po
študijskem programu druge stopnje, oziroma izobrazbo, ki ustreza ravni
izobrazbe, pridobljene po študijskih programih druge stopnje, in je v skladu z
zakonom, ki ureja slovensko ogrodje kvalifikacij, uvrščena na 8. raven
slovenskega ogrodja kvalifikacij.
(3) Direktor
oziroma direktorica splošne knjižnice izpolnjuje pogoje za strokovnega
knjižničarskega delavca iz zakona in ima najmanj izobrazbo, pridobljeno po
študijskem programu druge stopnje, oziroma izobrazbo, ki ustreza ravni
izobrazbe, pridobljene po študijskih programih druge stopnje, in je v skladu z
zakonom, ki ureja slovensko ogrodje kvalifikacij, uvrščena na 8. raven
slovenskega ogrodja kvalifikacij.
1.4 Prostor in oprema
12. člen
(knjižnični prostor)
(1) Splošna
knjižnica ima prostore za delo z uporabniki, postavitev knjižničnega gradiva,
uporabo knjižničnega gradiva in opremo ter druge vrste prostorov za upravne
naloge in strokovno delo.
(2) Če
je organizacijska enota splošne knjižnice sestavni del skupnega večnamenskega
objekta, so njeni prostori ločeni od drugih prostorov.
13. člen
(knjižnična oprema)
(1) Splošna
knjižnica ima opremo za obdelavo, zaščito, postavitev, predstavljanje, uporabo,
varovanje, izposojo in reproduciranje knjižničnega gradiva, računalniško in
komunikacijsko opremo ter opremo za dogodke in druge dejavnosti, ki jih izvaja,
ter drugo opremo za izvedbo dejavnosti iz 2. in 16. člena zakona. Pri tem
upošteva potrebe vseh skupin uporabnikov in sledi tehnološkemu razvoju.
(2) Računalniška
in programska oprema morata omogočati ustrezno informacijsko in komunikacijsko
podporo izvajanju dejavnosti splošne knjižnice.
(3) Splošna
knjižnica ima najmanj tri uporabniška mesta na 1.000 prebivalcev območja
svojega delovanja.
(4) Splošna
knjižnica uporabnikom zagotavlja brezžično povezavo do interneta.
2 Organizacijska enota osrednja knjižnica
2.1 Organizacija knjižnične dejavnosti
14. člen
(knjižnična javna služba osrednje
knjižnice)
Organizacijska enota osrednja knjižnica je
praviloma največja organizacijska enota splošne knjižnice, ki izvaja storitve
za prebivalce območja, na katerem deluje.
2.2 Prostor in oprema
15. člen
(knjižnični prostor)
Prostor osrednje knjižnice obsega najmanj
50 m2 neto
uporabne površine na 1.000 prebivalcev območja, na katerem deluje, vendar ne
manj kot 500 m2 neto
uporabne površine.
16. člen
(knjižnična oprema)
Osrednja knjižnica ima najmanj tri
uporabniška mesta, opremljena z računalniško delovno postajo.
3 Organizacijska enota krajevna knjižnica
I
3.1 Organizacija knjižnične dejavnosti
17. člen
(knjižnična javna služba krajevne
knjižnice I)
(1) Krajevna
knjižnica I deluje v naseljih z najmanj 2.500 prebivalci. Pri tem je druga
krajevna knjižnica I ali krajevna knjižnica II ali osrednja knjižnica oddaljena
4 km ali več.
(2) V
mestih z najmanj 30.000 prebivalci deluje krajevna knjižnica I tudi v
posameznih mestnih predelih, tako da najmanj 80 % prebivalcev mesta živi v
oddaljenosti največ 2.500 m do najbližje
krajevne knjižnice I.
18. člen
(organiziranje posebnih oblik dejavnosti v
krajevni knjižnici I)
Krajevna knjižnica I v okviru organiziranja
posebnih oblik dejavnosti iz 6. člena
tega pravilnika izvede na 1.000 prebivalcev
letno skupaj najmanj pet izvedb dejavnosti iz drugega odstavka 16. člena zakona za namen izobraževanja ter
razvoja informacijske, bralne pismenosti in drugih pismenosti ter bralne
kulture, osebnega razvoja, medkulturnega dialoga, informiranja in vključevanja
v družbo.
3.2 Knjižnično gradivo
19. člen
(izbor knjižničnega gradiva)
Knjižnična zbirka krajevne knjižnice I
obsega najmanj osnovni nabor knjižničnega gradiva za temeljna predmetna
področja ter številčno omejeno zbirko aktualnih monografij, referenčnih del,
serijskih publikacij in neknjižnega gradiva.
20. člen
(obseg knjižničnega gradiva)
Obseg knjižnične zbirke krajevne knjižnice
I je najmanj tri enote knjižničnega gradiva na fizičnih nosilcih na prebivalca,
vendar ne manj kot 7.500 enot knjižničnega gradiva na fizičnih nosilcih.
3.3 Knjižnični delavci
21. člen
(število strokovnih knjižničarskih
delavcev)
Krajevna knjižnica I ima najmanj enega
strokovnega knjižničarskega delavca za neposredno delo z uporabniki in izvedbo
dogodkov v obratovalnem času najmanj 20 ur tedensko za 2.500 prebivalcev ter za
skupne naloge, ki se izvajajo v osrednji knjižnici.
3.4 Prostor in oprema
22. člen
(knjižnični prostor)
Prostor krajevne knjižnice I obsega najmanj
150 m2 neto
uporabne površine.
23. člen
(knjižnična oprema)
(1) Krajevna
knjižnica I ima najmanj tri uporabniška mesta na 1.000 prebivalcev, vendar ne
manj kot pet uporabniških mest.
(2) Krajevna
knjižnica I ima v okviru uporabniških mest na 1.000 prebivalcev eno uporabniško
mesto, opremljeno z računalniško delovno postajo.
4 Organizacijska enota krajevna knjižnica
II
4.1 Organizacija knjižnične dejavnosti
24. člen
(knjižnična javna služba krajevne
knjižnice II)
(1) Krajevna
knjižnica II izvaja knjižnično dejavnost v naseljih z največ 2.500 prebivalci.
Pri tem je druga krajevna knjižnica II ali krajevna knjižnica I ali osrednja
knjižnica oddaljena 4 km ali več.
(2) Kadar
krajevna knjižnica II izvaja knjižnično dejavnost v skupnih prostorih s šolsko
knjižnico, ostane dejavnost knjižnic neokrnjena ob upoštevanju načel skupne
rabe virov.
25. člen
(organiziranje posebnih oblik dejavnosti v
krajevni knjižnici II)
Krajevna knjižnica II v okviru
organiziranja posebnih oblik dejavnosti iz 6. člena
tega pravilnika izvede na 1.000 prebivalcev
letno skupaj najmanj pet izvedb dejavnosti iz drugega odstavka 16. člena zakona za namen izobraževanja ter
razvoja informacijske, bralne pismenosti in drugih pismenosti ter bralne
kulture, osebnega razvoja, medkulturnega dialoga, informiranja in vključevanja
v družbo.
4.2 Knjižnično gradivo
26. člen
(izbor knjižničnega gradiva)
Knjižnična zbirka krajevne knjižnice II
obsega najmanj osnovni nabor knjižničnega gradiva za temeljna predmetna
področja ter številčno omejeno zbirko aktualnih monografij, referenčnih del,
serijskih publikacij in neknjižnega gradiva.
27. člen
(obseg knjižničnega gradiva)
Obseg knjižnične zbirke krajevne knjižnice
II je najmanj tri enote knjižničnega gradiva na fizičnih nosilcih na
prebivalca, vendar ne manj kot 4.500 enot gradiva na fizičnih nosilcih.
4.3 Knjižnični delavci
28. člen
(število strokovnih knjižničarskih
delavcev)
Krajevna knjižnica II ima najmanj 0,5
strokovnega knjižničarskega delavca za neposredno delo z uporabniki in izvedbo
dogodkov v obratovalnem času najmanj 10 ur tedensko za 1.000 prebivalcev ter za
skupne naloge, ki se izvajajo v osrednji knjižnici.
4.4 Prostor in oprema
29. člen
(knjižnični prostor)
Prostor krajevne knjižnice II obsega
najmanj 80 m2 neto
uporabne površine.
30. člen
(knjižnična oprema)
(1) Krajevna knjižnica II ima najmanj dve
uporabniški mesti na 1.000 prebivalcev, vendar ne manj kot dve uporabniški
mesti.
(2) Krajevna
knjižnica II ima v okviru uporabniških mest iz prejšnjega odstavka najmanj eno
uporabniško mesto, opremljeno z računalniško delovno postajo.
5 Organizacijska enota potujoča knjižnica
5.1 Organizacija knjižnične dejavnosti
31. člen
(knjižnična javna služba potujoče
knjižnice)
Potujoča knjižnica zagotavlja knjižnično
dejavnost na določenih postajališčih z namenskim vozilom (bibliobusom ali
bibliokombijem). Namenjena je prebivalcem v lokalnem okolju ali ciljnim
skupinam v posebnih okoljih.
32. člen
(storitve in naloge potujoče knjižnice)
Potujoča knjižnica uporabnikom zagotavlja
dostopnost knjižnične javne službe, uporabo prostora ter knjižničnega gradiva
in opreme tako, da:
-       
izvaja dejavnosti za uporabnike, povezane z izposojo gradiva knjižnice,
-       
informira uporabnike o delovanju knjižnice,
-       
zagotavlja uporabnikom izposojo knjižničnega gradiva iz drugih
organizacijskih enot,
-       
omogoča dostop do računalniškega kataloga in vzajemnega kataloga,
-       
obvešča prebivalce in uporabnike o knjižnični dejavnosti in storitvah.
5.2 Knjižnično gradivo
33. člen
(izbor knjižničnega gradiva)
(1) Knjižnična
zbirka potujoče knjižnice obsega najmanj osnovni nabor knjižničnega gradiva za
temeljna predmetna področja ter številčno omejeno zbirko aktualnih monografij,
referenčnih del, serijskih publikacij in neknjižnega gradiva.
(2) Izbor
knjižničnega gradiva na vožnji potujoče knjižnice upošteva ugotovljene potrebe
potencialnih uporabnikov na posameznih postajališčih.
(3) Bibliobus
ima v vozilu na eni vožnji najmanj 2.500 enot
knjižničnega gradiva, bibliokombi ima v vozilu na eni vožnji najmanj 1.500 enot
knjižničnega gradiva.
5.3 Knjižnični delavci
34. člen
(število strokovnih knjižničarskih
delavcev)
(1) Bibliobus
ima za delovanje najmanj dva strokovna knjižničarska delavca, od tega enega, ki
je najmanj višji knjižničar, in enega knjižničarja voznika bibliobusa.
(2) Bibliokombi
ima za delovanje najmanj enega strokovnega knjižničarskega delavca.
5.4 Prostor in oprema
35. člen
(knjižnični prostor)
Splošna knjižnica ima skladišče za
knjižnično zbirko potujoče knjižnice.
36. člen
(knjižnična oprema)
(1) Potujoča
knjižnica ima opremo za postavitev, uporabo in izposojo knjižničnega gradiva
ter računalniško in komunikacijsko opremo. Pri tem upošteva potrebe vseh skupin
uporabnikov in sledi tehnološkemu razvoju.
(2) Potujoča
knjižnica ima najmanj eno uporabniško mesto opremljeno z računalniško delovno
postajo.
6 Premična zbirka
37. člen
(knjižnična javna služba premične zbirke)
(1) Premična
zbirka je način izvajanja knjižnične dejavnosti splošne knjižnice za območja z
do 1.000 prebivalci ali za različne ciljne oziroma interesne skupine v posebnih
okoljih, ki je uporabnikom dostopna na različnih lokacijah.
(2) Lokacija
premične zbirke uporabnikom zagotavlja dostopnost knjižnične javne službe tako,
da omogoča:
-       
izvajanje dejavnosti, povezanih z izposojo knjižničnega gradiva,
-       
izposojo knjižničnega gradiva med organizacijskimi enotami v mreži
splošne knjižnice,
-       
vpogled v računalniški katalog,
-       
obveščanje prebivalcev in uporabnikov o knjižnični dejavnosti in
storitvah.
(3) Knjižnično
gradivo mora biti raznoliko in aktualno. Pri izboru knjižničnega gradiva za
premično zbirko knjižnica upošteva ugotovljene potrebe prebivalcev in
uporabnikov v okolju. Aktualnost knjižničnega gradiva knjižnica zagotavlja z
menjavo dela knjižničnega gradiva, ki mora biti najmanj enkrat letno v obsegu
najmanj 100 enot knjižničnega gradiva.
(4) Storitve
na lokaciji premične zbirke lahko izvajajo za izposojo knjižničnega gradiva
usposobljeni zunanji sodelavci knjižnice.
(5) Lokacija
premične zbirke ima prostor in opremo za postavitev, uporabo in izposojo
knjižničnega gradiva.
7 Posebne naloge splošnih knjižnic
38. člen
(vrste posebnih nalog splošnih knjižnic)
Splošna knjižnica lahko v skladu s
potrebami okolja, v katerem deluje, opravlja tudi naslednje posebne naloge:
-       
posebne naloge splošne knjižnice na narodnostno mešanih območjih,
-       
posebne naloge splošne knjižnice na obmejnih območjih,
-       
posebne naloge splošne knjižnice za širše območje delovanja.
39. člen
(splošna knjižnica na narodnostno mešanih
območjih)
(1) Splošna
knjižnica na narodnostno mešanih območjih v skladu s 25. členom zakona omogoča pripadnikom italijanske in madžarske
narodne skupnosti (v nadaljnjem besedilu: pripadniki narodne skupnosti)
komuniciranje v njihovem jeziku.
(2) Knjižnična
javna služba na narodnostno mešanem območju vključuje:
-       
dodatni nakup knjižničnega gradiva in informacijskih virov v jeziku
narodne skupnosti,
-       
izvajanje storitev splošne knjižnice v jeziku narodne skupnosti,
-       
razvijanje bralne kulture ter izvajanje informacijskega opismenjevanja
uporabnikov splošne knjižnice, ki so pripadniki narodne skupnosti.
(3) Splošna
knjižnica na narodnostno mešanem območju zagotavlja knjižnično gradivo v jeziku
narodne skupnosti najmanj v obsegu 3,7 enote knjižničnega gradiva na fizičnih
nosilcih na pripadnika narodne skupnosti.
(4) Splošna
knjižnica na narodnostno mešanem območju dopolnjuje knjižnično zbirko z letnim
prirastom dodatnih 100 enot knjižničnega gradiva v jeziku narodne skupnosti,
kar vključuje tudi serijske publikacije in neknjižno gradivo, na 1.000
pripadnikov narodne skupnosti.
(5) Za
izvajanje posebnih programov splošnih knjižnic na narodnostno mešanem območju
imajo vse splošne knjižnice skupaj za vsako narodno skupnost dva strokovna
delavca z aktivnim znanjem jezika narodne skupnosti.
(6) Na
območju delovanja splošne knjižnice, kjer živijo pripadniki narodne skupnosti,
mora splošna knjižnica za morebitno spreminjanje območja svojega delovanja
poleg dogovora iz tretjega odstavka 5. člena
tega pravilnika pridobiti soglasje predstavnikov narodne skupnosti.
(7) Splošne
knjižnice, ki delujejo na narodnostno mešanih območjih, se dogovorijo o skupnem
zagotavljanju knjižnične dejavnosti za potrebe narodne skupnosti.
40. člen
(splošna knjižnica na obmejnih območjih)
(1) Splošna
knjižnica na obmejnih območjih v skladu s 26. členom zakona zagotavlja
podporo razvoju knjižnične javne službe, ki vključuje:
-       
zagotavljanje dostopnosti knjižničnega gradiva in storitev za Slovence v
zamejstvu,
-       
bralno kulturo in informacijsko opismenjevanje za Slovence v zamejstvu,
-       
aktivno strokovno sodelovanje za dejavnost splošne knjižnice na obmejnem
območju.
(2) Program
knjižnične dejavnosti za podporo razvoju knjižnične dejavnosti na obmejnih
območjih je načrtovan v sodelovanju s knjižnicami oziroma drugimi
organizacijami Slovencev v zamejstvu in nacionalno knjižnico.
41. člen
(osrednja območna knjižnica)
(1) Osrednja
območna knjižnica izvaja posebne naloge za širše območje v skladu s 27. členom zakona.
(2) Osrednja
območna knjižnica kot celota skrbi za usklajeni razvoj splošnih knjižnic na
širšem območju, kot je določeno v Prilogi 1 tega pravilnika. Usmeritve za
izvajanje posebnih nalog osrednjih območnih knjižnic se za obdobje petih let
pripravi v okviru nacionalne koordinacije posebnih nalog osrednjih območnih knjižnic.
Nacionalno koordinacijo na podlagi izhodišč ministrstva, pristojnega za
kulturo, zagotavljajo osrednje območne knjižnice.
(3) Osrednja
območna knjižnica določi za koordinacijo izvajanja posebnih nalog in za
povezovanje v okviru nacionalne koordinacije najmanj enega strokovnega
knjižničarskega delavca s strokovnim nazivom najmanj višji bibliotekar.
IV. VISOKOŠOLSKE KNJIŽNICE
1 Organizacija knjižnične dejavnosti
42. člen
(način organiziranosti)
(1) Visokošolska
knjižnica je organizirana kot knjižnica članica univerze, kot knjižnica
visokošolskega zavoda članice univerze, kot knjižnica samostojnega
visokošolskega zavoda oziroma kot samostojni javni zavod.
(2) V
organizacijski strukturi visokošolskega zavoda so jasno razvidni status, namen
in naloge visokošolske knjižnice ter opredeljena odgovornost za njeno
delovanje, nadzor in evalvacijo, tako na ravni visokošolskega zavoda kot na
ravni knjižnice.
(3) Visokošolska
knjižnica ima objavljen načrt razvoja knjižnične dejavnosti kot dokument
javnega značaja samostojno ali kot sestavni del širšega razvojnega dokumenta
visokošolskega zavoda.
(4) Visokošolska
knjižnica ima vodjo knjižnice.
(5) Visokošolska
knjižnica ima pravilnik, ki določa splošne pogoje poslovanja.
43. člen
(zagotavljanje storitev)
(1) Visokošolska
knjižnica uporabnikom zagotavlja najmanj:
-       
dostopnost učbenikov ter druge temeljne in priporočene študijske
literature in zaključnih del visokošolskega študija na visokošolskem zavodu,
-       
dostopnost mednarodne znanstvene literature,
-       
posredovanje knjižničnega gradiva in informacije o njem,
-       
prostor za študij oziroma delo uporabnikov,
-       
izobraževanje ter pomoč in svetovanje za uporabo knjižnice in
informacijskih virov,
-       
podporo uporabnikom s posebnimi potrebami pri uporabi knjižnice in
njenih storitev.
(2) Visokošolska
knjižnica zagotavlja izobraževanje ter pomoč in svetovanje uporabnikom pri
njihovem vrednotenju del strokovne, znanstvenoraziskovalne in umetniške
dejavnosti ter pri njihovem vključevanju v odprto znanost.
(3) Visokošolska
knjižnica zagotavlja vnos bibliografskih podatkov o rezultatih
znanstvenoraziskovalnega in strokovnega dela zaposlenih visokošolskega zavoda v
nacionalni bibliografski sistem.
(4) Visokošolska
knjižnica ima javno dostopno spletno stran z redno posodobljenimi podatki o
knjižnici ter njenih informacijskih virih in storitvah, ki je lahko del
spletnega mesta visokošolskega zavoda. Če je spletna stran knjižnice del
spletnega mesta visokošolskega zavoda, mora biti dostopna prek njegove vstopne
spletne strani.
2 Knjižnično gradivo
44. člen
(upravljanje knjižnične zbirke)
Visokošolska knjižnica upravlja knjižnično
zbirko v skladu s politiko upravljanja, izgradnje in razvoja knjižnične zbirke
ter zagotavljanja dostopa do elektronskih informacijskih virov, ki jo redno
posodablja in je kot dokument javnega značaja objavljena samostojno ali kot
sestavni del širšega razvojnega dokumenta visokošolskega zavoda.
45. člen
(obseg in dostopnost knjižničnega gradiva)
(1) Knjižnično
zbirko visokošolske knjižnice sestavljajo knjižnično gradivo, ki ga knjižnica
hrani sama, in elektronski informacijski viri, za katere knjižnica vsaj za
določeno časovno obdobje zagotavlja dostop na daljavo. Knjižnično gradivo, ki
ga knjižnica dobi z medknjižnično izposojo, in v knjižničnem katalogu popisano
gradivo, ki je sicer prosto dostopno na internetu, ni del knjižnične zbirke.
Učno gradivo, dostopno v elektronskih učilnicah, ni del knjižnične zbirke.
(2) Visokošolska
knjižnica zagotavlja praviloma v prostem pristopu temeljno referenčno
knjižnično zbirko ter po najmanj en izvod učbenikov in druge temeljne študijske
literature na fizičnih nosilcih. Dostop do referenčnega in študijskega gradiva
v elektronski obliki zagotavlja v prostorih knjižnice in na daljavo.
(3) Visokošolska
knjižnica samostojno ali v sodelovanju z drugimi knjižnicami zagotavlja dostop
do mednarodne znanstvene literature in zbirk podatkov v prostorih knjižnice in
na daljavo. Do zaključnih del visokošolskega študija in objav zaposlenih na
visokošolskem zavodu v elektronski obliki praviloma zagotavlja odprti dostop.
46. člen
(sestava knjižnične zbirke)
(1) Visokošolska knjižnica ima knjižnično
gradivo, ki je vsebinsko povezano s področji znanstvenoraziskovalne, strokovne
oziroma umetniške dejavnosti visokošolskega zavoda ter področji njegovih
študijskih programov. Knjižnica zbira, pridobiva in organizira raznovrstne,
zanesljive, kakovostne in pomembne
informacijske vire in informacije ter uporabnikom zagotavlja dostop do njih.
(2) Visokošolska
knjižnica gradi knjižnično zbirko v skladu s svojim poslanstvom. Knjižnična
zbirka vključuje predvsem gradivo, ki podpira študijske programe in
znanstvenoraziskovalno in strokovno delo visokošolskega zavoda, ter referenčno
gradivo in zaključna dela visokošolskega študija na visokošolskem zavodu.
Uporabnikom omogoča dostop do elektronskih virov, ki podpirajo študijske
programe ter znanstvenoraziskovalno in strokovno delo visokošolskega zavoda.
3 Knjižnični delavci
47. člen
(število strokovnih knjižničarskih
delavcev)
(1) Visokošolska
knjižnica ima za izvajanje knjižnične javne službe strokovne knjižničarske
delavce, glede na velikost in obseg dejavnosti ima lahko tudi druge strokovne
ter administrativno-tehnične delavce.
(2) Število
strokovnih knjižničarskih delavcev visokošolske knjižnice je odvisno od obsega
dejavnosti in vrste nalog, ki jih opravlja, obsega knjižnične zbirke ter
števila potencialnih uporabnikov, pri čemer je pomembno, da pretežni del
svojega delovnega časa opravljajo strokovno knjižničarsko delo. Knjižnica
visokošolskega zavoda ima najmanj enega strokovnega knjižničarskega delavca z
izobrazbo, kot jo določa drugi odstavek 48. člena
tega pravilnika.
(3) Univerzitetna
knjižnica ima ustrezno število strokovnih delavcev v skladu s svojim namenom
oziroma nalogami, ki jih opravlja. Za naloge, ki jih knjižnica koordinira in
izvaja v okviru knjižničnega sistema univerze ter so določene z zakonom, ima
dodatno še najmanj enega strokovnega knjižničarskega delavca.
(4) Visokošolska
knjižnica, ki s svojimi storitvami podpira visokošolski doktorski študij, ima
najmanj enega strokovnega knjižničarskega delavca z znanstvenim naslovom
(znanstveni magisterij ali doktorat znanosti).
48. člen
(usposobljenost strokovnih knjižničarskih
delavcev)
(1) Strokovni
knjižničarski delavci visokošolske knjižnice, ki izvajajo bibliografsko
obdelavo gradiva ter posredovanje knjižničnega gradiva in informacij o gradivu,
imajo najmanj izobrazbo, pridobljeno po študijskem programu prve stopnje,
oziroma izobrazbo, ki ustreza ravni izobrazbe, pridobljene po študijskih
programih prve stopnje, in je v skladu z zakonom, ki ureja slovensko ogrodje
kvalifikacij, uvrščena na 7. raven slovenskega ogrodja kvalifikacij.
(2) Strokovni
knjižničarski delavci visokošolske knjižnice, ki vodijo strokovno delo
knjižnice ali izvajajo zahtevnejše informacijske, izobraževalne in svetovalne
storitve za uporabnike, imajo najmanj izobrazbo, pridobljeno po študijskem
programu druge stopnje, oziroma izobrazbo, ki ustreza ravni izobrazbe,
pridobljene po študijskih programih druge stopnje, in je v skladu z zakonom, ki
ureja slovensko ogrodje kvalifikacij, uvrščena na 8. raven slovenskega ogrodja
kvalifikacij.
(3) Strokovni
knjižničarski delavci visokošolske knjižnice, ki koordinirajo in izvajajo
naloge za potrebe knjižničnega sistema univerze, ki so določene v tretjem odstavku
29. člena zakona, imajo najmanj izobrazbo, pridobljeno po študijskem
programu druge stopnje, oziroma izobrazbo, ki ustreza ravni izobrazbe,
pridobljene po študijskih programih druge stopnje, in je v skladu z zakonom, ki
ureja slovensko ogrodje kvalifikacij, uvrščena na 8. raven slovenskega ogrodja
kvalifikacij.
(4) Vodja
visokošolske knjižnice izpolnjuje pogoje za strokovnega knjižničarskega delavca
in imeti najmanj izobrazbo, pridobljeno po študijskem programu druge stopnje,
oziroma izobrazbo, ki ustreza ravni izobrazbe, pridobljene po študijskih
programih druge stopnje, in je v skladu z zakonom, ki ureja slovensko ogrodje
kvalifikacij, uvrščena na 8. raven slovenskega ogrodja kvalifikacij.
(5) Strokovni
knjižničarski delavci visokošolske knjižnice se vključujejo v programe stalnega
strokovnega izpopolnjevanja v obsegu najmanj 30 ur na vsaka tri leta.
4 Prostor in oprema
49. člen
(knjižnični prostor)
(1) Visokošolska
knjižnica ima prostore za delo z uporabniki, postavitev in uporabo knjižničnega
gradiva in opreme ter druge vrste prostorov za strokovno delo.
(2) Visokošolska
knjižnica ima za uporabo knjižničnega gradiva in študij najmanj eno uporabniško
mesto na 30 študentov visokošolskega zavoda, vpisanih na redni študij prve,
druge in tretje stopnje.
(3) Visokošolska
knjižnica, ki opravlja naloge univerzitetne knjižnice, ima za uporabo
knjižničnega gradiva in študij najmanj eno uporabniško mesto na 100 študentov
univerze, vpisanih na redni študij prve, druge in tretje stopnje.
(4) Narodna
in univerzitetna knjižnica ter Centralna tehniška knjižnica Univerze v
Ljubljani imata za uporabo knjižničnega gradiva in študij vsaka najmanj po eno
uporabniško mesto na 400 študentov Univerze v Ljubljani, vpisanih na redni
študij prve, druge in tretje stopnje.
50. člen
(knjižnična oprema)
(1) Poleg
opreme, opredeljene v drugem odstavku 4. člena
tega pravilnika, ima visokošolska knjižnica tudi posebno opremo, prilagojeno
potrebam študijskih programov, posebnih skupin uporabnikov (na primer slepim in
slabovidnim, gibalno oviranim) oziroma posebni naravi knjižničnega gradiva
visokošolske knjižnice.
(2) Visokošolska
knjižnica ima opremo, ki je potrebna za uporabo vseh vrst gradiva v knjižnični
zbirki.
(3) Visokošolska
knjižnica uporabnikom zagotavlja brezžično povezavo do interneta.
V. SPECIALNE KNJIŽNICE
1 Organizacija knjižnične dejavnosti
51. člen
(način organiziranosti)
(1) Za
upravljanje znanja ima lahko pravna oseba kulturnih, izobraževalnih,
znanstvenoraziskovalnih, gospodarskih, zdravstvenih in drugih organizacij, društev
ali javne uprave (v nadaljnjem besedilu: matična organizacija) specialno
knjižnico, ki izvaja knjižnično javno službo tako, da izvaja knjižnično
dejavnost na posameznih strokovnih področjih delovanja matične organizacije.
(2) Specialna
knjižnica je organizirana kot enota ali del matične organizacije. V
organizacijski strukturi matične organizacije so jasno razvidni status, namen
in naloge specialne knjižnice ter opredeljena odgovornost za njeno delovanje,
nadzor in evalvacijo, tako na ravni matične organizacije kot na ravni
knjižnice.
(3) Specialna
knjižnica izvaja knjižnično javno službo na posameznih strokovnih področjih
delovanja matične organizacije.
(4) Specialna
knjižnica ima vodjo knjižnice.
2 Knjižnično gradivo
52. člen
(upravljanje knjižnične zbirke)
Specialna knjižnica upravlja knjižnično
zbirko v skladu s politiko upravljanja, izgradnje in razvoja knjižnične zbirke,
ki jo redno posodablja in je kot dokument javnega značaja objavljena samostojno
ali kot sestavni del širšega dokumenta matične organizacije.
53. člen
(obseg in dostopnost knjižnične zbirke)
(1) Knjižnično
zbirko specialne knjižnice sestavljajo knjižnično gradivo, ki ga knjižnica
hrani sama, in elektronski informacijski viri, za katere knjižnica vsaj za
določeno časovno obdobje zagotavlja dostop na daljavo. Knjižnično gradivo, ki
ga knjižnica dobi z medknjižnično izposojo, in v knjižničnem katalogu popisano
gradivo, ki je sicer prosto dostopno na internetu, ni del knjižnične zbirke.
(2) Specialna
knjižnica ima na potencialnega uporabnika najmanj 5 enot aktualnega
knjižničnega gradiva, vendar ne manj kot 3.500 enot.
54. člen
(sestava knjižničnega gradiva)
(1) Specialna
knjižnica ima v svoji knjižnični zbirki knjižnično gradivo, ki je vsebinsko
povezano s strokovnim področjem in dejavnostjo matične organizacije.
(2) Specialna
knjižnica zbira, pridobiva, organizira raznovrstne, zanesljive, kakovostne in
pomembne informacijske vire in informacije ter uporabnikom zagotavlja dostop do
njih.
3 Knjižnični delavci
55. člen
(število knjižničnih delavcev)
(1) Specialna
knjižnica ima za izvajanje knjižnične javne službe strokovne knjižničarske
delavce, v skladu s svojim poslanstvom ter glede na velikost in obseg
dejavnosti ima lahko tudi druge strokovne ter administrativno-tehnične delavce.
(2) Število
strokovnih knjižničarskih delavcev je odvisno od obsega dejavnosti specialne
knjižnice, pri čemer je pomembno, da večji del svojega delovnega časa
opravljajo strokovno knjižničarsko delo. Specialna knjižnica ima najmanj enega
strokovnega knjižničarskega delavca.
56. člen
(usposobljenost knjižničnih delavcev)
(1) Knjižnični
delavci specialne knjižnice imajo najmanj izobrazbo, pridobljeno po študijskem
programu druge stopnje, oziroma izobrazbo, ki ustreza ravni izobrazbe,
pridobljene po študijskih programih druge stopnje, in je v skladu z zakonom, ki
ureja slovensko ogrodje kvalifikacij, uvrščena na 8. raven slovenskega ogrodja
kvalifikacij, s področja bibliotekarstva ali s področja, na katerem specialna
knjižnica deluje.
(2) Vodja
specialne knjižnice izpolnjuje pogoje za strokovnega knjižničarskega delavca iz
zakona.
(3) Če
ima specialna knjižnica najmanj enega bibliotekarja, izpolnjevanje pogojev za
vodjo specialne knjižnice iz prejšnjega odstavka ni obvezno.
(4) Knjižnični
delavci specialne knjižnice se najmanj enkrat letno vključujejo v programe
stalnega strokovnega izobraževanja in izpopolnjevanja.
4 Prostor in oprema
57. člen
(knjižnični prostor)
(1) Specialna
knjižnica ima prostore za delo z uporabniki, postavitev knjižničnega gradiva,
uporabo knjižničnega gradiva in opreme ter druge vrste prostorov za strokovno
delo.
(2) Velikost
prostorov specialne knjižnice je odvisna od informacijskih potreb uporabnikov,
velikosti in značilnosti knjižnične zbirke ter vrste in obsega njenih storitev.
(3) Specialna
knjižnica ima 20 m2 površine na 50 potencialnih uporabnikov, vendar ne manj kot
20 m2 skupne
površine.
(4) Specialna
knjižnica ima najmanj eno uporabniško mesto.
58. člen
(knjižnična oprema)
(1) Poleg
opreme, opredeljene v drugem odstavku 4. člena
tega pravilnika, ima specialna knjižnica tudi posebno opremo, prilagojeno
potrebam posebnih skupin uporabnikov (na primer slepim in slabovidnim, gibalno
oviranim) oziroma posebni naravi knjižničnega gradiva specialne knjižnice.
(2) Specialna
knjižnica ima opremo, ki je potrebna za uporabo vseh vrst gradiva v knjižnični
zbirki.
(3) Specialna
knjižnica uporabnikom zagotavlja brezžično povezavo do interneta.
VI. NACIONALNA KNJIŽNICA
1 Knjižnično gradivo
59. člen
(upravljanje knjižnične zbirke)
(1) Nacionalna
knjižnica upravlja knjižnično zbirko v skladu s svojo politiko upravljanja,
izgradnje in razvoja knjižničnih zbirk ter zagotavljanja dostopa do
elektronskih informacijskih virov.
(2) Nacionalna
knjižnica zbira, obdeluje, hrani in posreduje temeljno nacionalno zbirko knjižničnega
gradiva v slovenskem jeziku, o Sloveniji in Slovencih, slovenskih avtorjev,
slovenskih založb, pripadnikov italijanske in madžarske narodnostne skupnosti,
romske skupnosti in drugih manjšinskih skupnosti v Sloveniji (slovenika).
(3) Nacionalna
knjižnica knjižnično zbirko dopolnjuje z obveznim izvodom publikacij, ki so
izšle na ozemlju Republike Slovenije. Z nakupom, darovi in zamenjavo
knjižničnega gradiva z drugimi knjižnicami pridobiva sloveniko, objavljeno
zunaj Republike Slovenije, temeljno znanstveno in strokovno literaturo ter
knjižnično gradivo za podporo študiju, pedagoškemu procesu in
znanstvenoraziskovalnemu delu.
(4) Nacionalna
knjižnica gradi in upravlja Digitalno knjižnico Slovenije.
(5) Vse
publikacije nacionalne zbirke na fizičnih nosilcih zapisa knjižnica zbira v
najmanj dveh izvodih, od katerih je eden arhivski. Elektronske publikacije, ki
niso na fizičnih nosilcih, se zbirajo v enem izvodu.
(6) Arhivski
izvod knjižničnega gradiva na fizičnih nosilcih iz prejšnjega odstavka je urejen
po enakih strokovnih pravilih kot knjižnično gradivo, ki je namenjeno za
uporabo in izposojo. Hrani se praviloma ločeno od knjižničnega gradiva,
namenjenega za uporabo in izposojo, in z upoštevanjem strokovnih načel ter
mednarodnih standardov in priporočil za varovanje, zaščito in trajno hrambo
tovrstnega knjižničnega gradiva.
60. člen
(sestava knjižničnega gradiva)
(1) V
okviru knjižničnih zbirk posebnega knjižničnega gradiva nacionalna knjižnica
zbira rokopisno gradivo, stare tiske, zgodovinsko časopisje, glasbeno gradivo,
kartografsko gradivo, slikovno gradivo, filmsko gradivo, drobne tiske in sivo
literaturo, knjižnično gradivo Slovencev v zamejstvu in po svetu ter drugo
gradivo, ki je pomembno za slovensko kulturo in znanstvenoraziskovalno dejavnost.
(2) Nacionalna
knjižnica gradi knjižnično zbirko tuje znanstvene in strokovne literature ter
zbirko strokovnega bibliotekarskega gradiva.
(3) Za
izvajanje nalog univerzitetne knjižnice ima nacionalna knjižnica tudi
knjižnično gradivo za podporo študiju, pedagoškemu procesu in
znanstvenoraziskovalnemu delu za študente, visokošolske učitelje in sodelavce
ter znanstvene delavce in raziskovalce univerze.
61. člen
(dostopnost knjižničnega gradiva)
(1) Nacionalna
knjižnica večino knjižničnega gradiva praviloma hrani v zaprtih skladiščih. Del
knjižničnega gradiva je lahko postavljen v prostem pristopu, če to dopuščajo
narava gradiva, prostorske razmere in oprema ter načela varovanja in zaščite
knjižničnega gradiva.
(2) Nacionalna
knjižnica omogoča dostop do knjižničnega gradiva nacionalne zbirke in njegovo
uporabo v čitalniških in drugih uporabniških prostorih znotraj knjižnice. Del
gradiva izposoja tudi na dom in z medknjižnično izposojo. Do gradiva v
elektronski obliki (digitalizirano in izvorno digitalno gradivo) omogoča dostop
na namenskih računalnikih znotraj knjižnice, v skladu s predpisi s področja
avtorskega prava pa tudi po spletu v Digitalni knjižnici Slovenije.
2 Knjižnični delavci
62. člen
(število knjižničnih delavcev)
Nacionalna knjižnica ima za izvajanje
dejavnosti iz 2., 26., 29., 33., 36., 37., 38., 39.b, 39.c, 39.d, 39.e in
47. člena zakona ter nalog iz zakona, ki ureja področje obveznega izvoda
publikacij, najmanj 134 knjižničnih delavcev, od tega najmanj 80 % strokovnih
knjižničarskih delavcev.
3 Prostor in oprema
63. člen
(knjižnični prostor)
(1) Nacionalna
knjižnica mora imeti prostor za trajno hranjenje nacionalne zbirke in hranjenje
posebnih in drugih zbirk, prostore za uporabo knjižničnega gradiva, prostore za
pridobivanje in obdelavo knjižničnega gradiva, za izvajanje izobraževanja in
strokovnega usposabljanja, za restavratorsko in konzervatorsko dejavnost ter
prostore za izvajanje vseh drugih zakonskih nalog.
(2) Nacionalna
knjižnica ima prostor za trajno hranjenje digitalnega arhiva e-vsebin s
področja kulture. Za trajno ohranjanje elektronskih publikacij, ki niso na
fizičnih nosilcih, je zagotovljena tudi rezervna lokacija.
(3) Prostori
za uporabnike so ločeni od prostorov za opravljanje strokovnega dela.
(4) Skladiščni
prostori za hranjenje arhivskega izvoda knjižničnega gradiva na fizičnih
nosilcih so ločeni od drugih skladišč.
(5) Nacionalna
knjižnica najdragocenejše knjižnično gradivo hrani v trezorju.
64. člen
(knjižnična oprema)
(1) Nacionalna
knjižnica mora imeti opremo za obdelavo, postavitev, predstavljanje, uporabo,
izposojo in reproduciranje knjižničnega gradiva iz svojih zbirk, opremo za
zaščito in restavriranje gradiva, opremo za digitalizacijo gradiva in trajno
arhiviranje digitalnih vsebin, opremo za delovanje digitalne knjižnice, opremo
za izvajanje izobraževanja in strokovnega usposabljanja, raziskovalno opremo,
komunikacijsko, računalniško in drugo opremo za izvajanje zakonskih nalog in
nalog, ki jih določa sklep o ustanovitvi nacionalne knjižnice.
(2) Za
trajno ohranjanje elektronskih publikacij nacionalne zbirke zagotavlja
nacionalna knjižnica strojno in programsko infrastrukturo.
(3) Nacionalna
knjižnica ima opremo, ki je potrebna za uporabo vseh vrst gradiva v knjižnični
zbirki.
VII. UGOTAVLJANJE IZPOLNJEVANJA POGOJEV ZA IZVAJANJE
KNJIŽNIČNE JAVNE SLUŽBE
65. člen
(metodologija ugotavljanja izpolnjevanja
pogojev)
(1) Pogoji
za izvajanje knjižnične javne službe knjižnice, ki je predmet ugotavljanja
izpolnjevanja pogojev po 36. členu zakona, so določeni v Prilogi 3,
Prilogi 4, Prilogi 5 in Prilogi 6, ki so sestavni deli tega pravilnika. Za vsak
pogoj so navedeni vrsta pogoja, kazalec (z opredelitvijo podatkov in merilom za
ugotavljanje izpolnjevanja pogoja), zahtevana vrednost pogoja in zahtevana
stopnja izpolnjevanja pogoja.
(2) Podatki
za ugotavljanje izpolnjevanja pogojev se zbirajo v skladu z navodili nacionalne
knjižnice. Knjižnice nacionalni knjižnici posredujejo podatke za ta namen.
(3) Posamezna
knjižnica izpolnjuje pogoje iz 36. člena
zakona takrat, kadar izpolnjuje najmanj zahtevano vrednost, ki je določena pri
vsakem pogoju iz Priloge 3, Priloge 4, Priloge 5 ali Priloge 6 tega pravilnika.
VIII. PREHODNI IN KONČNI DOLOČBI
66. člen
(izdaja mnenj za splošne knjižnice)
Mnenja o izpolnjevanju pogojev za splošne
knjižnice iz 22. člena zakona izda
nacionalna knjižnica najpozneje 18 mesecev od uveljavitve tega pravilnika na
podlagi podatkov o stanju za preteklo leto.
67. člen
(izdaja odločb za visokošolske in
specialne knjižnice)
Nacionalna knjižnica izda odločbe o
izpolnjevanju pogojev za izvajanje knjižnične javne službe za visokošolske in
specialne knjižnice iz tretjega odstavka 36. člena
zakona najpozneje 18 mesecev od uveljavitve tega pravilnika na podlagi podatkov
o stanju za preteklo leto.
68. člen
(prenehanje veljavnosti)
Z dnem uveljavitve tega pravilnika
prenehata veljati Pravilnik o pogojih za izvajanje knjižnične dejavnosti kot
javne službe (Uradni list RS, št. 73/03,
70/08 in 80/12), razen poglavja Šolske knjižnice, in Pravilnik o osrednjih
območnih knjižnicah (Uradni list RS, št. 88/03).
69. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 0070-21/2018-98
Ljubljana, dne 27. februarja
2023
EVA 2016-3340-0018
Dr. Asta Vrečko
ministrica 
za kulturo

Priloga 1: Območja
delovanja splošnih knjižnic v Sloveniji
Priloga 2: Število
knjižničnih delavcev v splošni knjižnici in njihove tipične delovne naloge
Priloga 3: Ugotavljanje
izpolnjevanja pogojev – splošne knjižnice
Priloga 4: Ugotavljanje
izpolnjevanja pogojev – visokošolske knjižnice
Priloga 5: Ugotavljanje
izpolnjevanja pogojev – specialne knjižnice
Priloga 6: Ugotavljanje
izpolnjevanja pogojev – nacionalna knjižnica