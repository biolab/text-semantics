o vsebini in obliki javnih in drugih listin o zaključenem
izobraževanju na Univerzi na Primorskem
I. SPLOŠNE DOLOČBE
1. člen
S tem pravilnikom se določata vsebina in oblika javnih in
drugih listin, ki jih izdaja Univerza na Primorskem po zaključenem
izobraževanju na Univerzi na Primorskem (v nadaljevanju: univerza).
2. člen
(1) Javno listino izda
univerza po uspešno zaključenem javnoveljavnem programu izobraževanja,
sprejetem po postopku, ki ga za javnoveljavne programe določa zakon, ki ureja
področje visokega šolstva.
(2) Univerza izdaja
naslednje javne listine:
-       
diplome, katerih sestavni del je priloga k diplomi,
-       
potrdila o opravljenih obveznostih po študijskem programu za
izpopolnjevanje ali delu študijskega programa za pridobitev izobrazbe,
-       
potrdila iz uradnih evidenc.
(3) Univerza oziroma
članice izdajajo tudi druga potrdila, ki niso javne listine.
3. člen
V tem pravilniku uporabljeni izrazi, zapisani v moški
slovnični obliki, so uporabljeni kot nevtralni za moške in ženske.
II. DIPLOMA IN PRILOGA K DIPLOMI
4. člen
(1) Diploma in priloga
k diplomi, ki je njen sestavni del, je javna listina.
(2) Univerza po
končanem javnoveljavnem dodiplomskem (visokošolski strokovni študijski
programi, univerzitetni študijski programi) in podiplomskem (enoviti
magistrski, magistrski in doktorski študijski programi) študijskem programu za
pridobitev izobrazbe izda študentu diplomo in prilogo k diplomi.
5. člen
(1) Diploma vsebuje
navedbo članice, na kateri je študij potekal (v nadaljevanju: članica), ime in
priimek diplomanta, rojstni datum, kraj in državo rojstva diplomanta, naslov
študijskega programa, ki ga je zaključil diplomant, stopnjo izobraževanja ter
strokovni oziroma znanstveni naslov, ki se podeljuje.
(2) V diplomi se
navedejo še zaporedna številka diplome, datum diplomiranja, datum izdaje
diplome oziroma datum promocije pri diplomi po zaključenem doktoratu znanosti,
pečat univerze ter podpisa rektorja univerze in dekana članice.
(3) Diploma po
zaključenem študijskem programu, ki ga je skupno izoblikovalo in ga izvaja več
članic univerze, vsebuje poleg podatkov iz prvega in drugega odstavka tega
člena tudi navedbo vseh članic, ki so izvajalke študijskega programa, ter
podpise rektorja univerze in dekanov članic, ki so izvajalke študijskega
programa.
6. člen
(1) Sestavine obrazca
priloge k diplomi v slovenskem in angleškem jeziku so opredeljene v odredbi o
prilogi, ki jo sprejme minister.
(2) Prilogo k diplomi v
italijanskem jeziku se izdela na željo diplomanta.
(3) Pooblaščena oseba
za podpis priloge k diplomi je dekan članice.
7. člen
(1) Po zaključenem
skupnem študijskem programu prejme diplomant skupno diplomo.
(2) V skupni diplomi so
navedeni vsi visokošolski zavodi, ki sodelujejo pri izvedbi študijskega
programa.
(3) Vsebino, obliko in
postopek izdaje skupne diplome ter priloge k diplomi določijo sodelujoči
visokošolski zavodi s sporazumom ali drugo uradno potrjeno obliko vzajemne
opredelitve sodelovanja visokošolskih zavodov, ki izvajajo skupni študijski
program.
(4) Pri določanju
vsebine skupne diplome se smiselno upoštevajo 5. in 6. člen
tega pravilnika.
8. člen
(1) Oblika diplome in
priloge k diplomi je določena s celostno grafično podobo univerze.
(2) Diploma je tiskana
na papirju, ki je določen s celostno grafično podobo univerze in je na
določenem delu zaščiten s posebnim nevidnim filmom, pod katerim je odtisnjen
znak univerze, viden pod UV svetlobo. Na diplomi je odtisnjen pečat univerze v
tehniki suhega žiga.
(3) Priloga k diplomi
je tiskana na papirju, ki je določen s celostno grafično podobo univerze.
Posamezni listi priloge k diplomi so izpisani dvostransko. Priloga k diplomi je
zaščitena z znakom univerze, ki je na vsakem listu priloge odtisnjen v tehniki
suhega žiga.
III. IZDAJA NOVE DIPLOME
9. člen
(1) Nova diploma se
izda:
-       
ko se na diplomi odkrije napaka,
-       
zaradi spremembe spola diplomanta.
(2) Postopek izdaje
nove diplome vodi pristojna služba rektorata.
(3) Sklep o tem, da se
izda nova diploma, izda rektor.
10. člen
(1) Postopek izdaje
nove diplome zaradi ugotovljene napake se začne po uradni dolžnosti, kadar
napako ugotovi članica, ali na zahtevo diplomanta, ko napako ugotovi sam in to
sporoči članici.
(2) Postopek izdaje
nove diplome zaradi spremembe spola diplomanta se začne na zahtevo diplomanta,
ki prošnji priloži nov rojstni list oziroma drugi osebni identifikacijski
dokument.
IV. POTRDILO O OPRAVLJENIH OBVEZNOSTIH PO ŠTUDIJSKEM PROGRAMU
ZA IZPOPOLNJEVANJE ALI DELU ŠTUDIJSKEGA PROGRAMA ZA PRIDOBITEV IZOBRAZBE
11. člen
(1) Udeleženec, ki
opravi obveznosti po javnoveljavnem študijskem programu za izpopolnjevanje ali
delu javnoveljavnega študijskega programa za pridobitev izobrazbe, prejme
potrdilo, ki je javna listina.
(2) Potrdilo po
programih iz prejšnjega odstavka vsebuje navedbo članice, ime in priimek
udeleženca, rojstni datum, kraj in državo rojstva udeleženca, naslov in čas
trajanja programa, ki ga je zaključil udeleženec, datum, ko je udeleženec
opravil vse obveznosti po programu, trajanje v številu ur programa, v kolikor
program ni ovrednoten s kreditnimi točkami oziroma ovrednotenje programa v
številu kreditnih točk po sistemu ECTS, če je program ovrednoten s kreditnimi
točkami.
(3) Potrdilo o
opravljenem delu javnoveljavnega študijskega programa za pridobitev izobrazbe
vsebuje tudi podatek o naslovu in stopnji študijskega programa, katerega del
je.
(4) Potrdilo vsebuje še
zaporedno številko in datum izdaje potrdila ter pečat univerze.
(5) Potrdilo podpišeta
dekan članice in rektor univerze.
12. člen
Oblika in papir potrdila iz 11. člena
tega pravilnika sta določeni s celostno grafično podobo univerze.
V. DRUGA POTRDILA, KI NISO JAVNE LISTINE
13. člen
(1) Udeleženec, ki je
opravil obveznosti po programu izobraževanja, ki nima javne veljavnosti (v
nadaljevanju V. poglavja: program), t. j. ni sprejet po postopku, ki ga za
javnoveljavne programe določa zakon, ki ureja področje visokega šolstva, prejme
potrdilo, ki ni javna listina.
(2) Udeleženec, ki se
udeleži konference, posveta, seminarja, delavnice ali drugega dogodka v
organizaciji univerze oziroma članice univerze, prejme potrdilo o udeležbi, ki
ni javna listina.
14. člen
(1) Potrdilo mora
obvezno vsebovati navedbo univerze oziroma članice univerze, ki je izvajalka
programa, ime in priimek udeleženca izobraževanja (v nadaljevanju: udeleženec),
rojstni datum udeleženca ter naslov programa, ki ga je udeleženec zaključil,
oziroma naslov dogodka, ki se ga je udeležil.
(2) Potrdilo vsebuje še
zaporedno številko in datum izdaje potrdila ter pečat univerze oziroma članice
univerze.
(3) Potrdilo podpiše
pristojna oseba na univerzi oziroma članici univerze.
15. člen
(1) Poleg obveznih
sestavin, opredeljenih v 14. členu tega
pravilnika, ima lahko potrdilo tudi druge sestavine, če je tako določeno s
pravilnikom članice univerze, ki je izvajalka programa.
(2) Če izobraževanje
izvaja neposredno univerza, potrdilo vsebuje še naslednje podatke: čas trajanja
programa, datum, ko je udeleženec opravil vse obveznosti po programu, trajanje
izobraževanja v številu ur programa, v kolikor program ni ovrednoten s
kreditnimi točkami oziroma ovrednotenje programa v številu kreditnih točk po
sistemu ECTS, če je program ovrednoten s kreditnimi točkami.
16. člen
Pri obliki potrdila članica univerze oziroma univerza
upošteva celostno grafično podobo univerze.
VI. POSTOPEK IZDAJE
17. člen
(1) Postopek izdaje
javnih listin je določen v navodilih, ki jih sprejme rektor univerze.
(2) Postopek izdaje
potrdila, ki ni javna listina, določi članica s svojimi pravili. Če potrdilo
izdaja neposredno univerza, je postopek izdaje določen v navodilih iz prvega
odstavka tega člena.
VII. EVIDENCA IZDANIH JAVNIH LISTIN
18. člen
(1) O izdanih diplomah,
prilogah k diplomi in potrdilih univerza in članice univerze vodijo posebno
evidenco v skladu z zakonom, posebnimi predpisi in navodili iz prvega odstavka
17. člena tega pravilnika.
(2) Sklep v zadevi
izdaje nove diplome zaradi ugotovljene napake/pomote na diplomi je del evidence
o izdanih diplomah. Napako je potrebno zaradi revizijske sledi popraviti v
evidenci izdanih diplom ter glede na popravek po potrebi tudi v evidenci
diplomantov in študentov (npr. če gre za pomoto v osebnem podatku diplomanta).
VIII. PREHODNE IN KONČNE DOLOČBE
19. člen
(1) Ta pravilnik začne
veljati naslednji dan po objavi v Uradnem listu Republike Slovenije.
(2) Z začetkom
veljavnosti tega pravilnika preneha veljati Pravilnik o vsebini in obliki
javnih in drugih listin o zaključenem izobraževanju na Univerzi na Primorskem,
št. 0221-09/07 z dne 13. 6. 2007.
20. člen
(1) Navodila iz prvega
odstavka 17. člena tega pravilnika rektor
univerze sprejme najkasneje v 30-ih dneh po uveljavitvi tega pravilnika.
(2) Do sprejema navodil
iz prvega odstavka 17. člena tega
pravilnika se smiselno uporabljajo določbe Navodil za postopek izdelave in
izdaje ter vodenje evidenc o izdanih javnih in drugih listinah o zaključenem
izobraževanju na Univerzi na Primorskem, št. 0221-05/05
z dne 8. 7. 2005.
Št. 002-15/23
Prof. dr. Klavdija Kutnar
rektorica 
Univerze na Primorskem