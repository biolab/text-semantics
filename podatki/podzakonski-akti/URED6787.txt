I. SPLOŠNE DOLOČBE
1. člen
(vsebina)
Ta uredba kot koncesijski akt določa pogoje
za podelitev in izvajanje rudarske pravice za izkoriščanje proda v
pridobivalnem prostoru Stari Grad 4 v občini Krško.
2. člen
(koncesijska pogodba)
(1) Sklepanje koncesijske pogodbe se
začne na predlog, ki ga imetnik odločbe o izbiri nosilca rudarske pravice vloži
na ministrstvo, pristojno za rudarstvo.
(2) V primeru neskladja določb te
uredbe in določb koncesijske pogodbe veljajo določbe te uredbe.
3. člen
(splošni varstveni pogoji in ukrepi)
(1) Nosilec rudarske pravice za
izkoriščanje mora med izvajanjem rudarske pravice in med opustitvijo izvajanja
rudarskih del izpolnjevati tudi vse pogoje po predpisih, ki urejajo ceste,
gozdove, varstvo okolja, ohranjanje narave, varstvo voda, varstvo kulturne
dediščine, varstvo pred naravnimi in drugimi nesrečami, ter po drugih
predpisih, s katerimi se urejajo rudarska dela.
(2) Poleg izpolnjevanja pogojev iz
prejšnjega odstavka mora nosilec rudarske pravice za izkoriščanje zagotoviti
še:
-       
ukrepe, da se predvideni poseg v okolje izvede tako, da se v največji
mogoči meri zmanjša poraba prostora in energije,
-       
ukrepe, s katerimi se dosegajo največje mogoče stopnje varstva okolja
pred izpustom plinastih, tekočih ali trdnih snovi v zrak, tla, površinske vode
ali podtalnico,
-       
ukrepe za preprečevanje čezmernega onesnaževanja okolja s hrupom,
-       
smotrno izkoriščanje mineralne surovine z uporabo ustrezne sodobne
tehnologije,
-       
upoštevanje pravil ravnanja, varstvenih režimov, izhodišč in
naravovarstvenih pogojev za varstvo naravnih vrednot in ohranjanje biotske
raznovrstnosti,
-       
ukrepe pri tveganju in nevarnosti za okolje ob morebitni ekološki
nesreči kot posledici posega,
-       
ukrepe za zavarovanje vodnih virov, če koncesionar odkrije nahajališče
vode,
-       
dovozne poti do kraja posega in njihovo primerno ureditev,
-       
ukrepe za preprečitev razlitja motornih olj in naftnih derivatov,
-       
ukrepe v zvezi s sanacijo in ponovno ureditvijo zemljišč med dejavnostjo
in po njenem prenehanju, in sicer tako, da se kar najbolj vzpostavi novo ali
nadomesti prejšnje okoljsko stanje, in
-       
ukrepe, da se ne poslabšata stanje voda in vodni režim.
4. člen
(zagotavljanje varstva in zdravja pri
delu)
Varstvo in zdravje pri delu mora nosilec
rudarske pravice za izkoriščanje zagotavljati v skladu z zakonom, ki ureja
rudarstvo.
5. člen
(obveznost obveščanja in poročanja)
Nosilec rudarske pravice za izkoriščanje
mora poročati organom in zavodom v skladu s predpisi, ki urejajo rudarstvo,
vode, varstvo podzemnih jam, ohranjanje narave in varstvo okolja, in drugimi
predpisi.
6. člen
(obveznost plačila rudarske koncesnine in
rezerviranih sredstev za sanacijo)
(1) Nosilec rudarske pravice za
izkoriščanje je zavezanec za plačevanje rudarske koncesnine in zavezanec za
zagotavljanje in plačevanje rezerviranih sredstev za sanacijo v skladu z
zakonom, ki ureja rudarstvo.
(2) Rudarska koncesnina se odmerja,
plačuje in usklajuje v skladu z zakonom, ki ureja rudarstvo, in s predpisom, ki
ureja plačevanje rudarskih koncesnin.
(3) Rezervirana sredstva za sanacijo
se odmerjajo, plačujejo in usklajujejo v skladu z zakonom, ki ureja rudarstvo,
in s predpisom, ki ureja plačevanje sredstev za sanacijo.
7. člen
(prenehanje koncesijske pogodbe)
Koncesijska pogodba preneha iz razlogov in
na način, kot to določa zakon, ki ureja rudarstvo.
8. člen
(odvzem rudarske pravice)
Rudarska pravica za izkoriščanje se odvzame
iz razlogov in na način, kot to določa zakon, ki ureja rudarstvo.
II. MINERALNA SUROVINA, PRIDOBIVALNI PROSTOR IN POGOJI, POD
KATERIMI SE PODELJUJE RUDARSKA PRAVICA
9. člen
(izkoriščanje proda v pridobivalnem
prostoru Stari Grad 4 v občini Krško, k. o. Pesje in k. o. Drnovo)
(1) Predmet rudarske pravice je
izkoriščanje proda v skupni količini do 962 000 (devetsto dvainšestdeset tisoč)
kubičnih metrov v raščenem stanju.
(2) Pridobivalni prostor Stari Grad 4
predstavlja nov pridobivalni prostor, in sicer v obsegu iz tretjega in četrtega
odstavka tega člena.
(3) Pridobivalni prostor Stari Grad 4
obsega:
a)     v celoti zemljišča s parcelnimi številkami 274/249, 274/250,
274/251, 274/252, 274/254, 274/279, 274/291, 274/298, 274/312, 274/313,
274/324, 274/551, 274/255, 274/258, 274/274, 274/280, 274/289, 274/290,
274/293, 274/295, 274/299, 274/300, 274/301, 274/302, 274/314, 274/502, 274/503,
274/558, 274/560, 274/573, 274/574, 274/581, 292/50, 292/51, 292/85, 292/86,
vse k. o. Pesje;
b)    
del zemljišča s parcelno številko 2111/43,
k. o. Drnovo, ki leži vzhodno od meje, določene s poligonom točk
54–55–56–57, pri čemer točka 54 leži na tromeji zemljišč s parcelnimi
številkami 2111/43, k. o. Drnovo, ter 292/46 in 292/51, k. o. Pesje,
točka 57 leži na presečišču premice skozi točki 56 in 61 z vzhodno parcelno
mejo zemljišča s parcelno številko 2111/43, k. o. Drnovo, točke 55, 56 in
61 pa imajo naslednje koordinate v Gauss-Krügerjevem koordinatnem sistemu:


Točka

Y_GK

X_GK


55

541718,46

87265,54


56

541742,91

87260,48


61

541936,18

87252,70


c)    
dele zemljišč s parcelnimi številkami 274/253,
274/256, 274/257, 274/260 in 274/595, vse k. o. Pesje, ki ležijo severno od
meje, določene z daljico med točkama 57 in 62, pri čemer točka 62 leži na
presečišču premice skozi točki 56 in 61 z vzhodno parcelno mejo zemljišča s
parcelno številko 274/595, k. o. Pesje;
d)    
dele zemljišč s parcelnimi številkami 274/281,
274/493, 274/288, 274/316, 274/535, 274/536 in 274/321, vse k. o. Pesje,
ki ležijo severno od meje, določene s poligonom točk 75*–78–2–3*, pri čemer
točka 75* leži na presečišču premice skozi točki 75 in 78 z južno parcelno mejo
zemljišča s parcelno številko 274/281, k. o. Pesje, točka 3* na presečišču
premice skozi točki 2 in 7 z vzhodno parcelno mejo zemljišča s parcelno
številko 274/321, k. o. Pesje, točke 75, 78, 2 in 7 pa imajo naslednje
koordinate v Gauss-Krügerjevem koordinatnem sistemu:


Točka

Y_GK

X_GK


75

542171,64

87243,21


78

542224,62

87241,08


2

542668,61

87148,40


7

542651,48

87445,90


e)    
del zemljišča s parcelno številko 274/534,
k. o. Pesje, ki leži severno od meje, določene z daljico skozi točki 75*
in 78, ter južno od daljice med točkama 21 in 22. Točka 21 leži na južni
tromeji zemljišč s parcelnimi št. 274/293, 274/292 in 274/534, vse k. o.
Pesje, točka 22 pa leži na tromeji zemljišč s parcelnimi št. 274/503, 274/534
in 274/582, vse k. o. Pesje;
f)      dele zemljišč s parcelnimi številkami 274/309, 274/310, 274/303,
274/311, vse k. o. Pesje, ki ležijo zahodno od meje, določene z daljico
med točkama 3*–7*, pri čemer točka 3* leži na presečišču premice skozi točki 2
in 7 z vzhodno parcelno mejo zemljišča s parcelno številko 274/321, k. o.
Pesje, točka 7* pa na presečišču premice skozi točki 2 in 7 s severno
parcelno mejo zemljišča s parcelno številko 274/311, k. o. Pesje.
(4) Pridobivalni prostor lahko v najglobljem
delu sega do nadmorske višine +137 metrov.
(5) Skupna površina pridobivalnega
prostora je 15,7802 hektara.
(6) Koncesija za izkoriščanje se lahko
podeli za največ 4 leta.
(7)  Rudarska pravica za izkoriščanje
se podeli brez javnega razpisa gospodarski družbi KOSTAK komunalno stavbno
podjetje, d. d., Leskovška cesta 2A, 8270 Krško, matična številka
5156572000, davčna številka SI82719241.
(8) Drugi pogoji s področja varstva
okolja, ohranjanja narave, varstva voda, varstva kulturne dediščine, varstva pred
naravnimi in drugimi nesrečami in druge obveznosti, ki jih mora nosilec
rudarske pravice upoštevati pri njenem izvajanju, so:
a)     upoštevanje Uredbe o Državnem prostorskem načrtu za območje HE
Brežice (Uradni list RS, št. 50/12 in 69/13);
b)     pridobitev soglasij pristojnih soglasodajalcev k rudarskemu
projektu za pridobitev koncesije za izkoriščanje in dovoljenj po predpisih, ki
urejajo ceste, vode, okolje, naravo, naravne vrednote, kulturno dediščino in
drugo;
c)     upoštevanje naravovarstvenih smernic Zavoda Republike Slovenije za
varstvo narave številka 3-III-560/2-O-13/HT z dne 6. avgusta 2013, ki so
objavljene na spletnih straneh ministrstva, pristojnega za rudarstvo, in bodo
sestavni del odločbe o izbiri nosilca rudarske pravice za izkoriščanje.
(9) Sanacijo pridobivalnega prostora
je treba izvajati v skladu s potrjenim rudarskim projektom za pridobitev koncesije
za izkoriščanje. Zagotavljanje in plačevanje rezerviranih sredstev za sanacijo
se uredi na način, kot to določa zakon, ki ureja rudarstvo. Način zagotavljanja
in plačevanja rezerviranih sredstev za sanacijo se določi v koncesijski
pogodbi.
(10) V zvezi z mineralno surovino iz
prvega odstavka tega člena se lahko opravljajo naslednje dejavnosti:
-       
pridobivanje mineralne surovine,
-       
skladiščenje in obogatitev mineralne surovine,
-       
uporaba mineralne surovine in produktov njene obogatitve za lastne
potrebe ter prodajo na trgu in
-       
opustitev izkoriščanja oziroma sanacija okolja in odprava posledic,
nastalih pri izvajanju rudarskih del, izvedba ukrepov zavarovanja, da se
izključi nevarnost za zdravje ali življenje ljudi in živali ter možni
povzročitelji onesnaževanja okolja oziroma predvidljive škode na objektih in
okolju.
III. KONČNA DOLOČBA
10. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.
Št. 00729-19/2014
Ljubljana, dne 22. maja 2014
EVA 2014-2430-0053
Vlada Republike Slovenije
mag. Alenka Bratušek l.r.
Predsednica