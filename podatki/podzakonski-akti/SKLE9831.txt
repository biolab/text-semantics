1. člen
(vsebina sklepa)
(1) Ta sklep določa:
1.     
podrobnejšo vsebino načrta upravljanja tveganj pokojninskega sklada;
2.     
način in roke predložitve načrta upravljanja tveganj vzajemnega
pokojninskega sklada in krovnega pokojninskega sklada oziroma njegovih
sprememb.
(2) Določbe tega sklepa, ki se
nanašajo na krovni pokojninski sklad, se uporabljajo za podsklad krovnega
pokojninskega sklada.
2. člen
(pojmi)
Za namene tega sklepa veljajo naslednje
opredelitve pojmov:
1.     
»kreditno tveganje« je tveganje nastanka izgube pokojninskemu skladu
zaradi neizpolnitve obveznosti nasprotne stranke;
2.     
»likvidnostno tveganje« je tveganje, ko premoženja (pozicij)
pokojninskega sklada ni mogoče prodati, unovčiti ali zapreti v ustrezno kratkem
času znotraj omejenih stroškov, tako da pokojninski sklad ne more izpolnjevati
svojih obveznosti skladno z 310. členom Zakona o pokojninskem in invalidskem
zavarovanju (Uradni list RS, št. 96/12, 39/13,
99/13 – ZSVarPre-C, 101/13 – ZIPRS1415, 44/14 – ORZPIZ206, 85/14 – ZUJF-B,
95/14 – ZUJF-C, 90/15 – ZIUPTD, 102/15, 23/17, 40/17, 65/17, 28/19 in 75/19;
v nadaljnjem besedilu: ZPIZ‑2);
3.     
»tržno tveganje« je tveganje nastanka izgube pokojninskemu skladu zaradi
spremembe tržnih vrednosti pozicij v premoženju pokojninskega sklada, ki so
posledica spremembe tržnih spremenljivk, kot so obrestne mere, devizni tečaji,
cene lastniških finančnih instrumentov ali spremembe kreditne sposobnosti
izdajatelja;
4.     
»tveganje nedoseganja zajamčene donosnosti« je tveganje, da je vrednost
sredstev člana pokojninskega sklada nižja od zajamčene vrednosti njegovih
sredstev;
5.     
»tveganje glede trajnostnosti« pomeni okoljski, socialni ali
upravljavski dogodek ali okoliščino, ki ima lahko v primeru, da do nje pride,
dejanski ali potencialen znaten negativni vpliv na vrednost naložbe
pokojninskega sklada;
6.     
»operativno tveganje« je tveganje nastanka izgube pokojninskemu skladu
zaradi neustreznih notranjih procesov in nepravilnega ravnanja ljudi oziroma
delovanja sistemov v upravljavcu pokojninskega sklada ali zaradi zunanjih
dogodkov in dejanj. Operativno tveganje vključuje tudi pravno in dokumentarno
tveganje ter tveganja, ki izhajajo iz postopkov trgovanja, poravnave in
vrednotenja sredstev ter obveznosti, ki jih izvaja upravljavec pokojninskega
sklada za račun pokojninskega sklada.
3. člen
(opredelitev upravljanja tveganj)
(1) Upravljanje tveganj obsega
ugotavljanje, merjenje oziroma ocenjevanje, obvladovanje in spremljanje
tveganj, vključno s poročanjem o tveganjih, ki jim je ali bi jim lahko bil
izpostavljen pokojninski sklad pri svojem poslovanju.
(2) Ugotavljanje tveganj vključuje
celovito in pravočasno prepoznavanje tveganj, katerim je ali bi lahko bil izpostavljen
pokojninski sklad pri svojem poslovanju, ter analizo vzrokov za njihov
nastanek. Ugotovitve o tveganjih morajo biti dokumentirane.
(3) Merjenje oziroma ocenjevanje
tveganj vključuje izdelavo kvantitativnih in/ali kvalitativnih ocen za merljiva
in/ali nemerljiva tveganja, ki jih je upravljavec pokojninskega sklada ugotovil
v postopku ugotavljanja tveganj. Ocene tveganj morajo biti dokumentirane.
(4) Obvladovanje tveganj vključuje
ukrepe in pravila izvajanja ukrepov sprejemanja, zmanjševanja, razpršitve,
prenosa in izognitve tveganjem, ki jih je upravljavec pokojninskega sklada
ugotovil in izmeril oziroma ocenil.
(5) Spremljanje tveganj vključuje
pravila glede odgovornosti, pogostosti in načina spremljanja tveganj, ki jih
prevzema pokojninski sklad pri svojem poslovanju.
4. člen
(načrt upravljanja tveganj)
(1) Upravljavec pokojninskega sklada za
vsak pokojninski sklad, ki ga upravlja, sprejme, izvaja in vzdržuje ustrezen
načrt upravljanja tveganj, ki obsega:
1.     
postopke ugotavljanja tveganj, katerim je ali bi lahko bil izpostavljen
pokojninski sklad pri svojem poslovanju;
2.     
postopke, ki upravljavcu pokojninskega sklada omogočajo, da za vsak
pokojninski sklad, ki ga upravlja, izmeri oziroma oceni izpostavljenost
tržnemu, kreditnemu, likvidnostnemu in operativnemu tveganju tveganju glede trajnostnosti ter vsem drugim
vrstam tveganj, katerim bi lahko bil izpostavljen pokojninski sklad;
3.     
tehnike, orodja in ureditve, s katerimi meri in obvladuje tveganja
skladno s 6. členom tega sklepa;
4.     
razporeditev odgovornosti pri upravljanju tveganj;
5.     
pogoje, vsebino in pogostost poročanja o upravljanju tveganj.
(2) Poročanje o upravljanju tveganj iz
5. točke prejšnjega odstavka obsega:
1.     
redno poročanje upravi in vodstveni ravni, ki je neposredno podrejena
upravi upravljavca pokojninskega sklada in odgovorna za sprejemanje tekočih
poslovno‑operativnih odločitev v zvezi upravljanjem tveganj, o izmerjenih
oziroma ocenjenih tveganjih pokojninskega sklada, o vseh dejanskih in
predvidljivih kršitvah sprejetih ali predpisanih omejitev tveganja, z namenom
sprejetja pravočasnih in primernih ukrepov;
2.     
pripravo poročil za upravo in nadzorni svet upravljavca pokojninskega
sklada o usklajenosti izmerjenih oziroma ocenjenih tveganjih z vnaprej določeno
tveganostjo pokojninskega sklada, o skladnosti naložb pokojninskega sklada z
omejitvami izpostavljenosti, ki veljajo za ta pokojninski sklad ter o
ustreznosti in učinkovitosti postopkov upravljanja tveganj z navedbo, ali so
bili za odpravo morebitnih pomanjkljivosti sprejeti ustrezni ukrepi.
(3) Načrt upravljanja tveganj
pokojninskega sklada mora biti sorazmeren značilnostim, obsegu in zapletenosti
poslov, ki jih opravlja upravljavec pokojninskega sklada za račun pokojninskega
sklada.
(4) Upravljavec krovnega pokojninskega
sklada načrte upravljanja tveganj za posamezne podsklade krovnega pokojninskega
sklada združi v načrt upravljanja tveganj krovnega pokojninskega sklada.
(5) Upravljavec skupine kritnih
skladov iz prvega odstavka 324. člena ZPIZ‑2 načrte upravljanja tveganj za
posamezne kritne sklade združi v načrt upravljanja tveganj skupine kritnih
skladov.
5. člen
(posodabljanje načrta upravljanja tveganj)
(1) Upravljavec pokojninskega sklada
preveri ustreznost načrta upravljanja tveganj pokojninskega sklada vsaj enkrat
na leto, obenem pa tudi ob vsaki pomembni spremembi izpostavljenosti tveganjem.
(2) Za namen iz prejšnjega odstavka
upravljavec spremlja in ocenjuje:
1.     
ustreznost in učinkovitost načrta upravljanja tveganj pokojninskega
sklada;
2.     
skladnost poslovanja upravljavca pokojninskega sklada z načrtom
upravljanja tveganj pokojninskega sklada;
3.     
ustreznost in učinkovitost ukrepov, sprejetih za odpravo morebitnih
pomanjkljivosti pri upravljanju tveganj pokojninskega sklada.
(3) Upravljavec vzajemnega
pokojninskega sklada oziroma krovnega pokojninskega sklada za vsak vzajemni
pokojninski sklad ali krovni pokojninski sklad, ki ga upravlja, Agenciji za trg
vrednostnih papirjev predloži načrt upravljanja tveganj v skladu s 300. členom
ZPIZ‑2 in vsako njegovo spremembo v skladu s 7. členom Sklepa o poročanju
upravljavca vzajemnega pokojninskega sklada in krovnega pokojninskega sklada
(Uradni list RS, št. 79/13).
6. člen
(merjenje in obvladovanje tveganj)
(1) Upravljavec pokojninskega sklada
sprejeme ustrezno in učinkovito ureditev, postopke in tehnike merjenja in
obvladovanja tveganj, katerim je pokojninski sklad izpostavljen oziroma bi jim
lahko bil izpostavljen.
(2) Ureditev, postopki in tehnike iz
prejšnjega odstavka morajo biti sorazmerni značilnostim, obsegu in zapletenosti
poslov, ki jih opravlja za račun pokojninskega sklada, ter skladni s profilom
tveganosti pokojninskega sklada.
(3) Za namene iz prvega odstavka tega
člena upravljavec pokojninskega sklada:
1.     
sprejme in ustrezno dokumentira ureditev, postopke in tehnike
upravljanja tveganj, ki mu bodo omogočali, da bo pravočasno in na podlagi
točnih in zanesljivih podatkov izmeril tveganja posameznih naložb in poslov ter
njihov prispevek k celotni tveganosti pokojninskega sklada;
2.     
vzpostavi, izvaja in vzdržuje sistem internih omejitev izpostavljenosti
tveganjem za namen obvladovanja tveganj, katerim je izpostavljen pokojninski
sklad, pri čemer upošteva vsa tveganja, ki so bistvena za pokojninski sklad, in
zagotovi primernost internih omejitev glede na njegov profil tveganosti;
3.     
zagotovi, da je dejanska tveganost pokojninskega sklada skladna s
sistemom omejitev izpostavljenosti tveganjem iz prejšnje točke;
4.     
sprejme, izvaja in vzdržuje ustrezne postopke, v skladu s katerimi se
dejanske ali pričakovane kršitve sistema omejitev tveganj pokojninskega sklada
čim prej odpravijo oziroma preprečijo v najboljšem interesu članov
pokojninskega sklada.
(4) Upravljavec pokojninskega sklada
za vsak pokojninski sklad, ki ga upravlja, ustrezno upravlja likvidnostno
tveganje, tako da bo mogoče tekoče izpolnjevati obveznosti iz 310. člena ZPIZ‑2.
(5) Upravljavec pokojninskega sklada
za vsak pokojninski sklad, ki ga upravlja, zagotovi, da likvidnost njegovih
naložb ustreza obveznostim iz določil o izplačilih, navedenih v pravilih
upravljanja.

Sklep o upravljanju tveganj pokojninskega
sklada (Uradni list RS, št. 79/13) vsebuje naslednjo prehodno in
končno določbo:
»PREHODNA IN KONČNA DOLOČBA
7. člen
(uporaba
sklepa)
Za pokojninske sklade, ki morajo
pokojninske načrte in pravila upravljanja uskladiti v skladu s prvim odstavkom
416. člena ZPIZ‑2, se ta sklep začne uporabljati z dnem izvedbe te uskladitve,
do takrat pa se uporablja Sklep o izjavi o naložbeni politiki ter o
obvladovanju tveganj pokojninskega sklada (Uradni list RS, št. 137/06).
8. člen
(uveljavitev
sklepa)
Ta sklep začne veljati petnajsti dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
upravljanju tveganj pokojninskega sklada (Uradni list RS, št. 90/20) vsebuje naslednje prehodne in
končne določbe:
»PREHODNE IN KONČNE DOLOČBE
3. člen
(uporaba
sklepa)
(1) Za
pokojninske sklade, za katere morajo upravljavci pokojninske načrte in pravila
upravljanja uskladiti v skladu s 137. členom Zakona o spremembah in dopolnitvah
Zakona o pokojninskem in invalidskem zavarovanju (Uradni list RS, št. 75/19; nadaljnjem besedilu: ZPIZ‑2G), se ta sklep začne uporabljati z dnem izvedbe
te uskladitve.
(2) Za
Sklad obveznega dodatnega pokojninskega zavarovanja se ta sklep začne uporabljati
z dnem izvedbe uskladitve iz prvega odstavka 136. člena ZPIZ-2G.
4. člen
(uveljavitev
sklepa)
Ta sklep začne veljati petnajsti dan po
objavi v Uradnem listu Republike Slovenije.«.