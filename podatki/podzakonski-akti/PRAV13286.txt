1. člen
(vsebina)
(1) Ta uredba določa najnižjo višino zahtevanega jamstva
za povračilo vseh plačil potrošnika in stroškov povratka potrošnika zaradi
likvidnostnih težav organizatorja potovanja in podjetja, ki omogoča povezane
potovalne aranžmaje (v nadaljnjem besedilu: jamstvo), način izračuna letnega
prometa, povezanega z izvedbo turističnih paketov, in pogoje delovanja
jamstvene sheme.
(2) S to uredbo se v pravni red Republike Slovenije
delno prenaša Direktiva (EU) 2015/2302 Evropskega parlamenta in Sveta z dne
25. novembra 2015 o paketnih potovanjih in povezanih potovalnih
aranžmajih, spremembi Uredbe (ES) št. 2006/2004 in Direktive 2011/83/EU
Evropskega parlamenta in Sveta ter razveljavitvi Direktive Sveta 90/314/EGS (UL
L št. 326 z dne 11. 12. 2015, str. 1).
2. člen
(pomen izrazov)
Izrazi, uporabljeni v tej uredbi, imajo enak pomen, kot ga
imajo v Zakonu o varstvu potrošnikov (Uradni list RS, št. 98/04 – uradno
prečiščeno besedilo, 114/06 – ZUE, 126/07, 86/09, 78/11, 38/14, 19/15, 55/17 –
ZKolT in 31/18).
3. člen
(zagotavljanje jamstva)
Jamstvo zagotovita organizator potovanja in podjetje, ki
omogoča povezane potovalne aranžmaje (v nadaljnjem besedilu: organizator
potovanja).
4. člen
(oblike jamstev)
Organizator potovanja zagotovi jamstvo v obliki:
-       
zavarovanja pri zavarovalnici,
-       
namenskega bančnega depozita,
-       
bančne garancije ali
-       
vključitve v jamstveno shemo.
5. člen
(najnižja višina zahtevanega jamstva)
(1) Najnižja višina zahtevanega jamstva v obliki
zavarovanja pri zavarovalnici, namenskega bančnega depozita ali bančne
garancije zagotavlja kritje v višini najmanj 10 odstotkov letnega prometa
organizatorja potovanja, najnižja višina zahtevanega jamstva v jamstveni shemi
pa najmanj 2 odstotka skupnega letnega prometa vseh organizatorjev potovanj,
vključenih v jamstveno shemo.
(2) Organizator potovanja, ki v preteklem poslovnem letu
ni imel letnega prometa, zagotovi najnižjo višino zahtevanega jamstva, ki
zagotavlja kritje v višini najmanj 10 odstotkov načrtovanega letnega prometa.
6. člen
(jamstvena shema)
(1) Jamstvena shema je skupek sredstev, ki se zberejo za
namene povračila vseh plačil potrošnika in stroškov povratka potrošnika iz
naslova odgovornosti organizatorja potovanja. Jamstvena shema se lahko oblikuje
v okviru katerekoli pravne osebe, ki postane nosilec jamstvene sheme.
(2) Sredstva, zbrana za namene povračila vseh plačil
potrošnika in stroškov povratka potrošnika iz naslova odgovornosti organizatorja
potovanja, se vodijo na ločenem namenskem računu.
(3) Nosilec jamstvene sheme organizatorju potovanja na
njegovo zahtevo omogoči vpogled v namenski račun iz prejšnjega odstavka.
(4) Če se jamstvena shema oblikuje v okviru
gospodarskega interesnega združenja, članstvo v tem združenju ne sme biti pogoj
za vključitev v to shemo.
7. člen
(vplačila v jamstveno shemo)
(1) Organizator potovanja, ki se vključi v jamstveno
shemo, vplačuje v jamstveno shemo višino sredstev glede na vrsto in ceno
turističnih paketov, vrsto prevoza, dolžino obdobja zahtevanih predplačil pred
začetkom izvedbe turističnega paketa in svojo bonitetno oceno, pri čemer
prispeva v jamstveno shemo najmanj 1 odstotek in največ 10 odstotkov letnega
prometa.
(2) Organizator potovanja, ki v preteklem poslovnem letu
ni imel letnega prometa, vplačuje v jamstveno shemo višino sredstev v skladu s
prejšnjim odstavkom glede na načrtovani letni promet.
8. člen
(izstop iz jamstvene sheme)
Organizator potovanja, ki izstopi iz jamstvene sheme, je
upravičen do vračila vplačanih sredstev, razen če so bile iz jamstvene sheme
plačane obveznosti zaradi njegovih likvidnostnih težav.
9. člen
(nadomestilo)
Nosilec jamstvene sheme je za svoje delo upravičen do plačila
nadomestila, ki pokriva dejanske stroške upravljanja jamstvene sheme.
10. člen
(povratek potrošnikov)
Organizator potovanja, ki je opravil povratek potrošnikov
namesto organizatorja potovanja, ki ima oziroma je imel likvidnostne težave, je
upravičen do povračila vseh stroškov, ki jih je imel s povratkom potrošnikov,
iz jamstvene sheme.
11. člen
(regresni zahtevek)
(1) Nosilec jamstvene sheme lahko uveljavlja regresni
zahtevek proti organizatorju potovanja, za katerega je plačal znesek iz naslova
jamstva.
(2) Znesek, ki ga nosilec jamstvene sheme prejme na
podlagi regresnega zahtevka iz prejšnjega odstavka, vrne na ločen namenski
račun iz drugega odstavka 6. člena te uredbe.
12. člen
(pravila nosilca jamstvene sheme)
Nosilec jamstvene sheme sprejme pravila v zvezi z
zagotavljanjem in upravljanjem jamstvene sheme.
13. člen
(način izračuna letnega prometa)
(1) Letni promet iz 5. in 7. člena te uredbe se izračuna
na podlagi prihodkov od prodaje iz naslova organiziranja potovanj in omogočanja
povezanih potovalnih aranžmajev v preteklem poslovnem letu.
(2) Načrtovani letni promet iz drugega odstavka 5. člena
in drugega odstavka 7. člena te uredbe se izračuna na podlagi načrtovanih
prihodkov od prodaje iz naslova organiziranja potovanj in omogočanja povezanih
potovalnih aranžmajev v tekočem poslovnem letu.
PREHODNA IN KONČNA DOLOČBA
14. člen
(prehodno obdobje)
Najnižja višina zahtevanega jamstva iz prvega odstavka 5.
člena in višina vplačil v jamstveno shemo iz prvega odstavka 7. člena te uredbe
se zagotovi v petih letih od uveljavitve te uredbe, in sicer v enem letu od
uveljavitve te uredbe najmanj v višini 15 odstotkov zahtevanega jamstva in
vplačil, v dveh letih od uveljavitve te uredbe najmanj v višini 30 odstotkov
zahtevanega jamstva in vplačil, v treh letih od uveljavitve te uredbe najmanj v
višini 50 odstotkov zahtevanega jamstva in vplačil ter v štirih letih od
uveljavitve te uredbe najmanj v višini 75 odstotkov zahtevanega jamstva in
vplačil.
15. člen
(končna določba)
Ta uredba začne veljati 1. januarja 2019.
Št. 00726-12/2018
Ljubljana, dne 26. julija 2018
EVA 2018-2130-0013
Vlada Republike Slovenije
dr. Miroslav Cerar l.r.
Predsednik