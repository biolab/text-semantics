1
Ta sklep določa merila in postopek za določitev osnovne plače
in izplačilo nagrade za uspešnost poslovanja direktorjev javnih podjetij,
agencij in skladov, katerih ustanovitelj je Republika Slovenija (v nadaljnjem
besedilu: pravna oseba).
2
V skladu z merili iz sklepa o kriterijih za sklepanje pogodb
o zaposlitvi direktorjev javnih podjetij, agencij in skladov, katerih
ustanovitelj je Republika Slovenija ter merili iz tega sklepa se osnovna plača
direktorja (v nadaljnjem besedilu: delojemalec) pravne osebe uvrsti v enega od
naslednjih razponov, ki znašajo: 
-       
od 50 do 70 odstotkov plače ministra, pristojnega za področje, 
-       
od 71 do 80 odstotkov plače ministra, pristojnega za področje, 
-       
od 81 do 90 odstotkov plače ministra, pristojnega za področje. 
Višino plače znotraj razpona iz prejšnjega odstavka predlaga
resorni minister in sicer ob podaji mnenja na podlagi drugega odstavka 13.
točke sklepa o kriterijih za sklepanje pogodb o zaposlitvi direktorjev javnih
podjetij, agencij in skladov, katerih ustanovitelj je Republika Slovenija.
3
Merili za določitev osnovne plače delojemalca v skladu s
prejšnjo točko sta: 
-       
velikost pravne osebe, pri čemer se pri presoji tega merila smiselno upoštevajo
merila iz 51. člena zakona o gospodarskih družbah (Uradni list RS, št. 30/93,
29/94, 82/94 in 20/98) in 
-       
pomen pravne osebe, ki se presoja glede na vrsto in naravo nalog, ki jih
opravlja pravna oseba, specifičnost dela v pravni osebi ter posebna znanja, ki
se zahtevajo za opravljanje funkcije direktorja. 
Merili iz prejšnjega odstavka imata pri določanju osnovne
plače delojemalca različno težo. 
Pri določanju plače delojemalca v javnih podjetjih je osnovno
merilo velikost pravne osebe, ki na končno uvrstitev vpliva s 70 do 80
odstotki. 
Pri določanju plače delojemalca v agencijah in skladih je
osnovno merilo pomen pravne osebe, ki na končno uvrstitev vpliva s 70 do 80
odstotki.
4
Ne glede na določila 2. in 3. točke tega sklepa, osnovna
plača delojemalca, določena v skladu s sklepom o kriterijih za sklepanje pogodb
o zaposlitvi direktorjev javnih podjetij, agencij in skladov, katerih
ustanovitelj je Republika Slovenija ter v skladu s tem sklepom, ne sme biti
višja od dosedanje plače delojemalca.
5
Predlogu za podajo mnenja iz drugega odstavka 13. točke
sklepa o kriterijih za sklepanje pogodb o zaposlitvi direktorjev javnih
podjetij, agencij in skladov, katerih ustanovitelj je Republika Slovenija, mora
pravna oseba priložiti podatke, ki so osnova za določitev osnovne plače
delojemalca po 2., 3. in 4. točki tega sklepa.
6
Delojemalcu se lahko izplača nagrada za uspešnost poslovanja,
če so v letu, za katero se izplačuje nagrada, izpolnjeni naslednji pogoji: 
-       
letni program dela oziroma letni gospodarski načrt pravne osebe je bil
izpolnjen v celoti, 
-       
poslovanje pravne osebe je bilo pozitivno; v primeru, da je pravna oseba
poslovala z izgubo, je izplačilo nagrade za uspešnost poslovanja možno le v
primeru, da je izguba nastala iz objektivnih razlogov, 
-       
javno podjetje je povečalo delež dohodka, ki je bil pridobljen na trgu.
7
Pred izplačilom nagrade za uspešnost poslovanja, si mora
delodajalec pridobiti soglasje komisije Vlade Republike Slovenije za kadrovske
in administrativne zadeve. 
Obrazložen predlog za izdajo soglasja iz prejšnjega odstavka
za delodajalca poda pristojni minister, ki mora predhodno preveriti ali
delojemalec izpolnjuje merila iz tega sklepa ter merila iz pogodbe o zaposlitvi.
8
Ta sklep začne veljati naslednji dan po objavi v Uradnem
listu Republike Slovenije.
Št. 113-02/97-14
Ljubljana, dne 4. junija 1998.
Vlada Republike Slovenije
Marjan Podobnik l. r. 
Podpredsednik
 