1. UVOD
Resolucija o splošnem dolgoročnem programu
razvoja in opremljanja Slovenske vojske do leta 2040 (v nadaljnjem besedilu:
resolucija) je najvišji razvojno-usmerjevalni in hkrati dolgoročni planski
dokument, s katerim se načrtujeta dolgoročni razvoj in opremljanje Slovenske
vojske, da bo sposobna opravljati zakonske naloge ter zagotavljati sile in
zmogljivosti ter bo pripravljena za uresničevanje nacionalnih interesov in
ciljev na obrambnem področju.
Resolucija temelji na Resoluciji o
strategiji nacionalne varnosti Republike Slovenije (Uradni list RS, št. 59/19),
na strateških usmerjevalnih in načrtovalnih dokumentih Nata in Evropske unije,
ugotovitvah letnih ocen pripravljenosti Slovenske vojske in zavezniških
pregledov stanja pripravljenosti vojaških zmogljivosti Republike Slovenije ter
na nacionalnih ocenah varnostnega okolja.
Vojna v Ukrajini je kot ena izmed
najresnejših varnostnih kriz po drugi svetovni vojni odločilno vplivala na
spremenjeno razumevanje varnostnega strateškega okolja ter okrepila zavedanje o
pomenu Nata za zagotavljanje kolektivne obrambe v Evropi. Zaradi globalnih
implikacij vojne v Ukrajini, ki imajo vojaško in nevojaško razsežnost s
poudarjenim hibridnim delovanjem, je prisotna nevarnost širitve konflikta prek
njenih meja na druga območja. Poleg tega tudi ni mogoče izključiti možnosti napada
na ozemeljsko celovitost in suverenost držav evro-atlantskega območja.
Za uresničitev povečanih ambicij in potreb,
ki izhajajo iz spremenjenega varnostnega okolja, za izpolnitev zakonskih nalog
Slovenske vojske, za razvoj potrebnih zmogljivosti ter za zapolnitev večletne
razvojne vrzeli Slovenske vojske je na nacionalni ravni treba prilagoditi
obrambno politiko, posodobiti nacionalne strateške in dolgoročne planske
podlage ter zagotoviti verodostojno uresničevanje zavez za dvig nacionalnih
obrambnih izdatkov na podlagi ambicioznejše, hitrejše in realno dosegljive
projekcije doseganja obrambnih izdatkov na ravni dveh odstotkov BDP-ja
najpozneje do leta 2030 in njihovo ohranjanje najmanj na tej ravni do leta
2040, v skladu s sprejetimi mednarodnimi zavezami Republike Slovenije, tako na
ravni zavezništva kot tudi v Evropski uniji.
2. SPREMEMBE V
MEDNARODNEM VARNOSTNEM OKOLJU REPUBLIKE SLOVENIJE
Sodobno mednarodno varnostno okolje bosta
tudi v prihodnje zaznamovali intenzivna spremenljivost in izrazita nepredvidljivost.
Po obdobju popuščanja se napetosti znova povečujejo in svet se vse bolj odmika
od ideala absolutnega miru, varnosti in stabilnosti. Spoprijemamo se s
preurejanjem uveljavljenih pravil mednarodnega reda, mednarodnih povezav in
odnosov ter z novo dinamiko organizacij in mehanizmov mednarodne skupnosti.
Spoprijemamo se z izzivi transatlantskemu zavezništvu ter evropski varnostni
arhitekturi, mednarodnemu pravu, konceptu multilateralizma in sistemu
demokratičnih vrednot.
Varnostna dinamika in tveganja v
mednarodnem okolju se vse pogosteje kažejo tudi v obliki strateških presenečenj
in šokov. Velik vpliv na razvoj varnostnih groženj imata tudi tehnološki
napredek in dostopnost znanja, produktov in tehnologij državnim in nedržavnim
akterjem, kar lahko vpliva na nastajanje novih varnostnih izzivov v vseh
domenah delovanja. Navedeno prinaša nove izzive in zahteve za ohranjanje
učinkovitosti obrambnega sistema.
Zaradi vse večje nestabilnosti širšega
varnostnega okolja ter različnih, kompleksnih in večdimenzionalnih groženj, ki
izvirajo predvsem iz strateških smeri vzhoda in juga, vse bolj izstopata
ranljivost evropskih držav in civilne družbe na hibridne oblike sovražnega
delovanja ter povečevanje varnostnih tveganj zaradi delovanja državnih in
nedržavnih akterjev, katerih učinki imajo poudarjeno nadnacionalno razsežnost.
Prevladujoči dolgoročni trendi v
mednarodnem okolju kažejo preoblikovanje vsestranskega ravnotežja moči v svetu,
zaradi česar med drugim prihaja do naraščanja napetosti med najvplivnejšimi državami,
do spodkopavanja uveljavljenih vrednot in norm v mednarodnih odnosih ter do pogostejše bojne in nebojne uporabe
vojaških zmogljivosti. Tako je na primer v neposredni soseščini Evropske unije
prišlo do dolgotrajnejše vsestranske zaostritve odnosov med Zahodom in Rusijo
ter posledično do povečanega tveganja izbruha oboroženega konflikta velikih
razsežnosti.
Na kriznih območjih Zahodnega Balkana,
Severne Afrike, Podsaharske Afrike, Bližnjega vzhoda in Južne Azije še naprej
prevladujejo asimetrične grožnje, ki ohranjajo večinoma lokalni oziroma
regionalni značaj. Kljub temu se varnostne grožnje in tveganja tudi v omenjenih
kriznih regijah sveta vse pogosteje prepletajo ali povezujejo z dejavnostmi
državnih akterjev. To povzroča nove (ne)oborožene konflikte, pogoste mutacije
njihovih pojavnih oblik in nenadna nihanja njihove intenzivnosti, kar otežuje
njihovo reševanje in posledično tudi dolgoročno stabilizacijo kriznih območij.
Spremenjeno mednarodno varnostno okolje se
kaže tudi v krepitvi odvračalne drže Nata in Evropske unije, višji ravni
pripravljenosti obrambnih in varnostnih sil, okrepljeni obrambni drži in
okrepljenih prizadevanjih za spoprijemanje z novimi varnostnimi izzivi, kar od
držav članic med drugim zahteva pospešeno in povečano vlaganje virov v obrambni
sistem, zagotavljanje obrambnih zmogljivosti ter krepitev vsestranske
odpornosti države in družbe.
Varnostna tveganja in grožnje se bodo tudi
v prihodnje pojavljali v različnih hibridnih oblikah, v obliki prepleta
informacijsko-kibernetskih groženj, obveščevalne dejavnosti, posrednih in
neposrednih vojaških groženj, paravojaških in nevojaških delovanj, terorizma in
nasilnega ekstremizma, dezinformacij, propagande in vzbujanja negotovosti
zaradi povzročanja nestabilnosti, nedovoljenih dejavnosti na področju orožij za
množično uničevanje in raketnih tehnologij, napadov na kritično infrastrukturo,
organiziranih oblik kriminala, nezakonitih oziroma neregularnih migracij,
gospodarskih, tehnoloških in socialnih tveganj, naravnih in drugih nesreč, omejenosti
naravnih virov in degradacije življenjskega okolja, zdravstveno-epidemioloških
groženj ter ciljno usmerjenih gospodarskih, socialnih, medijskih, psiholoških
in političnih pritiskov. Vojskovališča brez jasnih meja med odkritim in
prikritim konfliktom, ki se lahko dogajajo pod pragom vojne, obsegajo kopno,
morje, zrak, kibernetski prostor ter vesolje.
Republika Slovenija prepoznava in se
spoprijema s posledicami spremenjenega varnostnega okolja ter s tveganji in
morebitnimi grožnjami z obrobja Severnoatlantskega zavezništva in Evropske
unije, s poudarkom na loku nestabilnosti na jugu in vzhodu, kamor spadata tudi
črnomorska in sredozemska regija. V primerjavi z 90. leti prejšnjega stoletja,
ko so se oboroženi spopadi postopno oddaljevali od Republike Slovenije, je v
zadnjih letih opazen nasproten trend približevanja vojaških groženj
nacionalnemu ozemlju.
Republika Slovenija leži na stičišču
geostrateških interesov in presečišču strateških smeri, ki hkrati predstavljajo
pomembne oskrbovalne poti, ki povezujejo pristanišča v severnem Jadranu s
celinskimi območji Srednje Evrope. Zaradi umeščenosti med Alpe na severu in
Jadransko morje na jugu pomeni pomembno povezavo in prehod med zahodom ter
vzhodom oziroma za zagotavljanje okrepitve in oskrbe sil po morju ter po
kopnem. Za vojaško mobilnost je zato pomembno tudi prostorsko zavarovanje
ključnih komunikacijskih poti in vstopnih točk v Republiko Slovenijo.
Zaradi geostrateškega in geopolitičnega
položaja Republike Slovenije je mogoče pričakovati, da bi lahko bila ob
poslabševanju mednarodnih ali regionalnih politično-varnostnih razmer postopoma
izpostavljena okrepljenim obveščevalnim dejavnostim, gospodarskim, psihološkim
in političnim pritiskom, množičnejšim usmerjenim migracijskim tokovom,
kibernetskim napadom na delovanje kritične infrastrukture, terorizmu, širjenju
orožij in tehnologij za množično uničevanje ter ob bistvenem poslabšanju
varnostnih razmer v mednarodnem okolju tudi neposrednim vojaškim grožnjam, v
prvi fazi predvsem delovanjem z razdalje po kritični infrastrukturi, ki omogoča
strateško mobilnost vojaških sil, v poznejših fazah pa tudi ogrožanju
ozemeljske celovitosti države. To zahteva odziven, prilagodljiv in delujoč
obrambni sistem ter izboljšanje obrambne sposobnosti Republike Slovenije s krepitvijo
sil in zmogljivosti Slovenske vojske, zato je treba izvesti širši spekter
ukrepov za doktrinarno, organizacijsko, kadrovsko, materialno in tehnološko
prenovo Slovenske vojske.
3. VIZIJA RAZVOJA
SLOVENSKE VOJSKE 2040
Dinamično, zelo kompleksno, nestabilno in
nepredvidljivo varnostno okolje zahteva, da Slovenska vojska povečuje
sposobnosti delovanja v različnih varnostnih in vojaških situacijah v celotnem
spektru delovanj, tudi tistih z visoko intenzivnostjo, višjo ravnjo
pripravljenosti, boljšo odzivnostjo, večjo odpornostjo, kot tudi vzdržljivost
in povezljivost vseh vojaških sil in zmogljivosti.
Slovenska vojska bo prilagodljiva in
učinkovita vojaška organizacija, ki bo imela razvite vojaške sile in
zmogljivosti ter ustrezno visoko raven pripravljenosti, odzivnosti in
vzdržljivosti, njen razvoj pa bo temeljil tudi na tehnoloških inovacijah.
Z nadaljevanjem razvoja ter pravočasno
vzpostavitvijo sil in zmogljivosti bo Slovenska vojska postopno izboljševala
svojo sposobnost za obrambo države samostojno ali v okviru kolektivne obrambe
oziroma medsebojne pomoči, pri zagotavljanju celovite varnosti države in
državljanov, pri izpolnjevanju zavez v okviru zavezništva in Evropske unije ter
pri širšem ohranjanju miru, varnosti in stabilnosti v svetu.
Sposobnost in pripravljenost Slovenske
vojske bosta temeljili na usposobljenih, izurjenih in motiviranih pripadnikih,
kompetentnem poveljniškem kadru, kakovostni oborožitvi in opremi, visoko
usposobljenih poveljstvih in enotah ter veščini prilagajanja kompleksnemu
varnostnemu okolju.
Slovenska vojska kot nosilka izvajanja
vojaške obrambe Republike Slovenije mora glede na trenutne varnostne izzive in
morebitne vojaške grožnje zagotoviti zadostne in ustrezno pripravljene sile s
preudarnim in pospešenim razvojem prilagodljivih, kadrovsko popolnjenih,
opremljenih, usposobljenih ter vzdržljivih vojaških sil in zmogljivosti. Te
bodo organizirane v strukturo, ki bo pripravljena in hitro odzivna za delovanje
v morebitnih novih kriznih okoljih različnih razsežnosti in intenzivnosti,
hkrati pa mora biti sposobna učinkovito delovati tudi v okoliščinah
dolgotrajnejših visokointenzivnih vojaških spopadov.
Če bo treba, bo Slovenska vojska s takimi
silami lahko podpirala in sodelovala tudi z drugimi podsistemi
nacionalnovarnostnega sistema Republike Slovenije ter oblikovala pogoje za
naraščanje svojega obsega in strukture ob povečani verjetnosti izrednega
poslabšanja varnostnega okolja oziroma neposredni vojaški ogroženosti države.
Spremenjene varnostne razmere zato zahtevajo tudi krepitev drugih podsistemov
nacionalnovarnostnega sistema, da bodo sposobni podpreti Slovensko vojsko in
zaveznike ob vojaški ogroženosti države.
Z digitalno transformacijo bo Slovenska
vojska postala prilagodljiva organizacija, temelječa na znanju, ki bo lahko
delovala v majhnih in specializiranih sestavah, pa tudi v večjih strukturah.
Postala bo hitro odzivna organizacija, ki bo sposobna tudi dolgotrajnega
delovanja.
Prvi izbiri Republike Slovenije bosta vedno
preprečevanje konflikta in ohranjanje miru, vendar bo ob zagotavljanju varnosti
in obrambe države ter državljanov pa tudi ob ohranjanju miru in varnosti v
svetu sposobna odločnega odzivanja z vsemi razpoložljivimi instrumenti in
sredstvi.
Slovenska vojska bo zanesljiv in
verodostojen partner tako v nacionalnem kot tudi v mednarodnem smislu.
4. DOLGOROČNI CILJI
IN PRIORITETE RAZVOJA SLOVENSKE VOJSKE
Zagotavljanje in izvajanje vojaške obrambe
Republike Slovenije bosta temeljili na ustrezni stopnji lastne obrambne
sposobnosti in pripravljenosti, ob naslonitvi ter vključenosti v sistem
kolektivne obrambe in medsebojne pomoči Evropske unije.
Republika Slovenija bo zagotovila doseganje
taktičnih, operativnih in strateških ciljev v okviru odvračanja in kolektivne
obrambe zavezništva ter skupne varnostne in obrambne politike Evropske unije
prek povezljivosti in učinkovitega delovanja sil Slovenske vojske v zavezniških
formacijah, ki ju bo dosegla z razvojem zmogljivosti Slovenske vojske v skladu
z zavezniškimi standardi.
Razvoj Slovenske vojske bo do leta 2040 potekal
v dveh razvojnih obdobjih, kar bo omogočalo harmonizacijo nacionalnega
obrambnega planiranja z zavezniškimi cikli.
Prvo razvojno obdobje obsega leta od 2023
do 2030, drugo razvojno obdobje pa leta od 2031 do 2040.
Dolgoročni cilji in prioritete razvoja
Slovenske vojske izhajajo iz nacionalnih prioritet ter upoštevajo tudi
prioritete v okviru zavezništva ter prioritete skupne varnostne in obrambne
politike Evropske unije, pri čemer bo izboljšanje ravni pripravljenosti in
vzdržljivosti za vojaško obrambo glavno vodilo razvoja.
Dolgoročni cilji razvoja Slovenske vojske
izhajajo iz ciljev razvoja obrambnega sistema in obrambne sposobnosti Republike
Slovenije ter so usmerjeni v:
-       
zagotovitev potrebnih obrambnih zmogljivosti države,
-       
zagotavljanje zahtevane ravni pripravljenosti in vzdržljivosti Slovenske
vojske,
-       
uresničevanje skupnih ciljev in izpolnjevanje zavez v okviru Nata,
Evropske unije ter drugih mednarodnih organizacij,
-       
sodelovanje Slovenske vojske pri zaščiti in reševanju ob naravnih in
drugih nesrečah ter zagotavljanje podpore drugim državnim organom,
-       
večjo odpornost države in družbe pred varnostnimi grožnjami,
-       
krepitev nacionalne industrijske in tehnološke baze.
Opazno se bodo povečala sredstva za
raziskave, razvoj in inovacije, pri čemer bodo glavno vodilo nacionalne
prioritete, podpora domači obrambni industriji, digitalna transformacija
Slovenske vojske ter prioritete v okviru Nata in Evropske unije.
Pogoj za razvoj vseh zmogljivosti v obeh
obdobjih sta ustrezna raven obrambnih izdatkov ter popolnjevanje z ustreznim
kadrom, v nasprotnem primeru bodo tveganja razvoja in nedoseganja zmogljivosti
prevelika.
4.1 Prvo razvojno obdobje od leta 2023 do
2030
Smer prvemu razvojnemu obdobju bodo dajali
nova obrambna strategija Republike Slovenije in iz nje izhajajoča vojaška
strategija Republike Slovenije, Strateški koncept Nata in Strateški kompas za
varnost in obrambo Evropske unije ter obrambni načrti zavezništva. Vodilo
razvoja bo pospešen in vzporedni razvoj ključnih zmogljivosti Slovenske vojske
za potrebe nacionalne in kolektivne obrambe.
Razvoj zmogljivosti Slovenske vojske bo
upošteval tudi Natov model sil, za katerega zaveznice prispevajo sile in
zmogljivosti ter dopolnjen koncept odzivnih sil Evropske unije, zato bo
Slovenska vojska prenovila koncept pripravljenosti in zagotavljanja sil ter
operativne cikle in ambicije sodelovanja v mednarodnih operacijah in na
misijah. Pri tem bo opravljala naloge, ki izhajajo iz obrambnega načrta države,
pri čemer bo celovito prenovila in dopolnila načrt uporabe Slovenske vojske.
Cilji in prioritete v prvem razvojnem
obdobju so:
-       
preoblikovanje in razvoj strukture Slovenske vojske, ki bo omogočila
vzporedni razvoj in vzpostavitev ključnih zmogljivosti, in sicer srednjo
bataljonsko bojno skupino in srednji bojni izvidniški bataljon, kar bo med
drugim vplivalo na razvoj strukture, sil in zmogljivosti Slovenske vojske tudi
v drugem razvojnem obdobju,
-       
razvoj nekaterih zahtevnejših zmogljivosti Slovenske vojske, ki niso del
sprejetih zavez do zavezništva, so pa pomembne za uresničevanje
nacionalnovarnostnih ciljev Republike Slovenije ter bodo nekatere lahko
namenjene tudi dvojni uporabi,
-       
sprejem učinkovitih ukrepov in dejavnosti, ki bodo zagotovili pospešeno
pridobivanje ter zadrževanje kadrov za uspešen razvoj prednostnih zmogljivosti
Slovenske vojske,
-       
zagotovitev ustreznih zalog in rezerv oborožitve, opreme in streliva za
zagotavljanje dolgotrajne vzdržljivosti delovanja Slovenske vojske,
posodabljanje sedanje ter gradnjo nove vojaške infrastrukture predvsem za
navedene ključne zmogljivosti Slovenske vojske, pa tudi v podporo zavezniškim
in drugim silam, ki bi lahko prehajale čez naše ozemlje,
-       
v okviru razvoja zmogljivosti za nekinetično delovanje se bodo razvijale
zmogljivosti za informacijsko in psihološko delovanje, strateško komuniciranje
ter civilno-vojaško sodelovanje.
4.2 Drugo razvojno obdobje od leta 2031
do 2040
V drugem razvojnem obdobju bo Slovenska
vojska okrepila sposobnost in pripravljenost za obrambo proti agresiji na kopno
ter zračni, pomorski in kibernetski prostor države; povečala sposobnosti za
sprejem, podporo in delovanje sil skupaj z zavezniškimi silami ob morebitnih
prihodnjih krizah; zagotovila zmogljivosti za odvračanje, omejitev ali
onemogočenje nasprotnikovega tempa delovanja in prevzem pobude s sredstvi ter
metodami za doseganje strateških in odvračalnih učinkov na večjih oziroma
velikih razdaljah; se vključevala v dograjevanje in prilagajanje koncepta
celovite obrambe glede na nove trende, tehnologije in grožnje; prepoznala ter
izkoriščala priložnosti v okviru zavezništva in Evropske unije, strateških in
drugih partnerstev ter tako prispevala k maksimiziranju nacionalnih interesov
in kolektivne varnosti ter obrambe.
Slovenska vojska bo skladno z nacionalnimi
prioritetami sodelovala v razvojnih projektih, ki bodo prispevali k njenemu
razvoju do leta 2040.
Cilji in prioritete v drugem razvojnem
obdobju so:
-       
nadaljevanje razvoja strukture in vzpostavljanja sil in zmogljivosti
Slovenske vojske, kar bo omogočalo izvedljivost nacionalnih in sodelovanje pri
izvajanju obrambnih načrtov zavezništva s poudarkom na postopnem prehodu v
digitalno transformacijo,
-       
nadaljevanje razvoja nekaterih zahtevnejših zmogljivosti Slovenske
vojske, ki niso del sprejetih zavez do zavezništva, so pa pomembne za
uresničevanje obrambnih ciljev Republike Slovenije ter bodo nekatere lahko
namenjene tudi dvojni uporabi,
-       
z nadgradnjo strateške logistike zagotoviti učinkovitejši sistem
upravljanja celotnega življenjskega cikla opreme in oborožitve, logistične
infrastrukture za potrebe vojaške mobilnosti, podpore države gostiteljice in
ustrezno stopnjo vzdrževanja vojaške opreme, zalog goriv in energentov ter
oborožitve,
-       
oblikovanje in vzdrževanje ustreznih zalog ter rezerv oborožitve, opreme
in streliva za zagotavljanje dolgotrajne vzdržljivosti delovanja Slovenske
vojske, posodabljanje sedanje ter gradnjo nove infrastrukture Slovenske vojske
(npr. za urjenje in usposabljanje, bivalni in namestitveni objekti, strelišča,
logistične zmogljivosti, energetska sanacija infrastrukture Slovenske vojske
idr.), z upoštevanjem morebitnega povečevanja vojnega obsega Slovenske vojske.
5. RAVEN AMBICIJ ZA
DELOVANJE SLOVENSKE VOJSKE
Vojaška obramba Republike Slovenije bo
prednostno zagotovljena z ustrezno stopnjo sposobnosti in pripravljenosti
lastnih obrambnih zmogljivosti, na čemer bo temeljilo tudi učinkovito
vključevanje države v sistem kolektivne obrambe zavezništva ter skupne
varnostne in obrambne politike Evropske unije. Republika Slovenija s članstvom
v Severnoatlantskem zavezništvu in Evropski uniji prejema varnostna zagotovila
in hkrati sprejema zaveze. Vojna v Ukrajini in zaostrene spremembe mednarodnega
varnostnega okolja zahtevajo dodatna prizadevanja, ki se kažejo v pospešenem
razvoju zahtevnejših zmogljivosti, dodatnih prispevkih v zavezniške in povezane
strukture, večjem obsegu vaj ter višji ravni pripravljenosti in odzivnosti sil.
Sile in zmogljivosti Slovenske vojske bodo
na ozemlju Republike Slovenije sposobne delovati samostojno in skupaj z
zavezniškimi silami, del sil in zmogljivosti pa tudi v večnacionalnem vojaškem
okviru zunaj ozemlja Republike Slovenije.
Stanje pripravljenosti določenih sil,
skladno z načrtom uporabe Slovenske vojske, bo omogočalo skupno delovanje z
zavezniškimi silami. Slovenska vojska bo s premestljivimi silami, integriranimi
v skupne sile, lahko sodelovala pri odvračanju, kolektivni obrambi in skupni
varnostni in obrambni politiki Evropske unije tudi zunaj ozemlja Republike
Slovenije. Pri izvajanju obrambe nacionalnega ozemlja skupaj z zavezniki bodo
deklarirane nacionalne sile in zmogljivosti integrirane v sestavo združenih sil
zavezništva. Na nacionalnem ozemlju bo Slovenska vojska s preostalimi silami
zagotavljala zmogljivosti za obrambo ozemlja in varovanje objektov posebnega
pomena za obrambo, zagotovitev naraščanja, sprejema, namestitve in podpore
delovanja zavezniških sil skupaj s civilnimi zmogljivostmi iz načrta podpore
države gostiteljice.
Slovenska vojska bo razvijala predvsem
taktične zmogljivosti in delovala predvsem v kopenski domeni, podprta z lastnimi
elementi iz kibernetske, zračne in pomorske in z oporo na zaveznike tudi
vesoljske domene.
Zmogljivosti Slovenske vojske se bodo
razvijale skladno z zavezniškimi standardi, s čimer bodo zagotovljeni
povezljivost in skupno delovanje sil Slovenske vojske v zavezniških formacijah
ter izvajanje obrambe Republike Slovenije v okviru kolektivne obrambe.
Mirnodobna sestava Slovenske vojske bo s
pospešenim izboljševanjem sposobnosti in pripravljenosti učinkovitejša pri
izvajanju poslanstva in nalog v različnih varnostnih in obrambno-vojaških
scenarijih. To bo doseženo z načrtovanjem in oblikovanjem ustreznih rezerv in
zalog ter nadgradnjo načrta uporabe Slovenske vojske.
Organizacijsko-mobilizacijski razvoj Slovenske vojske bo ustrezneje podprt tudi
s prostorsko organiziranostjo in povečevanjem rezervne sestave Slovenske
vojske. V primeru izrednega poslabšanja varnostnega okolja Republike Slovenije
se bosta obseg in struktura Slovenske vojske lahko bistveno povečala skladno s
konceptom vojaške strateške rezerve. Posodobljene bodo kadrovske, materialne,
infrastrukturne, doktrinarne, organizacijske in druge zahteve ter načrti za
morebitno postopno naraščanje obsega in strukture Slovenske vojske.
Slovenska vojska bo postopoma vzpostavila
ustrezno mirnodobno strukturo, ki bo omogočala hitro naraščanje obsega in
strukture Slovenske vojske ter njeno zahtevano pripravljenost.
Z okrepljenimi vajami na ozemlju Republike
Slovenije in v tujini bo zagotavljala in redno preverjala zahtevano raven
pripravljenosti sil in zmogljivosti, tudi tistih v večnacionalnih odzivnih
formacijah.
Slovenska vojska nekaterih zahtevnejših
zmogljivosti, ki so sicer pomembne za uresničevanje nacionalnovarnostnih ciljev
Republike Slovenije, niso pa del sprejetih zavez do zavezništva in presegajo
razpoložljivost nacionalnih virov, predvidoma ne bo razvijala samostojno,
temveč jih bo zagotavljala v okviru zavezništva ali Evropske unije oziroma
skupno na podlagi ustreznih sporazumov s posameznimi državami.
Hkrati so izkušnje s trenutnih konfliktnih
območij pokazale, da je treba razvijati nekatere zahtevnejše zmogljivosti,
pomembne za uresničevanje nacionalnovarnostnih ciljev Republike Slovenije, ki
pa niso del sprejetih zavez do zavezništva, na primer sistem zračne obrambe
Republike Slovenije. Slovenska vojska bo organizirana tako, da bo omogočen
razvoj rodov in služb ter izvajanje njihovega združenega in večdomenskega
bojevanja. V nacionalnem okviru bo do konca dolgoročnega obdobja Slovenska
vojska sposobna oblikovati namenske taktične enote do vključno brigadne ravni.
Slovenska vojska bo v začetku dolgoročnega
obdobja prednostno vzporedno oblikovala srednjo bataljonsko bojno skupino in
srednji bojni izvidniški bataljon ter druge premestljive zmogljivosti,
namenjene delovanju v okviru zavezništva in Evropske unije ter na nacionalnem
ozemlju.
Premestljive sile Slovenske vojske bodo
sposobne opravljati naloge v celotnem spektru, tudi naloge delovanja v
operacijah visoke intenzivnosti v zahtevnejših geografskih in klimatskih
razmerah.
Slovenska vojska bo v zavezniški nabor sil
prispevala sorazmeren delež zmogljivosti. Skladno z merili Severnoatlantskega
zavezništva bo delež premestljivih sil stalne sestave kopenskih sil Slovenske
vojske dosegel najmanj 50 odstotkov. Del premestljivih sil bo integriran v
vojaško strukturo zavezništva. Najmanj 10 odstotkov stalne sestave Slovenske
vojske bo ohranjalo stalno visoko raven pripravljenosti na nacionalnem ozemlju
ali sodelovalo v mednarodnih odzivnih silah, dejavnostih skupne odvračalne in
obrambne drže oziroma v mednarodnih operacijah in na misijah.
Obseg in vrsta sodelovanja Slovenske vojske
v mednarodnih operacijah in na misijah bosta opredeljena na podlagi realnih
kadrovskih, finančnih in materialnih zmožnosti ter ob upoštevanju potreb po
zagotavljanju ustrezne ravni pripravljenosti sil na nacionalnem ozemlju.
Sodelovanje v mednarodnih operacijah in na misijah ter pri drugih dejavnostih
bo sledilo strateškim prioritetam Republike Slovenije.
Izvajanje vojaške obrambe mora biti podprto
in dopolnjeno z delovanjem civilne obrambe, ki skupaj z drugimi subjekti nacionalne
varnosti zagotavljata odpornost celotne države in družbe.
6. DOLGOROČNI OKVIR
OBRAMBNIH VIROV
6.1 Kadrovski viri
Obseg kadrovskih virov Slovenske vojske bo
temeljil na poslanstvu in nalogah, potrebnih zmogljivostih za uresničevanje
nalog v nacionalnem in mednarodnem okviru, na nacionalni ravni ambicij ter
razpoložljivih virih. Skupni mirnodobni obseg Slovenske vojske bo do 10.000
pripadnikov z možnostjo naraščanja sil v okviru vojne sestave Slovenske vojske,
skladno s konceptom vojaške strateške rezerve.
Pridobivanje kadra bo podprto z ukrepi, ki
bodo omogočali doseganje zahtevanega kadrovskega obsega in strukture ter
pomlajevanje stalne sestave Slovenske vojske.
Z ustreznim pristopom in komuniciranjem z
državljani se bo povečalo zanimanje za zaposlitev in sodelovanje s Slovensko
vojsko. Vzdrževal se bo stik z državljani pri njihovem vključevanju v različne
oblike sodelovanja s Slovensko vojsko in Ministrstvom za obrambo zaradi
obveščanja, motiviranja in nadaljnjega sodelovanja ter usposabljanja. Med
glavnimi orodji pridobivanja kadra bodo štipendiranje, izvajanje delovnih praks in tabori za mlade ter
ponujanje vsebin, ki so zanimive za mlade in hkrati krepijo vojaške kompetence.
Pri pridobivanju in zagotavljanju kadra za
opravljanje vojaške službe bo treba neprekinjeno analizirati stanje, prepoznati
težave, se odločno odzivati na zaznano problematiko ter izvajati sistemske
ukrepe za dvig notranje kohezivnosti in zadrževanje kadra ter vzpostavljanje
konkurenčnosti in prilagodljivosti poklica, da bi zagotovili dolgoročno
vzdržnost vojaškega kadra in ohranili vzdržljivost obrambnih sil.
Nadaljevanje profesionalizacije in
upravljanja kadrov bo podpiralo razvoj Slovenske vojske in zagotavljalo
ustrezen karierni razvoj pripadnikov Slovenske vojske. Karierni razvoj bo
podpiral uresničevanje nalog in ciljev Slovenske vojske ter ambicije
pripadnikov po doseganju njihovih poklicnih ciljev. Vojaški poklic bo umeščen v
sistem nacionalnih poklicnih kvalifikacij.
Vzpostavljen bo ustrezen socialno-ekonomski
in delovnopravni status vojaških oseb, ki bo vseboval posebne zahteve dela,
obremenitve in omejitve vojaškega poklica ter bo tako konkurenčen na trgu dela.
Državljanom bo na podlagi prostovoljnosti
omogočeno vključevanje v različne oblike sodelovanja s Slovensko vojsko ter
pridobivanje in vzdrževanje vojaškega znanja in veščin. Okrepila se bodo
prizadevanja za vključevanje državljanov v prostovoljno služenje vojaškega
roka, ki predstavlja eno od najpomembnejših vstopnih točk v Slovensko vojsko.
Obrambno usposabljanje državljanov za povečevanje interesa in števila morebitnih
interesentov za opravljanje različnih oblik vojaške službe bo potekalo predvsem
v obliki nadgrajevanja in vzdrževanja vsakoletne izvedbe mladinskih in
študentskih vojaških taborov ter strelskih in drugih tekmovanj. Vzdrževali se
bodo stiki z državljani, ki so uspešno opravili prostovoljno služenje vojaškega
roka in končali obveznosti v pogodbeni rezervni sestavi ter stalni sestavi
Slovenske vojske.
Skladno s potrebami bo omogočeno in
izvajano tudi šolanje častnikov in podčastnikov za rezervo.
S podporo pristojnih ustanov bo okrepljeno
izvajanje sistema celostne skrbi za pripadnike Slovenske vojske in njihove
svojce.
Prav tako bodo v okviru širše državne
stanovanjske politike nadgrajene sistemske rešitve glede možnosti dodatnega
zagotavljanja najema ali nakupa stanovanj za pripadnike in pripadnice Slovenske
vojske.
Za izboljšanje stanja na kadrovskem
področju in za polno učinkovitost Slovenske vojske so nujni organizacijski in
statusni ukrepi, povezani s posebnostmi vojaškega poklica. Za njihovo uveljavljanje
je nujen celovit pristop, kar bo zahtevalo politični in širši družbeni konsenz
za nujne prilagoditve ter spremembe zakonskih in podzakonskih aktov.
6.2 Finančni viri
Zagotavljanje zadostnega obsega finančnih
virov je nujno za doseganje obrambnih razvojnih ciljev za bistveno izboljšanje
sposobnosti, pripravljenosti, odzivnosti, vzdržljivosti, odpornosti,
povezljivosti in razvojne naravnanosti Slovenske vojske za opravljanje njenega
poslanstva in nalog skladno z ravnjo ambicij.
Pogoj za doseganje obrambnih ciljev je
zadostno, predvidljivo in stabilno zagotavljanje finančnih virov.
Za izpolnitev zakonskih nalog, razvoj
potrebnih zmogljivosti Slovenske vojske in spoštovanje sprejetih mednarodnih
zavez je treba zagotoviti hitrejše in realno dosegljivo vsakoletno povečevanje
obrambnih izdatkov.
Obseg obrambnih izdatkov, ki bo lahko
učinkovito podpiral postavljene cilje, se mora postopoma povečevati in
najpozneje do leta 2030 dosegati dva odstotka BDP-ja ter se nato ohranjati
najmanj na tej ravni do leta 2040. Za investicije v glavno opremo bo vsako leto
namenjenih najmanj 20 odstotkov obrambnih izdatkov. Za raziskave, razvoj in
inovacije bosta namenjena najmanj dva odstotka obrambnih izdatkov, cilji pa so
lasten razvoj v podporo dolgoročnim zmogljivostim Slovenske vojske, podpiranje
domačih podjetij in raziskovalnih ustanov ter s tem krepitev nacionalne
obrambne tehnološko-industrijske baze.
Podrobnejša
letna rast obrambnih izdatkov kot deleža BDP-ja je prikazana v spodnji tabeli.

Leto

2023

2024

2025

2026

2027

2028

2029

2030–2040


Obrambni izdatki
  kot % BDP

1,35

1,44

1,53

1,63

1,72

1,81

1,91

2,00

7. STRUKTURA IN
ORGANIZIRANOST SLOVENSKE VOJSKE
Obseg, struktura in organiziranost
Slovenske vojske morajo omogočati opravljanje njenega poslanstva in nalog,
skladno z Zakonom o obrambi in opredeljeno ravnjo ambicij. Obseg, struktura in
organiziranost Slovenske vojske bodo omogočali učinkovito delovanje in
uresničevanje lastnih ter zavezniških načrtov, večdomensko delovanje, izvajanje
združenega bojevanje rodov, oblikovanje namenskih enot na nacionalni in tudi
mednarodni ravni, vzpostavitev ciljnih zmogljivosti, zagotavljanje
pripravljenosti in odzivnosti enot za delovanje ter naraščanje sil do
načrtovanega obsega. Prihodnji tehnološki razvoj se bo odražal v spremembah in
razvoju vojskovanja, kar bo vplivalo tudi na obseg in strukturo.
Slovenska vojska bo organizirana na
strateški, operativni in taktični ravni.
Generalštab Slovenske vojske kot najvišji
vojaškostrokovni organ, odgovoren za poveljevanje Slovenski vojski na strateški
ravni, bo na tej ravni opravljal tudi vse naloge razvoja in načrtovanja
delovanja Slovenske vojske.
Poveljevanje in kontrolo nad delovanjem
enot na operativni ravni bo izvajalo Poveljstvo sil, ki bo odgovorno za
pripravljenost in vodenje podrejenih poveljstev in enot Slovenske vojske doma
in v tujini. Zmožno bo poveljevati rodovskim taktičnim in združenim taktičnim
enotam.
Najvišja oblika poveljevanja na taktični
ravni bo manevrska brigada. Na taktični ravni bodo poveljevanje prav tako
izvajali poveljstvo za zagotovitev in podporo, poveljstvo letalstva in zračne
obrambe, mornariško poveljstvo, poveljstvo za kibernetsko obrambo, poveljstvo
specialnih sil in poveljstvo rezervnih sil. Po prvem razvojnem obdobju bo po
izvedeni analizi in na podlagi kadrovskih trendov sprejeta odločitev o številu
manevrskih brigad v drugem razvojnem obdobju.
Osnovna taktična enota manevrskega dela
kopenske vojske bo pehotni bataljon. V enotah drugih rodov bosta osnovni
taktični enoti bataljon ali samostojna četa.
Najvišja enota za izvajanje združenega
bojevanja rodov na ozemlju Republike Slovenije bo brigada, za delovanje zunaj
ozemlja Republike Slovenije pa bo najvišja enota bataljonska bojna skupina.
Enote Slovenske vojske se bodo za delovanje in izvedbo določenih nalog lahko
namensko oblikovale po načelu modularnosti.
Organizacijsko-formacijska struktura
Slovenske vojske na taktični ravni bo omogočala izpolnjevanje cilja
50-odstotnega deleža premestljivih kopenskih sil Slovenske vojske.
Sile za bojevanje bodo sestavljali pehotna
bataljona (srednji in gorski), bojni izvidniški bataljon in enota za specialno
delovanje. V prvem razvojnem obdobju bodo v strukturi Slovenske vojske
ohranjene tudi oklepne zmogljivosti.
Sile za bojno podporo bodo sestavljali
bataljon za ognjeno podporo, bataljon jedrske, radiološke, kemične in biološke
obrambe (JRKBO), večnamenska taktična eskadrilja, mornariški divizion, bataljon
zračne obrambe, obveščevalno-izvidniška enota, enota za elektronsko bojevanje,
enota za kibernetsko obrambo, enota za nekinetično delovanje, bojna inženirska četa,
protioklepna četa, bataljon vojaške policije in enota brezpilotnih letalnikov.
Sile za poveljevanje, nadzor in
informacijsko delovanje bodo sestavljali bataljon za nadzor zračnega prostora
ter čete C4I (poveljevanje, kontrola, komunikacije, računalniški sistemi in
informacije).
Sile za zagotavljanje delovanja bodo
sestavljali dva logistična bataljona, helikopterska eskadrilja,
letalsko-transportna eskadrilja, letalsko-tehnična eskadrilja in splošni
inženirski četi ter zdravstvena enota Role 2.
Enote vojašnic, letalska baza, zdravstveni
center, center vojaških šol, center za združeno usposabljanje, letalska šola,
gorska šola, šola kontrolorjev združenih ognjev, enota za protokol, športna
enota, eksperimentalna enota za raziskave, razvoj in inovacije ter center za
strateške študije, doktrino in razvoj bodo sestavljali institucionalni del
Slovenske vojske.
Spreminjanje strukture, obsega in
organiziranosti Slovenske vojske bo potekalo postopno in bo usklajeno z
razvojnima obdobjema Slovenske vojske. Sledilo bo varnostnim razmeram v
mednarodnem okolju ter realnim demografskim, finančno-ekonomskim in materialnim
zmožnostim države.
V prvem razvojnem obdobju bo vzpostavljena
organizacijsko-formacijska struktura, ki bo omogočala najmanj 90-odstotno
popolnjenost najpomembnejših poveljstev in enot s prioriteto na srednjem
pehotnem bataljonu, srednjem bojnem izvidniškem bataljonu, enotah za
zagotavljanje modulov srednje bataljonske bojne skupine in enot za
zagotavljanje odzivnih sil doma ter v okviru zavezništva. To bo kot ključna
dejavnost razvoja Slovenske vojske realizirana v začetku prvega srednjeročnega
obdobja. Vzdrževale se bodo enote za ohranjanje vzpostavljenih zmogljivosti,
popolnjevale se bodo tudi rodovske enote ter službe zaradi ohranjanja znanja in
kompetenc ter premestljivih in specifičnih logističnih zmogljivosti.
Ustrezna popolnjenost enot bo omogočala
višjo pripravljenost, učinkovitejše izpolnjevanje nalog, boljše pogoje
razporejanja in popolnjevanja z materialnimi sredstvi ter načrtovanje,
vzpostavitev in doseganje končnih zmogljivosti, načrtovanje delovanja v
mednarodnih operacijah in na misijah ter oblikovanje hitro odzivnih sil. Tako
bosta zagotovljena učinkovitejši razvoj vojaške stroke in boljša izraba
sedanjih kadrovskih in materialnih virov ter izboljšani notranja kohezivnost
enot in morala.
Center vojaških šol bo preoblikovan zaradi
povezljivosti z javnim izobraževalnim šolskim sistemom.
Manevrski del Slovenske vojske bo popolnjen
pretežno s stalno sestavo in v ustreznem obsegu dopolnjen s pogodbeno rezervno
sestavo, predvsem pri zagotavljanju kritičnih specialističnih dolžnosti.
Manevrski del bo premestljiv in zmožen opravljanja najpomembnejših nalog
Slovenske vojske (združeno bojevanje rodov) tako na nacionalnem ozemlju kot
tudi zunaj Republike Slovenije, vključno s sodelovanjem v mednarodnih
operacijah in na misijah, pri dejavnostih mednarodnih hitro odzivnih sil ter
nalogah odvračanja in kolektivne obrambe.
Prostorski del, ki bo večinsko popolnjen s
pogodbeno rezervno sestavo, bo namenjen za delovanje izključno na nacionalnem
ozemlju. Dopolnil bo manevrski del Slovenske vojske pri obrambi nacionalnega
ozemlja in zagotavljal izhodišča za naraščanje Slovenske vojske prek
mirnodobnega obsega. Na nacionalnem ozemlju bo Slovenska vojska zagotavljala
zmogljivosti za obrambo ozemlja, podporne naloge nadzora in varovanja zaledja,
prostorske logistike, podpore države gostiteljice, civilno-vojaškega
sodelovanja in odzivanja na naravne in druge nesreče ter podpore drugim
državnim organom. Prostorski del bo pomembna vez, s katero se bo Slovenska
vojska približala lokalnemu okolju.
8. ZMOGLJIVOSTI
SLOVENSKE VOJSKE
Razvoj zmogljivosti bo skladno z ravnjo
ambicij usmerjen v doseganje ustrezne ravni sposobnosti, pripravljenosti,
odzivnosti in vzdržljivosti vojaških zmogljivosti. Slovenska vojska bo na
podlagi Zakona o obrambi ter zastavljenih ciljev in ravni ambicij razvijala
zmogljivosti za bojevanje, bojno podporo, zagotovitev delovanja, podporo
poveljevanja ter sistem vojaškega izobraževanja in usposabljanja.
Zmogljivosti bodo omogočile izvajanje vseh
doktrinarnih načinov delovanja Slovenske vojske, in sicer ofenzivno,
defenzivno, specialno, stabilizacijsko, podporno ter informacijsko delovanje,
skladno z razvojem vojaške doktrine tudi kibernetsko in druge sodobne načine
delovanja.
Razvoj zmogljivosti bo prednostno usmerjen
v povečanje bojne sposobnosti in pripravljenosti Slovenske vojske z dosledno
prioritizacijo dejavnosti v vseh elementih vzpostavitve zmogljivosti, tako v
doktrini, organiziranosti, usposabljanju, opremljanju, kadrih, voditeljstvu,
infrastrukturi in interoperabilnosti, da bi se povečale zmožnosti združenega
bojevanja rodov.
Razvoj zmogljivosti bo sledil sodobnim
tehnološkim trendom in bo upošteval izkušnje iz aktualnih konfliktnih območij
ter sodobnih vojaških operacij. V uporabo bodo uvedeni sodobni sistemi, ki bodo
ob povečanju bojne moči in učinkovitosti delovanja zagotavljali tudi večjo
zmožnost preživetja in višjo stopnjo logistične samozadostnosti sil.
Digitalizacija sistemov, uporaba umetne
inteligence skladno z zakonodajo in temeljnimi pravicami, daljinsko vodeni
avtomatizirani in avtonomni sistemi, ki bodo pod človeškim nadzorom, bodo
omogočili multiplikacijo učinkov. Hkrati pa bodo tako sproščeni človeški viri,
ki bodo lahko preusmerjeni na izvajanje zahtevnejših funkcij pri izvajanju
operacij.
Pri razvoju
zmogljivosti Slovenske vojske bo smiselno upoštevan tudi vidik varovanja
okolja, kar se bo kazalo predvsem v prizadevanjih po večji energetski
učinkovitosti in energetski samozadostnosti Slovenske vojske ter razvoju in
uporabi nekaterih tehnoloških rešitev, s čimer se bo povečal prispevek
Slovenske vojske k varovanju okolja in zmanjšanju ogljičnega odtisa.
a)    
Prioritete razvoja zmogljivosti v prvem
razvojnem obdobju (2023–2030)
Glavne prioritete, ki bodo prispevale tudi
k povečanemu odvračanju in kolektivni obrambi ter prevzemanju sorazmernega
bremena zavezništva, so:
-       
vzporedni razvoj ključnih zmogljivosti srednje bataljonske bojne skupine
in srednjega bojnega izvidniškega bataljona, ki bosta vzpostavljeni na finančno
racionalnejši način,
-       
razvoj helikopterskih zmogljivosti za podporo specialnih sil,
-       
dokončanje prenove letališča Cerklje ob Krki,
-       
vlaganja v infrastrukturo, ki bo podpirala tudi izvedbo obrambnih
načrtov zavezništva.
Glavne nacionalne prioritete so:
-       
gradnja sistema zračne obrambe srednjega in kratkega dosega za zaščito
nacionalnega zračnega prostora, kritične infrastrukture na ozemlju Republike
Slovenije in neposredno zračno obrambo elementov razporeditve sil Slovenske
vojske,
-       
razvoj helikopterskih zmogljivosti s krepitvijo srednjih transportnih
helikopterskih zmogljivosti ter s postopno zamenjavo in dokupom lahkih vojaških
helikopterjev,
-       
pospešitev razvoja domače obrambne industrije za razvoj obrambnih
zmogljivosti, vključno z inovacijami v povezavi z naprednimi tehnologijami in
prehodom v digitalno transformacijo in večdomenske operacije,
-       
nadgradnja strateške logistike z uvajanjem naprednih tehnologij v
logistične procese za zagotovitev dolgotrajnega zagotavljanja vzdržljivosti
delovanja Slovenske vojske,
-       
nadgradnja in razvoj zmogljivosti kibernetske obrambe, digitalizacije in
nekinetične zmogljivosti,
-       
razvoj zmogljivosti jedrske, radiološke, kemične in biološke obrambe
(JRKBO).
b)     Prioritete razvoja zmogljivosti v drugem razvojnem obdobju
(2031–2040)
Razvoj ključnih zmogljivosti za izvajanje
nacionalne obrambe ter delovanje v zavezništvu in skupni varnostni in obrambni
politiki Evropske unije bo temeljil na nadgrajevanju vzpostavljenih
zmogljivosti ter upoštevanju tudi prihodnjih ciljev zmogljivosti Nata za
Republiko Slovenijo oziroma sprejetih zmogljivostnih zavez do Evropske unije.
Pri tem bo poudarek na razvoju zmogljivosti, ki bodo usmerjene v zagotavljanje
večplastne odpornosti, kognitivne superiornosti, integrirane večdomenske
obrambe in meddomenskega poveljevanja ter v sposobnost za delovanje v celotnem
spektru dejavnosti v vseh domenah.
8.1 Zmogljivosti za bojevanje
Temelj Slovenske vojske bodo zmogljivosti
za bojevanje v kopenski domeni, v okviru katerih se bodo razvijale zmogljivosti
srednje in lahke pehote ter specialnih sil.
Zaradi razvojnih zaostankov in zamud pri
izpolnjevanju mednarodnih zavez mora Slovenska vojska v prvem razvojnem obdobju
vzporedno vzpostaviti srednji pehotni bataljon in srednji bojni izvidniški
bataljon, v skladu z možnostmi in viri pa vzporedno tudi enote za bojno
podporo, v katerih bodo vzpostavljeni moduli za srednjo bataljonsko bojno
skupino.
Slovenska vojska bo vzdrževala visoko
stopnjo razvoja enote za specialno delovanje in nenehno modernizirala njeno
opremo, oborožitev in postopke, s poudarkom na zmogljivostih vertikalnega
manevra.
Modernizirala in ohranjala bo oklepne
(tankovske) zmogljivosti, v drugem razvojnem obdobju pa bo po izvedeni analizi
sprejeta odločitev o smotrnosti oziroma najustreznejšem načinu zagotavljanja
teh zmogljivosti do konca dolgoročnega obdobja.
Slovenska vojska bo ohranjala tudi
zmogljivosti gorske pehote, vključno s podporo Natovemu centru odličnosti za
gorsko bojevanje.
8.2 Zmogljivosti za bojno podporo
Za povečanje zmogljivosti bojne podpore bo
Slovenska vojska nadgradila zmogljivost ognjene podpore, ki bo temeljila na
samovoznih artilerijskih in minometnih sistemih, naboru senzorjev (vizualnih,
avdio in radarskih idr.), digitaliziranem artilerijskem sistemu vodenja in
poveljevanja, kar bo zagotavljalo hiter prenos podatkov na relaciji
senzor–efektor, visoko natančnem pametnem strelivu dolgega dosega, sistemih
brez posadke z izvidniško-opazovalnimi sistemi z zmožnostjo bojnega delovanja,
in na vzpostavitvi zmogljivosti za kontrabatiranje z želenim končnim stanjem
učinkovite posredne ognjene podpore, ki je zmožna delovati po načelu deluj in
se umakni.
Ohranjala, nadgradila in razvijala bo
združeno zmogljivost JRKBO, namenjeno zagotavljanju bojne podpore Slovenski
vojski na nacionalnem ozemlju ter pri delovanju zunaj države, ki bo v skladu z
zahtevami in standardi sposobna opravljati namenske naloge JRKBO.
Razvite bodo zmogljivosti bojnega
inženirstva, ki bodo zagotavljale podporo in povečanje premičnosti bojnih sil,
z izdelavo prehodov skozi minskoeksplozivne, terenske vodne in suhe ovire,
zmogljivosti oviranja ter onemogočanja nasprotnikovega manevra z miniranjem
območij s sistemi za daljinsko miniranje in sodobnimi protioklepnimi
minskoeksplozivnimi sredstvi, z rušenjem infrastrukturnih objektov ter
povečanjem stopnje preživetja sil z zmogljivostmi za izdelavo utrjenih
točkovnih in linijskih objektov. Slovenska vojska bo ohranjala tudi
zmogljivosti splošnega inženirstva za zagotavljanje splošne inženirske podpore,
kar bo vključevalo vzdrževanje in izdelavo vojaških cest ter tabornih
prostorov, in zagotavljala zmogljivosti za podporo zaščite in reševanja. Za
potrebe nacionalne obrambe in zavezništva bo vzdrževala in modernizirala
zmogljivosti za uničevanje neeksplodiranih ubojnih sredstev (EOD).
Razvoj mornariških zmogljivosti bo temeljil
na nadgradnji večnamenske patruljne ladje Triglav skladno z zahtevami Natovih
ciljev zmogljivosti in na zamenjavi hitre patruljne ladje Ankaran s plovilom
tipa večnamenske patruljne ladje. V sistemu poveljevanja in kontrole bo
zagotovljena zmogljivost za spremljanje pomorske razpoznavne slike. Razvijala
oziroma ohranjala se bo zmogljivost protiminskih potapljačev za delovanje v
zelo plitvih vodah.
Slovenska vojska bo posodobila zmogljivosti
nadzora zračnega prostora z aktivnimi in pasivnimi sistemi ter zagotavljala
elemente zračne obrambe in nadzora slovenskega zračnega prostora v zavezniškem
integriranem sistemu zračne obrambe.
Oblikovana bo struktura in zastavljena smer
razvoja v napredne sisteme kopenske zračne obrambe ter razvoj sodobnih zračnih
zmogljivosti za nadzor in varovanje zračnega prostora Republike Slovenije.
Slovenska vojska bo zračno obrambo
razvijala kot taktično zmogljivost z učinki na operativni in taktični ravni, ki
bo integrirana s centrom za nadzor in kontrolo zračnega prostora ter s sistemom
kolektivne obrambe zavezništva. Zmogljivost zračne obrambe do srednjega dosega
bo namenjena zaščiti nacionalnega zračnega prostora, kritične infrastrukture na
ozemlju Republike Slovenije in neposredni zračni obrambi elementov razporeditve
sil Slovenske vojske. Vzpostavitev zmogljivosti kopenske zračne obrambe se bo
začela s sistemom vodenja in poveljevanja, senzorji ter raketnimi sistemi
srednjega in kratkega dosega. V drugem razvojnem obdobju bo zmogljivost zračne
obrambe dopolnjena s sistemom zračne obrambe zelo kratkega dosega.
Zmogljivost za nadzor in kontrolo zračnega
prostora bo opremljena z novim sistemom poveljevanja in kontrole ter dodatnimi
zaščitenimi komunikacijskimi in podatkovnimi sistemi.
Slovenska vojska bo razvijala zmogljivosti
za delovanje proti širokemu spektru groženj iz zračnega prostora (C-RAM) in za
delovanje proti brezpilotnim sistemom (C-UAS).
Zaradi izvajanja celovite vojaške
obveščevalno-izvidniške podpore na strateški, operativni in taktični ravni bo
Slovenska vojska razvila obveščevalno-izvidniško zmogljivost, ki bo
zagotavljala združeno vojaško obveščevalno analitiko in načrtovanje, vojaški
obveščevalni sistem zgodnjega opozarjanja in obveščanja, preventivno vojaško
protiobveščevalno podporo ter zmogljivost za izvajanje specialističnega
usposabljanja.
Slovenska vojska bo vzpostavila zmogljivost
za nekinetično delovanje.
V okviru kibernetske obrambe se bodo
razvijale zmogljivosti za izvajanje kibernetskih operacij, ki bodo zagotavljale
proaktivno in trajno odzivanje na kibernetske grožnje ter omogočale nemoteno in
varno uporabo kibernetskega prostora ter zaščito lastnih sil.
8.3 Zmogljivosti za zagotovitev delovanja
Slovenska vojska bo razvila, posodobila in
vzdrževala ustrezne zmogljivosti za zagotovitev delovanja vseh zmogljivosti
Slovenske vojske v vseh načinih in vrstah delovanja.
Zmogljivosti za zagotovitev delovanja bodo
omogočale delovanje in ohranjanje vzdržljivosti sil Slovenske vojske na
nacionalnem ozemlju, del zmogljivosti pa bo sposoben podpreti delovanje
Slovenske vojske zunaj države. Zmogljivosti za zagotovitev delovanja bodo
omogočale tudi izvajanje podpore države gostiteljice zavezniškim silam na
območju Republike Slovenije ali pri prehodu njenega ozemlja.
Zmogljivosti za zagotovitev delovanja bodo,
če bo treba, podpirale tudi sistem varstva pred naravnimi in drugimi nesrečami.
8.4 Zmogljivosti za poveljevanje in
kontrolo
Zmogljivosti bodo namenjene poveljevanju in
kontroli v nacionalnem okolju ter pri opravljanju drugih nalog v sistemu
nacionalne varnosti, vključno z zaščito in reševanjem, pri poveljevanju in
kontroli v okviru Nata in Evropski uniji ter pri poveljevanju in kontroli sil
Slovenske vojske v mednarodnih operacijah in na misijah. Sistem poveljevanja in
kontrole bo omogočal povezljivost med vojaškimi in obrambnovarnostnimi ter drugimi
subjekti v nacionalnem in mednarodnem okolju.
Zmogljivosti za poveljevanje in kontrolo
bodo zagotavljale delovanje sistema poveljevanja in kontrole ter načrtovanja
delovanja in razvoja Slovenske vojske na strateški, operativni in taktični
ravni. Podpirale bodo vodenje vojaških operacij in delovanja na kopnem ter v
pomorskem, zračnem in kibernetskem prostoru.
Vzpostavljena bo varna in prilagodljiva
komunikacijsko-informacijska infrastruktura (digitalna hrbtenica) z visoko
razpoložljivostjo za izvajanje večdomenskega načrtovanja in izvajanja operacij.
S stalnim nadgrajevanjem informacijsko-komunikacijske opreme in storitev ter
infrastrukture komunikacijsko-informacijskega sistema bo zagotovljena visoka
varnost ter omogočena višja stopnja zaščite pred kibernetskimi napadi.
8.5 Vojaško izobraževanje in
usposabljanje
Zaradi krepitve profesionalnosti in
strokovnosti častnikov, vzpostavitve organizacijske kulture, voditeljskih
veščin, tehnične kulture, vojaške etike in krepitve bojnega značaja,
pripadnosti in morale njenih pripadnikov bo Slovenska vojska prilagodila
izvajanje izobraževalnega procesa, programov, modulov in predmetnikov
spreminjajočim se zahtevam vojaških poklicev. Pomembno bo uveljavljanje
preglednih standardov in meril za doseganje zahtevane ravni strokovnosti. Pri
razvoju vojaškega izobraževanja bo v sodelovanju s slovenskimi izobraževalnimi
ustanovami in sorodnimi tujimi izobraževalnimi ustanovami oblikovan sodobnejši
izobraževalni sistem Slovenske vojske.
Verodostojnost izobraževalne dejavnosti bo
vidna v posodobitvi vojaškega izobraževanja in integraciji javno veljavnih
standardov pri izvajanju vojaškega izobraževanja ter v višanju zahtev
rezultatov vojaškega izobraževanja. Zagotovljen bo kompetenten vojaški
učiteljski kader, vzpostavljeno bo povezovanje prek znanstvenoraziskovalne
dejavnosti in sodelovanje z nacionalnimi ter mednarodnimi izobraževalnimi
ustanovami in izobraževalnimi ustanovami drugih držav.
Center vojaških šol bo v okviru razvoja in
strukturno-organizacijske umestitve vojaškega izobraževanja izvedel posodobitev
programa izobraževanja častniškega kadra Slovenske vojske. Nadaljevalo se bo
višješolsko vojaško izobraževanje podčastnikov Slovenske vojske in vojsk drugih
držav. V program šolanja kandidatov za častnike Slovenske vojske bo uveden
vojaški modul visokošolskega izobraževalnega programa prve bolonjske stopnje,
ki se bo izvajal na visokošolskih ustanovah in v sodelovanju s Šolo za
častnike.
Vojaško izobraževanje častnikov se bo
razvijalo z vključevanjem znanstvenoraziskovalne dejavnosti, s poudarkom na
proučevanju operativnih izkušenj Slovenske vojske, izkušenj iz sodobnih
oboroženih spopadov ter na podlagi vpliva novih tehnologij na razvoj Slovenske
vojske. Tako bodo programi kariernega vojaškostrokovnega izobraževanja povezovali
razvoj vojaškega znanja in oblikovali prakso razvojnoraziskovalne dejavnosti,
ki bo temelj za posodobitev programov kariernega izobraževanja častniškega
kadra Slovenske vojske.
V naslednjem obdobju bo ena izmed nalog
sistematično uveljavljanje kompetenc, pridobljenih na kariernih izobraževanjih
častnikov v javnem izobraževalnem sistemu, kot priznavanje mikrodokazil.
V prvem razvojnem obdobju bo Slovenska
vojska v sodelovanju z javnim izobraževalnim sistemom Republike Slovenije in ob
vsakoletni evalvaciji razvijala in izvajala modularno izobraževanje pripadnikov
Slovenske vojske na prvi in drugi stopnji bolonjskega študija. Po preteku
prvega razvojnega obdobja bo Ministrstvo za obrambo v sodelovanju s soizvajalci
izvedlo evalvacijo in presodilo, ali je treba ustanoviti poseben vojaški
visokošolski zavod.
Zaradi izmenjave in pridobivanja izkušenj,
znanja ter dobrih praks bodo pripadniki Slovenske vojske napoteni tudi na
dodatna izobraževanja in usposabljanja v tujino, ki bodo del karierne poti
posameznika.
Pri usposabljanju posameznikov, enot in
poveljstev se bo povečevala usposobljenost za združeno bojevanje, vključno z
izboljševanjem specialističnih znanj ter veščin rodov in služb. Usposabljanje
bo sledilo sodobnim tehnološkim trendom, upoštevalo bo izkušnje iz sodobnih
vojaških operacij in bo zato kompleksnejše ter zahtevnejše, kar bo povečevalo
zahteve po bolj usposobljenih pripadnikih.
Pri izobraževanju in usposabljanju bo treba
zagotavljati povezanost izobraževalnih procesov z usklajevanjem programov izobraževanja
in usposabljanja, znanstvenih dosežkov ter dognanj med vojaškimi in civilnimi
raziskovalnimi ter izobraževalnimi organizacijami in ustanovami.
9. MODERNIZACIJA SLOVENSKE VOJSKE
Postopki vodenja projektov modernizacije
bodo tesneje povezani z obrambnim planiranjem in bodo s pravočasno
vključenostjo deležnikov že pri oblikovanju načrtov omogočali ustrezno raven
usklajenosti z najpomembnejšimi razvojnimi cilji ter zahtevami pred obravnavo
in potrjevanjem na strateški ravni.
Da bi dosegli optimizacijo stroškov in
operativno učinkovitost ter pridobili dodatno znanje pri vzpostavitvi
zmogljivosti, se bodo okrepile skupne nabave na podlagi dvostranskih ali
večstranskih sporazumov in iskale nove rešitve projektnega sodelovanja ter
skupnih nabav z drugimi državami članicami Nata in Evropske unije.
Pri vzpostavitvi prednostnih zmogljivosti
bodo upoštevana merila operativne preizkušenosti oborožitve in opreme, brez
bistvenih prilagoditev in dodatnega razvoja za Slovensko vojsko. Nekatere
zmogljivosti Slovenske vojske bomo dosegali tudi na podlagi razvoja v okviru
slovenske obrambne industrije. Zagotovljena bo krepitev obrambne
razvojnoraziskovalne, industrijske in tehnološke baze, da bi povečali obrambno
tehnološko samooskrbnost ter omogočili vključenost slovenske obrambne
industrije v modernizacijo in vzpostavitev zmogljivosti Slovenske vojske. V
sodelovanju s slovensko obrambno industrijo bo zagotovljena ustrezna stopnja
nacionalnih zmogljivosti proizvodnje in vzdrževanja vojaške opreme, oborožitve
in streliva.
Modernizacija vojaške oborožitve in opreme
bo skupaj z nadaljevanjem procesa profesionalizacije podpirala preoblikovanje
Slovenske vojske v visoko profesionalno in učinkovito vojaško organizacijo, ki
se bo sposobna odzivati na vojaške in druge grožnje ter dolgotrajno delovati v
kriznih razmerah in oboroženih spopadih.
Slovenska vojska se bo modernizirala tudi z
uvajanjem umetne inteligence, različnih sodobnih senzorskih sistemov ter
zračnih in kopenskih sistemov brez posadke tako za bojevanje kot za bojno in
logistično podporo. Sledila bo trendom razvoja in uvajala sodobna streliva.
Slovenska vojska bo sledila načelu
enotnosti platform, pri čemer se bodo zmanjšala finančna in logistična bremena
(vzdrževanje) ter se bosta povečali učinkovitost in interoperabilnost njenih
enot.
Nabava novih bojnih vozil in modernizacija
oklepnih vozil bosta usmerjeni v aktivno in pasivno zaščito, predvsem pred
sodobnimi protioklepnimi in drugimi sodobnimi sistemi ter povečanje ognjene
moči.
Iz operativne uporabe bodo umaknjeni
oborožitev, oprema in sredstva, ki niso del načrtovanih ciljnih zmogljivosti,
ki ne podpirajo dolgoročnih načrtov delovanja ter razvoja Slovenske vojske
oziroma ne prispevajo k uresničevanju zahtev naraščanja ter vzdržljivosti
obrambnih sil. Umik oborožitve, opreme in sredstev iz operativne uporabe
oziroma strateških rezerv bo izveden šele po nabavi sodobnejše opreme in
oborožitve. Do nadomestitve s sodobnimi sistemi bo Slovenska vojska sedanje
sisteme uporabljala zaradi ohranjanja posebnega rodovskega znanja in potrebne
stopnje pripravljenosti sil.
9.1 Zmogljivosti za bojevanje
V prvem razvojnem obdobju 2023–2030 bo
modernizacija oborožitve in opreme zmogljivosti za bojevanje prednostno
usmerjena v:
-       
nabavo optimalnega, minimalnega števila bojnih kolesnih vozil za razvoj
srednjih sil, torej srednjega pehotnega bataljona, modulov srednje bataljonske
bojne skupine in srednjega bojnega izvidniškega bataljona, ki bodo imela
ustrezno zaščito in ognjeno moč,
-       
nabavo sistemov za posredno ognjeno podporo,
-       
nabavo sistemov za protioklepno bojevanje,
-       
nabavo sistemov za medicinsko evakuacijo,
-       
nabavo sistemov za bojno izvleko vozil,
-       
nabavo senzorskih sistemov za bojno funkcijo obveščevalne podpore,
-       
nabavo lahkih oklepljenih kolesnih vozil 4 x 4 z visoko ravnjo zaščite in
oborožitvenimi postajami za izvidniško-obveščevalno podporo, protioklepni boj,
ognjeno podporo, zračno obrambo, specialne sile in druge podporne enote,
-       
nabavo opreme za specialne enote,
-       
posodobitev in prenovo opreme vojaka tudi s postopno zamenjavo lahkega
pehotnega orožja s sodobnimi modularnimi sistemi, ki bodo večinoma opremljeni z
optičnimi namerilnimi napravami za delovanje v razmerah zmanjšane vidljivosti,
-       
nabavo opreme za izvajanja kibernetske obrambe,
-       
začetek opremljanja z nekaterimi sistemi brez posadke za bojevanje,
-       
začetek modernizacije oklepnih zmogljivosti, ki se nadaljuje tudi v
drugem razvojnem obdobju.
V drugem razvojnem obdobju 2031–2040 bo
modernizacija zmogljivosti za bojevanje usmerjena v nadaljnji razvoj in
uvajanje umetne inteligence, različnih sodobnih senzorskih sistemov ter zračnih
in kopenskih sistemov brez posadke za bojevanje. Na področju razvoja streliva
bo Slovenska vojska sledila trendom razvoja in uvajala sodobna streliva.
Modernizacija osebne opreme pripadnika Slovenske vojske bo usmerjena v
izboljšanje materialov za večjo zaščito in zmanjševanje teže.
9.2 Zmogljivosti za bojno podporo
V prvem razvojnem obdobju 2023–2030 bo
modernizacija oborožitve in opreme zmogljivosti za bojno podporo prednostno
usmerjena v:
-       
nabavo sistemov posredne ognjene podpore z avtomatskim ali
polavtomatskim delovanjem ter z naborom pametnega streliva dolgega dosega in
sistemi vodenja ter odkrivanja ognja za vzpostavitev modula srednje bataljonske
bojne skupine,
-       
nabavo premičnih sistemov zračne obrambe srednjega dosega, namenjenih
varovanju zračnega prostora Republike Slovenije,
-       
nabavo premičnega sistema zračne obrambe kratkega dosega za neposredno
zračno obrambo elementov razporeditve sil Slovenske vojske in kritične
infrastrukture Republike Slovenije,
-       
nabavo inženirskih bojnih sistemov za zagotavljanje ali omejevanje
manevra, maskiranje in oviranje,
-       
nabavo taktičnih tovornih vozil za podporne module srednje bataljonske
bojne skupine,
-       
nabavo sistemov za odkrivanje in hitro odstranjevanje oziroma nevtralizacijo
različnih vrst eksplozivnih sredstev,
-       
nabavo in pridobitev sredstev ter razvoj zmogljivosti kibernetske
obrambe Slovenske vojske,
-       
nabavo sistemov za taktično elektronsko bojevanje in sistemov za
elektronsko izvidovanje,
-       
nabavo sistemov za pridobivanje podatkov in informacij iz različnih
vojaških obveščevalnih disciplin, senzorjev na različnih platformah, nabavo
sistemov za vojaško obveščevalno obveščanje in opozarjanje ter združeno vojaško
obveščevalno analitiko.
Na področju mornariških zmogljivosti bo v
prvem razvojnem obdobju izvedena modernizacija večnamenske ladje Triglav,
zamenjava hitre patruljne ladje Ankaran s plovilom tipa večnamenske patruljne
ladje, modernizacija mornariškega sistema poveljevanja in kontrole z nadgradnjo
zagotavljanja nadzora in varovanja akvatorija s stacionarnimi in premičnimi
sredstvi ter izvedena modernizacija potapljaških sredstev s poudarkom na
protiminskem delovanju in podvodnih avtonomnih sredstvih.
V drugem razvojnem obdobju 2031–2040 bo
modernizacija zmogljivosti bojne podpore usmerjena v nabavo samovoznih
oborožitvenih sistemov in hkratno uvedbo sodobnega sistema za poveljevanje in
kontrolo. Posodobljena bodo izvidniška sredstva in nabavljeni dodatni senzorski
sistemi (artilerijski radarji in akustični senzorji), ki bodo povezljivi v
sistem poveljevanja in kontrole.
Zmogljivosti inženirske bojne podpore bodo
modernizirane z nabavo sodobnih sistemov bojnega inženirstva, kot so jurišni
mostovi, avtomatski sistemi za izdelavo minskih ovir in sistemi za izdelavo
prehodov skozi minske ovire. Z dokupom in nadgradnjo sistemov za izvajanje
splošne inženirske podpore se bo ohranila dvonamenska zmogljivost splošnega
inženirstva za potrebe Slovenska vojske in podporo zaščiti in reševanju.
Z nadaljevanjem nabave, vzdrževanjem in
posodabljanjem sredstev kibernetske obrambe bodo zagotovljene zmogljivosti za
izvajanje kibernetskih operacij, ki bodo v realnem času sposobne zaznavanja,
preprečevanja in odzivanja na kibernetske varnostne grožnje. Z vzpostavitvijo
kibernetske obrambe za zaščito lastnega komunikacijsko-informacijskega sistema
in drugih elektronskih sistemov bo zagotovljen varen kibernetski prostor za
delovanje Slovenske vojske in njeno sposobnost izkoriščanja kibernetskega
prostora za pridobivanje prednosti pred nasprotnikom.
V drugem razvojnem obdobju bo modernizacija
na področju vojaške obveščevalno-izvidniške dejavnosti prednostno usmerjena v
obnavljanje in nabavo novih sodobnih sistemov za izvajanje vojaške
obveščevalno-izvidniške dejavnosti, da bi dosegli višjo stopnjo avtomatizacije
delovanja sistemov in integracijo v nacionalni obveščevalni sistem zgodnjega
obveščanja in opozarjanja.
Nabavljen bo sistem zračne obrambe zelo
kratkega dosega.
Pred iztekom življenjske dobe sedanjih
letalskih zmogljivosti ter na podlagi pridobljenih izkušenj in izvedene analize
bo sprejeta odločitev o najustreznejšem načinu zagotavljanja sodobnih zračnih
zmogljivosti.
V drugem razvojnem obdobju bodo po izteku
življenjske dobe večnamenske ladje Triglav izvedeni postopki njene zamenjave s sodobnim
večnamenskim plovilom enakega tipa.
Modernizacija nekinetičnih zmogljivosti v
prvem razvojnem obdobju bo usmerjena v nabavo sodobne informacijske
tehnologije, vzpostavitev produkcijske zmogljivosti in razvoja analitskega
orodja za prepoznavanje ter bojevanje z dezinformacijami in zavajanjem. V
drugem razvojnem obdobju bo poudarek na razvoju strateškega komuniciranja, kar
bo omogočalo napovedovanje trendov in odzivanje nanje ter preigravanje in
urjenje scenarijev večdomenskega bojevanja.
9.3 Zmogljivosti za zagotovitev delovanja
Za izboljšanje logistične podpore bo
Slovenska vojska doma in v tujini vzpostavila ustrezno organizirano strukturo,
ki bo zmožna načrtovanja, organiziranja in izvajanja logistične podpore v miru,
krizi, izrednem stanju in vojni ter ob naraščanju sil.
Vzpostavila bo ustrezne zaloge sodobnih
materialnih sredstev za izvajanje logistične podpore ter zadostne količine
streliva in minskoeksplozivnih sredstev ter sodobnih, vodenih in na motenje
odpornih raket za doseganje želenih učinkov z minimalno možnostjo povzročanja
kolateralne škode.
Razvila bo sodoben in varen sistem
skladiščenja materialnih sredstev, streliva in minskoeksplozivnih sredstev ter
raket, ki bo skladen z Natovimi standardi. Sodelovala bo v dvostranskih in
večnacionalnih pobudah skladiščenja streliva in minskoeksplozivnih sredstev ter
raket.
Vzpostavila bo učinkovit sistem vzdrževanja
materialnih sredstev na prvi in drugi stopnji tehničnega vzdrževanja z lastnimi
silami, ki se bo dopolnjeval s pogodbenimi izvajalci na tretji stopnji
tehničnega vzdrževanja.
Slovenska vojska bo razvila zmogljivosti
zračnega transporta s taktičnimi srednjimi transportnimi letali in helikopterji
z ustreznimi sistemi za delovanje v operacijah visoke intenzivnosti, vključno s
knjižnico groženj.
Zmogljivosti za strateški zračni in
pomorski transport bodo zagotovljene v okviru pobud Nata in Evropske unije ter
z nacionalnimi in drugimi pogodbenimi izvajalci.
Izvedena bo modernizacija vojaških
helikopterjev, z nabavo novih pa bo zagotovljena sposobnost delovanja v
operacijah visoke intenzivnosti.
Razvijale se bodo tudi bojne zdravstvene
zmogljivosti, ki bodo podpirale delovanje enot Slovenske vojske doma in v
tujini, in zmogljivosti oskrbe ter namestitve poškodovanih in obolelih.
Vojaške zdravstvene zmogljivosti bodo v
povezavi s sistemom javnega zdravstva posodobljene in okrepljene za lastne in
potrebe tujih oboroženih sil v okviru podpore države gostiteljice in skladno s
potrebami ter zmožnostmi tudi za potrebe javnega zdravstva.
V prvem razvojnem obdobju 2023–2030 bo
modernizacija zmogljivosti za zagotovitev delovanja prednostno usmerjena v:
-       
razvoj premestljivih logističnih zmogljivosti, ki bodo sposobne
podpirati delovanje enot zunaj države do ravni bataljonske bojne skupine,
-       
nabavo drugega taktičnega transportnega letala srednjega dosega za
delovanje v operacijah visoke intenzivnosti,
-       
nabavo večnamenskih srednjih helikopterjev za podporo delovanja
specialnih sil v operacijah visoke intenzivnosti,
-       
nabavo lahkih ter nadgradnjo in nabavo srednjih helikopterjev za
delovanje v operacijah visoke intenzivnosti,
-       
postopno povečavanje zalog z nabavo ustreznih količin streliva in
minskoeksplozivnih sredstev, vključno z bojno odločilnim strelivom,
-       
zagotovitev opreme za delovanje, izboljšanje varnosti in doseganje
zahtevane ravni operativnosti osrednjega letališča Cerklje ob Krki,
-       
nabavo opreme za sedanje in nove zmogljivosti Role 1 in Role 2,
-       
zamenjavo nujnih in terenskih nujnih reševalnih vozil,
-       
nabavo ustrezno zaščitenih reševalnih in transportnih (logističnih)
vozil,
-       
nabavo opreme za namestitev in oskrbo v terenskih razmerah,
-       
nabavo opreme za zmogljivost namestitve poškodovanih in obolelih.
V drugem razvojnem obdobju 2031–2040 bo
modernizacija zmogljivosti za zagotovitev delovanja prednostno usmerjena v nabavo
opreme za delovanje centra za podporo konvojev, dodatne opreme za delovanje
letališča Cerklje ob Krki, nabavo dodatnih večnamenskih srednjih helikopterjev
na enotni platformi za delovanje v operacijah visoke intenzivnosti,
vzpostavitev zalog opreme za potrebe strateške rezerve in posodabljanje
logističnih zmogljivosti z nabavo sodobnih avtonomnih ali polavtonomnih
sistemov oskrbovanja po kopnem in zraku. Na podlagi pridobljenih izkušenj in
izvedeni analizi bo sprejeta odločitev o morebitnem povečanju skupnega števila
taktičnih transportnih letal srednjega dosega enakega tipa.
9.4 Vojaška infrastruktura
Vojaška infrastruktura bo zagotavljala
pogoje za delovanje, usposabljanje, urjenje in izobraževanje. Infrastrukturne
zmogljivosti bodo prilagojene potrebam in nalogam Slovenske vojske ter bodo
podpirale povečevanje obsega, namestitev pripadnikov rezervne sestave,
prostorsko organiziranost in izvajanje podpore države gostiteljice. Število in
obseg nepremičnin ter najpomembnejši infrastrukturni objekti, ki omogočajo
naraščanje sil prek mirnodobnega obsega, bodo prilagojeni obsegu in strukturi
Slovenske vojske. Vlaganja in nadgradnja pomembne infrastrukture bodo
prednostno usmerjeni v podporo vzpostavitvi ključnih zmogljivosti ter krepitvi
bojne sposobnosti in pripravljenosti sil Slovenske vojske.
Vzdrževanje vojaške infrastrukture bo
prednostno usmerjeno v sistematično vzdrževanje in nadgradnjo infrastrukture,
opreme, naprav in sistemov, v energetsko in okoljsko prilagoditev
infrastrukture, posodobitev tehničnega varovanja vojaške infrastrukture ter
zagotavljanje predpisanih pogojev za njeno uporabo. Prizadevanja bodo usmerjena
v zagotavljanje energetske samozadostnosti vojašnic oziroma ključnih vojaških
objektov.
Vadišča in strelišča bodo po številu,
urejenosti in opremljenosti omogočala usposabljanje enot in naraščanje obsega
Slovenske vojske. Enakomerno bodo razvrščena po Sloveniji in vključena v
lokalno okolje s prednostno posodobitvijo ali gradnjo vadišč in strelišč v
podporo usposabljanju ter vzpostavitvi najpomembnejših zmogljivosti in enot.
Osrednje vadišče Slovenske vojske ostaja v Postojni in bo posodobljeno ter prilagojeno potrebam
sodobne vojske in vidikom varovanja okolja. Zaradi racionalizacije in povečanja
učinkovitosti usposabljanja bodo zgrajena ter posodobljena dodatna notranja
strelišča in vadišča (simulatorji).
Razvoj letalske baze Cerklje ob Krki se bo
intenzivno nadaljeval. Zagotovljeni bodo zahtevani pogoji in pridobljena
ustrezna dovoljenja za delovanje podnevi in ponoči ter v vseh vremenskih
razmerah. Letališče bo lahko delovalo v skladu s sprejetimi zavezami in
obrambnimi načrti.
Dodatne infrastrukturne zmogljivosti
pomorstva, ki bodo podpirale tudi sprejete cilje zmogljivosti Nata za Republiko
Slovenijo, bodo zagotovljene v vojašnici v Ankaranu. Zagotovljen bo nov
pontonski pomol z vsemi logistično-priveznimi sistemi v pristanišču Koper.
Skladišča bodo posodobljena in prilagojena
zahtevam, standardom, obsegu in organizacijski strukturi Slovenske vojske.
Hkrati z nabavo in uvajanjem novih oborožitvenih sistemov v operativno uporabo
bo posodobljena ter prilagojena infrastruktura za njihovo hranjenje in
vzdrževanje.
V sodelovanju s slovensko obrambno
industrijo se bodo iskale možnosti razvoja modularnih namestitvenih
zmogljivosti.
Zgrajena in urejena bo infrastruktura za
zagotovitev zmogljivosti kibernetske obrambe. Nadaljevali se bosta gradnja in
nadgradnja infrastrukture, opreme in naprav za zagotovitev komunikacij ter
podporo sistemu poveljevanja in kontrole. Dograjevalo, posodabljalo in prilagajalo
se bo lastno telekomunikacijsko in optično omrežje. V podporo sistemu
poveljevanja in kontrole bo zagotovljena infrastruktura za neprekinjeno
načrtovanje, spremljanje in vodenje vojaških operacij ter delovanj.
Logistična infrastruktura bo posodobljena
in prilagojena zahtevam, standardom, obsegu ter organizacijski strukturi
Slovenske vojske.
Pri načrtovanju, gradnji in rekonstrukcijah
infrastrukture bodo uporabljene možnosti sovlaganj iz okvira Natovih
varnostno-investicijskih programov oziroma skupnih zmogljivosti zlasti s
sosednjimi državami ter s pridobivanjem sredstev skladov in mehanizmov Evropske
unije.
Vojaške nepremičnine in nepremičnine za
potrebe varstva pred naravnimi in drugimi nesrečami, bodo dolgoročno ostale v
upravljanju Ministrstva za obrambo. To bo dolgoročno ohranilo, vzdrževalo in
gradilo tudi nepremičnine, ki bodo omogočale prostorsko organiziranost,
angažiranje pogodbene rezervne sestave in naraščanje sil ter izvajanje načrta
podpore države gostiteljice.
9.5 Zmogljivosti za poveljevanje in
kontrolo
Ukrepi in postopki informacijske varnosti
bodo zagotovili preprečevanje nenadzorovanega dostopa in vključevanja v
omrežje. Premestljivim zmogljivostim Slovenske vojske bodo zagotovljene varne
govorne in podatkovne povezave ter navigacijske storitve na taktični ravni,
odporne na različne oblike motenja in povezane z drugimi deležniki v
nacionalnovarnostnem sistemu ter s komunikacijsko-informacijskimi sistemi Nata
in Evropske unije. Za delovanje Slovenske vojske bosta najpomembnejša operativna
zmogljivost zagotavljanja neprekinjene združene operativne slike enot doma in v
tujini ter skupno situacijsko zavedanje.
V prvem razvojnem obdobju 2023–2030 bo
modernizacija prednostno usmerjena v:
-       
nabavo komunikacijskega in informacijskega sistema premestljivih
omrežij,
-       
nabavo bojnih radijskih naprav,
-       
nadgradnjo satelitskega sistema,
-       
nabavo opreme za modernizacijo komunikacijsko-informacijskih sistemov za
mirnodobno delo,
-       
začetek vzpostavitve podatkovnih računalniških centrov in posodobitev
digitalne hrbtenice,
-       
vzpostavitev infrastrukture za kibernetsko obrambo,
-       
sodelovanje pri razvoju naprednih sistemov kvantne kriptografije za
nacionalnovarnostni sistem.
V drugem razvojnem obdobju 2031–2040 bo
modernizacija prednostno usmerjena v:
-       
nadaljevanje nabave, vzdrževanje in posodabljanje
komunikacijsko-informacijskih sistemov,
-       
postopno implementacijo rešitev razvoja sistemov kvantne kriptografije,
-       
nadaljevanje in dokončanje vzpostavitve podatkovnih računalniških
centrov ter posodobitev digitalne hrbtenice,
-       
– dokončanje prehoda v digitalno transformacijo.
9.6 Vojaško izobraževanje in
usposabljanje
Center vojaških šol bo postal referenčno
jedro znanstvenoraziskovalne in razvojne dejavnosti na področju vojaških ved. Z
razvojem in prenosom raziskovalnih spoznanj in metod bo prispeval h krepitvi
razvoja Slovenske vojske, nacionalnovarnostnega in znotraj njega predvsem
obrambnega sistema Republike Slovenije ter h komplementarnosti domačih in
mednarodnih raziskovalnih dosežkov na vojaškem področju.
Center vojaških šol bo sistematično
razvijal vojaško znanost kot sistem vojaških ved, izvajal raziskave in razvojne
projekte, objavljal raziskovalne rezultate ter jih prenašal v prakso in razvoj
vojaške, obrambne ter varnostne politike. Spoznanja na raziskovalnem področju bodo
raziskovalci redno vključevali v pedagoško delo in posodobitve programov
vojaškega izobraževanja.
Vojaško usposabljanje poveljstev in enot bo
usmerjeno v pridobivanje ter razvijanje sposobnosti za uporabo vojaškega
strokovnega znanja pri uresničevanju njihovega poslanstva. Slovenska vojska bo
razvijala sisteme simulacijskih orodij v podporo obrambnega planiranja in
operativnega načrtovanja, eksperimentiranja, vojnih iger ter bojnega taktičnega
usposabljanja posameznika in enot.
Za izboljšanje vojaškega usposabljanja bo
Slovenska vojska:
-       
sledila sodobnim vojaškim in civilnim razvojnim trendom ter smiselno
upoštevala pridobljene izkušnje lastne vojske in tujih vojsk,
-       
institucionalizirala razvoj rodov in služb ter specialističnih veščin,
-       
vzpostavila sodoben in učinkovit sistem učenja iz izkušenj, ki bo
podlaga za učinkovitejši razvoj,
-       
razvijala sodoben, celovit in enovit sistem vojaškega usposabljanja,
-       
razvijala sodobna interaktivna vadišča in strelišča za čim realnejšo
bojno usposabljanje tudi v urbanem okolju,
-       
razvijala sistem simulacijskih orodij v podporo usposabljanju
posameznikov in enot vseh rodov ter služb,
-       
nadgrajevala sistem usposabljanja posameznikov in skupin ter bojnega
urjenja enot in poveljstev.
Pri usposabljanju in razvoju stroke bo
Slovenska vojska v vseh obdobjih sodelovala s partnerskimi vojskami ter
primerljivo stroko, ki deluje na civilnem področju.
V drugem razvojnem obdobju bo vojaško
izobraževanje organizirano na podlagi evalvacije in izkušenj prvega razvojnega
obdobja.
9.7 Raziskave, razvoj in inovacije
Raziskave, razvoj in inovacije bodo
srednjeročno in dolgoročno podpirali zmogljivosti Slovenske vojske.
Sledilo se bo razvoju naprednih tehnologij
na naslednjih prednostnih področjih: razvoj avtomatiziranih in avtonomnih
sistemov za različne domene in področja ter zaščita omenjenih sistemov, razvoj
naprednih in varčnih energijskih sistemov, vključno s področjem klimatskih
sprememb, simulacije in modeliranje v podporo odločanju, razvoj kognitivnih
znanosti, biotehnologija, učinkovito delovanje in zdravje vojaka ter druge
napredne biološke in povezane znanosti, vesoljske tehnologije, kibernetika in
druge. V navedena prednostna področja bomo smiselno vključevali kibernetiko,
umetno inteligenco in digitalizacijo. Za podporo zmogljivostim Slovenske vojske
in zaradi krepitve nacionalne obrambne industrijske tehnološke baze bo
vzpostavljen primeren obrambni ekosistem raziskav, razvoja in inovacij, tudi z
vlaganjem v visoko strokovne kadrovske vire.
Dosežki na področju raziskav, razvoja in
inovacij se bodo smiselno uvajali v operativno delovanje, pri čemer bo posebna
pozornost namenjena kibernetski ter elektronski in protielektronski zaščiti za
delovanje in bojevanje.
Uporaba in upravljanje sodobne tehnologije
pomenita izziv na področju kadrovskih zmožnosti ter potreb, saj bo treba
zagotoviti kader z bistveno večjimi splošnimi in tehničnimi kompetencami.
Napredna tehnološka področja, ki bodo
usmerjena k inovacijam in prebojnim rešitvam za spoprijemanje s sodobnimi
grožnjami, bo Slovenska vojska razvijala z vključevanjem raziskovalnih ustanov
ter razvojno naravnanih podjetij. Cilj je njihovo povezovanje in prehod iz
raziskovalnih v razvojne faze razvoja. V smiselnem in ekonomsko opravičljivem
obsegu bo Slovenska vojska usmerjena k čim večji samooskrbi in spodbujanju
programov ter projektov za dvojno uporabo.
Prizadevanja bodo usmerjena v povezovanje
slovenskih visokotehnoloških podjetij s partnericami zavezništva in Evropske
unije ter v spodbujanje vključevanja slovenske znanosti in podjetij v
partnersko obrambno industrijsko tehnološko bazo, predvsem na strateško
pomembnih področjih. Z vključevanjem v mednarodne raziskovalne, razvojne in
inovacijske dejavnosti bodo doseženi sinergijski učinki predvsem na področjih,
na katerih le nacionalni razvoj ne bi bil ekonomsko upravičen.
10. ZMOGLJIVOSTI
CIVILNE OBRAMBE IN DRUGE (CIVILNE) ZMOGLJIVOSTI ZA PODPORO SLOVENSKI VOJSKI
Civilna obramba bo kot sestavni del
obrambnega sistema z razvojem civilnih zmogljivosti v miru, krizah, izrednem
stanju in vojni podpirala ter dopolnjevala vojaško obrambo in prispevala k
oblikovanju obrambnih zmogljivosti države. Usmerjena bo v krepitev civilne
pripravljenosti, nemoteno delovanje ključnih funkcij in storitev ter tako v
višjo raven odpornosti države in družbe.
Civilne zmogljivosti bodo nadgrajevane tudi
za opravljanje nalog podpore Slovenski vojski in zavezniškim silam, skladno z
izkazanimi potrebami. Podpora in sodelovanje s Slovensko vojsko bosta sestavni
del rešitev in ukrepov v okviru obrambnega in kriznega načrtovanja, ki bodo
nadgrajevani za ustrezen odziv na spremembe v mednarodnem varnostnem okolju ter
za krepitev odpornosti države in družbe pred sodobnimi ter prihodnjimi
varnostnimi izzivi.
V miru in krizah bo s civilnimi
zmogljivostmi zagotovljena podpora Slovenski vojski predvsem pri podpori države
gostiteljice, vključno z vojaško mobilnostjo, katere cilj je zagotovitev hitrih
in neoviranih premikov zavezniških in sil Evropske unije ter zmanjšanje ali
odprava vrzeli na prometni infrastrukturi, namenjeni civilno-vojaški rabi, na
področjih geoprostorske podpore ter civilnih funkcionalnih strokovnjakov, ki
bodo podpirali delovanje Slovenske vojske in krepili vezi s civilnim okoljem na
območju delovanja. Ob izrazitem poslabšanju varnostnih razmer v mednarodnem
okolju in skladno z oceno ogroženosti države bodo civilne zmogljivosti v
podporo delovanju Slovenski vojski zagotovljene tudi z dodelitvijo dodatnih
nalog za potrebe obrambe drugim državnim organom, lokalnim skupnostim ter
gospodarskim družbam, zavodom in drugim organizacijam.
Za seznanjanje in krepitev zavedanja
nosilcev političnega odločanja ter javnosti o celovitosti, spremenljivosti,
nepredvidljivosti in negotovosti sodobnega varnostnega okolja ter s tem
povezanih tveganj delovanja in razvoja Republike Slovenije tudi v dolgoročni
perspektivi se bodo krepile sposobnosti strateškega komuniciranja.
Tako bo zagotovljeno načrtovano in
usklajeno podpiranje odzivanja nacionalnovarnostnega sistema na hibridne
grožnje ter kampanje hibridnih akterjev, vključno z bojem proti dezinformacijam
in tujemu manipulativnemu vmešavanju. Strateško komuniciranje bo delovalo kot
multiplikator učinkov, predvsem za ohranjanje zaupanja lastne javnosti v
obrambno sposobnost države, krepitev odpornosti in odvračanja ter popolnjevanje
Slovenske vojske.
Največji učinek na tem področju bo dosežen
z usklajenostjo strateškega komuniciranja na vseh ravneh delovanja
nacionalnovarnostnega sistema, s tesnim civilno-vojaškim sodelovanjem in
dobrimi analitičnimi zmogljivostmi, ki bodo podpirale delovanje Slovenske
vojske ter druge elemente nacionalnovarnostnega sistema.
Kibernetska obramba je eden izmed bistvenih
elementov zagotavljanja nacionalne varnosti. Obseg, razširjenost in
kompleksnost obrambnega delovanja v kibernetskem prostoru zahteva visokostrokovno
znanje, uporabo naprednih tehnologij in metodologij ter kombiniran pristop
obrambnega sistema, gospodarstva in drugih vladnih ter nevladnih deležnikov.
Varnost obrambne in kritične
komunikacijsko-informacijske infrastrukture bo z ukrepi, organiziranostjo in
vlaganjem v tehniko, kadre in znanje zagotovljena v miru, krizi in med
vojaškimi operacijami. S spremembo normativne ureditve bodo jasne pristojnosti
nad upravljanjem kibernetskega prostora države in odzivanjem na incidente. Z
načrtnim vlaganjem v kadre, znanje, organiziranost in opremo bo vzpostavljeno
okolje, ki bo omogočalo učinkovito upravljanje tveganj v kibernetskem prostoru.
11. IZZIVI IN OCENA
TVEGANJ
Nacionalna varnost je nenadomestljiv temelj
uresničevanja drugih nacionalnih ciljev, ki se nanašajo na družbeni,
gospodarski in kulturni razvoj ter krepitev blaginje posameznika, družbe in
države. V sodobnih geopolitičnih razmerah in razmerjih je za zagotavljanje
nacionalne varnosti obrambna funkcija države vse bolj nenadomestljiva. To velja
predvsem za tiste države, vključno z Republiko Slovenijo, ki so na stičiščih in
presečiščih strateških smeri in geostrateških interesov pomembnejših subjektov
v mednarodni skupnosti, kar dokazujejo zgodovinske izkušnje, sodobni
gospodarski in migrantski tokovi ter trenutni varnostni izzivi.
Neločljiv in bistven del obrambne funkcije
države so učinkovite oborožene sile, katerih temeljni namen je obrambna drža
oziroma odvračanje napada na državo ter drugih skrajnih oblik ogrožanja
nacionalnih interesov in ciljev, ter če je treba, tudi izvajanje vojaške
obrambe za ohranjanje neodvisnosti, nedotakljivosti in ozemeljske celovitosti
države.
Učinkovite in odporne vojaške organizacije
ni mogoče oblikovati v kratkoročnem ad hoc odzivanju na zaostrovanje varnostnih
razmer v mednarodnem okolju. Vzpostavitev ustreznih vojaških zmogljivosti
države je namreč zahteven, kompleksen, večplasten in dolgotrajen proces,
povezan s številnimi tveganji, hkrati pa odvisen od ključnih pogojev ustrezne
ravni politične in družbene podpore ter od zagotavljanja ustrezne ravni
obrambnih virov.
Ključna tveganja za razvoj Slovenske
vojske:
1.     
Zaostrovanje in poslabševanje varnostnih razmer bo hitrejše od
sposobnosti Republike Slovenije, da zazna tveganja ter doseže potreben družbeni
konsenz glede neizogibnosti čim hitrejšega izboljšanja stanja svoje odpornosti
ter obrambne in vojaške pripravljenosti, odzivnosti ter vzdržljivosti.
2.     
V državi ne bosta vzpostavljena družbena klima in varnostno-obrambno
ozaveščanje, ki bi podpiralo krepitev zavedanja državljank in državljanov o
pomenu nacionalnovarnostnega in obrambnega sistema ter Slovenske vojske in tako
izboljšanje njune sposobnosti za izvajanje obrambno-vojaških dejavnosti.
3.     
Zaradi pomanjkanja javnomnenjske podpore in politične volje za
uresničevanje razvojnih in operativnih načrtov ter zagotovitev ustreznih
finančnih sredstev in drugih pogojev se bo nadaljevala večletna regresija
stanja pripravljenosti ter sposobnosti Slovenske vojske za celovito
izpolnjevanje poslanstva in nalog.
4.     
Zaradi zastojev ali celo nepripravljenosti za celovito urejanje
delovnopravnega statusa vojaških oseb, kariernih poti ter nadgradnje
izobraževanja, usposabljanja in urjenja bo onemogočeno zagotavljanje zadostne
količine dovolj kakovostnega vojaškega kadra.
5.     
Nepopolnjenost jedra prednostnih sil in zmogljivosti bo tudi v prihodnje
zmanjševalo operativno sposobnost Slovenske vojske ter negativno vplivalo na
njeno pripravljenost in sposobnost sledenja sodobnim razvojnim trendom.
6.     
Če Slovenska vojska ne bo povečala svoje bojne sposobnosti s številčno
popolnitvijo in kakovostno ustreznejšim kadrom, razvojem bojnih zmogljivosti,
krepitvijo bojne morale ter izboljšanjem pripravljenosti, odzivnosti in
vzdržljivosti sil, ne bo sposobna učinkovito opravljati nalog v celotnem
spektru delovanja, vključno z nalogami visoke intenzivnosti.
7.     
Neizpolnjevanje mednarodnih zavez na področju obrambe in vzpostavitve
vojaških zmogljivosti bo zmanjševalo verodostojnost in ugled države v širši
mednarodni skupnosti.
8.     
Nepravočasna priprava in uskladitev celovitega koncepta naraščanja sil z
izdelanimi načrti, programi, plansko organizacijsko strukturo ter zbirkami
podatkov za naraščanje sil prek mirnodobnega obsega.
Zaradi poudarjanja pomena Slovenske vojske
v družbi in zaradi preprečevanja uresničenja razvojnih tveganj Slovenske vojske
je ključnega pomena krepitev njene povezanosti z lokalnim okoljem,
organizacijami in društvi posebnega pomena za obrambo ter drugimi podsistemi
nacionalne varnosti. Vključevanje nacionalnih deležnikov v obrambne dejavnosti
bo poleg izboljšanja zavedanja o vlogi in pomenu Slovenske vojske tudi dodatno
okrepilo zavedanje pomena nacionalne obrambe pri prebivalstvu.
12. URESNIČEVANJE
RESOLUCIJE
Resolucija o splošnem dolgoročnem programu
razvoja in opremljanja Slovenske vojske do leta 2040 se bo izvajala s
srednjeročnimi obrambnimi programi, ki jih bo sprejemala Vlada Republike
Slovenije, z njimi pa bo seznanjala tudi delovno telo Državnega zbora Republike
Slovenije, pristojno za obrambo.
Srednjeročni obrambni programi se bodo
praviloma pripravljali vsaki dve leti oziroma ob večjih spremembah varnostnega
okolja in razpoložljivosti obrambnih virov, spremembah planskih zavez do Nata
in Evropske unije ter v podobnih primerih.
13. ZAČETEK
VELJAVNOSTI RESOLUCIJE
Z dnem uveljavitve te resolucije preneha
veljati Resolucija o splošnem dolgoročnem programu razvoja in opremljanja
Slovenske vojske do leta 2035 (Uradni list RS, št. 16/22).
Ta resolucija začne veljati naslednji dan
po objavi v Uradnem listu Republike Slovenije.
Št. 200-03/23-6/8
Ljubljana, dne 22. marca 2023
EPA 649-IX
Državni zbor
Republike Slovenije
mag. Urška Klakočar Zupančič
predsednica