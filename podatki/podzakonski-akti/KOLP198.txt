SPLOŠNE DOLOČBE
1. člen
Krajevna veljavnost kolektivne pogodbe
Kolektivna pogodba velja za območje
Republike Slovenije.
1.a člen
Predmet urejanja
Pogodbeni stranki s kolektivno pogodbo
avtonomno urejata pravice, obveznosti in odgovornosti iz delovnih razmerij
delavcev pri delodajalcih. Za pravice, obveznosti in odgovornosti, ki niso
urejene s to kolektivno pogodbo, se neposredno uporablja Zakon o delovnih
razmerjih. Določbe kolektivnih pogodb na širši ravni se za dejavnost gozdarstva
ne uporabljajo.
2. člen
Stvarna veljavnost kolektivne pogodbe
Ta pogodba velja za vse delodajalce, člane
GZS – Združenja za gozdarstvo Slovenije, ki na pridobiten način po Standardni
klasifikaciji dejavnosti (Uradni list RS, št. 69/07) opravljajo eno od
navedenih dejavnosti, kot glavno dejavnost: 
-       
02.100 gojenje gozdov in druge gozdarske storitve 
-       
02.200 sečnja 
-       
02.400 storitve za gozdarstvo.
3. člen
Osebna veljavnost
(1) Kolektivna pogodba velja za vse
delavce, zaposlene za določen ali nedoločen čas, s polnim ali krajšim delovnim
časom pri delodajalcih iz predhodnega člena, ki imajo sedež na območju
Republike Slovenije, in za delavce pri delodajalcih, ki trajneje opravljajo
delo na območju Republike Slovenije.
(2) Za poslovodne delavce in delavce s
posebnimi pooblastili in odgovornostmi ta kolektivna pogodba ne velja, razen če
je s pogodbo o zaposlitvi med delodajalcem in takšno osebo drugače določeno.
(3) Kolektivna pogodba velja tudi za
vajence, dijake in študente na proizvodnem delu in praktičnem usposabljanju.
4. člen
Časovna veljavnost
(1) Ta pogodba začne veljati naslednji dan
po objavi v Uradnem listu Republike Slovenije in se uporablja od 1. 1. 2005
dalje. Pogodba je sklenjena za dve koledarski leti od datuma sklenitve.
(2) Vsaka pogodbena stranka lahko
kolektivno pogodbo odpove pisno, najkasneje tri mesece pred potekom njene
veljavnosti. Odpoved se objavi v Uradnem listu Republike Slovenije. Če
kolektivna pogodba v tem roku ni odpovedana, se podaljša vsako leto za eno
leto.
(3) Po prenehanju veljavnosti te kolektivne
pogodbe se do sklenitve nove, vendar najdalj 6 mesecev, uporabljajo določbe
normativnega dela te pogodbe.
(4) Tarifna priloga velja do 31. 12. 2005.
Če do tega roka ni sklenjena nova tarifna priloga, se njena veljavnost podaljša
vsako leto za eno leto.
5. člen
Pomen izrazov v tej kolektivni pogodbi
(1) Izrazi delavec, delodajalec in manjši
delodajalec se v tej pogodbi uporabljajo v pomenu in obsegu kot to opredeljuje
Zakon o delovnih razmerjih.
(2) Poslovodne osebe so osebe, ki vodijo
poslovanje pri delodajalcu in so kot takšne vpisane v ustrezni register.
(3) Vodilni delavci so tisti delavci, ki
imajo pooblastila iz 157. člena Zakona o delovnih razmerjih in tisti, ki jih
določi delodajalec.
(4) Splošni akt je akt delodajalca, ki na
splošen način ureja posamezna vprašanja v zvezi z delovnimi razmerji.
(5) Sistemizacija delovnih mest je splošni
akt delodajalca, ki določa delovna mesta in pogoje za zasedbo delovnih mest.
(6) Izraz sindikalni zaupnik se uporablja v
pomenu kot to opredeljuje Zakon o delovnih razmerjih.
(7) Pomen drugih izrazov, ki se nanašajo na
plače in druge osebne prejemke, je naveden v poglavju o plačah.
6. člen
Enotni minimalni standardi
(1) Določila in zneski iz te pogodbe in
tarifne priloge so obvezni enotni minimalni standardi za pogodbe o zaposlitvi,
kolektivne pogodbe in splošne akte pri delodajalcih.
(2) S pogodbo o zaposlitvi oziroma s
kolektivno pogodbo pri delodajalcu se lahko določijo pravice, ki so za delavca
ugodnejše kot jih določa Zakon o delovnih razmerjih in ta pogodba.
(3) Delodajalci in sindikati se lahko v
primeru bistvenega poslabšanja poslovanja, ki ni na strani delodajalca in bi
lahko ogrozilo obstoj delodajalca, obstoj delovnih mest ali v podobnih
utemeljenih primerih z aneksom h podjetniški kolektivni pogodbi ali s pisnim
dogovorom, za določen čas dogovorijo, da se določene pravice in delovni pogoji
določijo manj ugodno od pravic in delovnih pogojev, ki jih določa ta kolektivna
pogodba. 
(4) Delodajalci in sindikati morajo v
aneksu h podjetniški kolektivni pogodbi ali v pisnem dogovoru določiti: 
a)     razloge, zaradi katerih delodajalec ne more delavcem zagotoviti
minimalnih standardov določenih v Kolektivni pogodbi za gozdarstvo Slovenije in
podjetniški kolektivni pogodbi, 
b)     katere pravice in delovni pogoji se znižajo in za koliko se
znižajo, 
c)     čas trajanja odstopanja od minimalnih standardov. 
Delodajalci in sindikati se lahko
dogovorijo o podaljšanju dogovorjenih ukrepov. 
(5) Pravice in delovni pogoji iz prejšnjega
odstavka se ne smejo znižati pod višino pravic, ki jih določajo zakoni. 
(6) Delodajalci, ki v podjetju nimajo
organiziranega sindikata lahko odstopanje od minimalnih standardov uredijo s
splošnim aktom. Pred sprejemom akta morajo delodajalci neposredno obvestiti
delavce. Obveščanje se lahko izvede na naslednje načine: z vročitvijo besedila
predloga splošnega akta vsakemu posameznemu delavcu, v podjetniškem glasilu, z
objavo besedila predloga splošnega akta na oglasni deski ali na spletni strani
delodajalca, oziroma na način, ki je običajen pri delodajalcu.
PRAVICE IN OBVEZNOSTI DELODAJALCA IN DELAVCEV
7. člen
Razvrstitev del
(1) Delovna
mesta oziroma poklici se razvrščajo v devet tarifnih razredov glede na
zahtevano strokovno izobrazbo, določeno v aktu o organizaciji in sistemizaciji
delovnih mest. Za gozdarstvo značilna delovna mesta oziroma poklici so
razvrščeni od II. do VII. tarifnega razreda (stolpec »B«)


 

A

 

B


I.

Enostavna dela

I.

Ni tipičnega dela


II.

Manj zahtevna dela

II.

Pomožni delavec v
  gozdarstvu


III.

Srednje zahtevna
  dela

III.

Sekač, gojitelj z
  ročnim orodjem


IV.

Zahtevna dela

IV.

Gozdar – gojitelj, sekač, traktorist, žičničar, mehanik
  voznik gozdarskega kamiona upravljalec procesorja in forwarderja


V.

Bolj zahtevna dela

V.

Gozdarski
  delovodja


VI.

Zelo zahtevna dela

VI.

Operativni vodja
  proizvodnje


VII.

Visoko zahtevna
  dela

VII.

Vodja
  organizacijske enote


VIII.

Najbolj zahtevna
  dela

VIII.

Ni tipično
  gozdarskega dela


IX.

Izjemno pomembna, najbolj zahtevna dela

IX.

Ni tipično
  gozdarskega dela


(2) Delodajalec je dolžan pred sprejemom
akta o organizaciji in sistemizaciji vseh delovnih mest oziroma o njegovih
spremembah in dopolnitvah pridobiti in obravnavati mnenja sindikatov in se do
tega mnenja pisno opredeliti.
(3) Sindikat mora podati mnenje v roku
osmih dni.
8. člen
Posebni pogoji za sklenitev pogodbe o
zaposlitvi
Poleg z zakonom določenih pogojev za
sklenitev pogodbe o zaposlitvi, morajo delavci, ki bodo opravljali dela sekača,
traktorista, žičničarja, minerja, strojnika gradbene mehanizacije, vrtalca in
šoferja gozdarskega kamiona, izpolnjevati še naslednje pogoje:
-       
starost najmanj 18 let oziroma 21 let za minerja,
-       
opravljen predhodni zdravstveni pregled,
-       
delovna in varnostna usposobljenost (izpit po programu za predvidena
dela).
9. člen
Pogodba o zaposlitvi
(1) V pogodbi o zaposlitvi se poleg
sestavin, ki jih določa zakon, navede:
-       
nadomeščanje prekinitev zaradi vremenskih razmer,
-       
tarifni razred za delovno mesto, za katerega se sklepa delovno razmerje,
-       
poskusno delo (če se zahteva),
-       
pripravništvo (če se sklepa).
(2) Delodajalec delavcu pred podpisom
pogodbe o zaposlitvi omogoči seznanitev z vsebino kolektivnih pogodb in
splošnih aktov, ki določajo njegove pravice in obveznosti.
(3) Delodajalec mora te pogodbe in splošne
akte hraniti na mestu, dostopnem vsem delavcem.
(4) Delavec lahko kadarkoli zahteva vpogled
v vsebino kolektivnih pogodb, delodajalec pa mu tega ne sme odreči.
10. člen
Pripravništvo
(1) Pripravniška doba traja:
-       
za dela IV. in V. stopnje strokovne izobrazbe največ 6 mesecev,
-       
za dela VI. stopnje strokovne izobrazbe največ 9 mesecev,
-       
za dela nad VI. stopnjo strokovne izobrazbe največ 12 mesecev.
(2) Pripravništvo ni potrebno opravljati
delavcu, ki je v nadaljnjem izobraževanju ob delu ali iz dela dosegel višjo
stopnjo izobrazbe v okviru svojega poklica ali stroke.
(3) Delavcu, ki se je ob delu izobraževal v
drugi stroki ali za drug poklic in je že opravil pripravniški izpit, se
pripravniška doba sorazmerno skrajša.
(4) Za delovna mesta gozdarskih delavcev se
pretežni del pripravništva opravi na terenu.
(5) Delo pripravnika vodi mentor po
programu, ki ga izdela mentor. Mentor mora imeti najmanj takšno izobrazbo, kot
jo ima pripravnik in tri leta delovnih izkušenj.
(6) Delodajalec sklepa s pripravnikom
pogodbo o zaposlitvi praviloma za določen čas.
11. člen
Spremljanje pripravništva in pripravniški
izpit
(1) V pogodbi o zaposlitvi pripravnika se
določi način spremljanja in ocenjevanja pripravništva.
(2) Ob zaključku pripravniške dobe
pripravnik opravi pripravniški izpit. Ta vsebuje preizkus znanja stroke in
delovnega področja, za katerega se je usposabljal.
(3) Pripravnik opravlja pripravniški izpit
najkasneje do izteka pripravniške dobe. Če pripravniškega izpita ne opravi, ga
ima pravico opravljati v roku, ki ne sme biti krajši od 15 dni in ne daljši od
45 dni. Če pripravniškega izpita tudi drugič ne opravi, mu delovno razmerje
preneha z dnem, ko ni opravil izpita.
12. člen
Opravljanje dela
(1) Delavec mora vestno opravljati delo na
delovnem mestu, za katerega je sklenil pogodbo o zaposlitvi, v času in na
kraju, ki sta določena za izvajanje dela, upoštevaje organizacijo dela in
poslovanja pri delodajalcu.
(2) Vrsta in kraj opravljanja dela,
določena s pogodbo o zaposlitvi, se lahko začasno spremenita brez soglasja
delavca samo v naslednjih primerih:
-       
v primerih naravnih ali drugih nesreč, če je taka nesreča nastopila ali
če se taka nesreča pričakuje (plaz, požar, povodenj, snegolom, vetrolom, gozdni
škodljivci in druge nesreče)
-       
kadar gre za reševanje človeških življenj in zdravja
-       
kadar je ogroženo premoženje delodajalca
-       
v primerih nenadne krajše odsotnosti drugega delavca
-       
v primerih okvare strojev.
(3) Sprememba vrste in kraja opravljanja
dela iz predhodnega odstavka je možna le toliko časa, dokler trajajo take
okoliščine.
(4) Če nastopi eden od primerov, mora
delodajalec izdati odreditev v pisni obliki pred začetkom opravljanja drugega
dela.
(5) V teh primerih prejema delavec enako
plačo, kot jo prejema na svojem delovnem mestu oziroma plačo za delovno mesto,
na katerega je začasno razporejen, če je ta višja.
13. člen
Delo po deloviščih
Gozdarska dejavnost se pretežno opravlja na
terenu, zunaj sedeža delodajalca. Razporejanje delavcev po deloviščih
gozdarskega podjetja se ne šteje za premeščanje delavcev iz kraja v kraj.
14. člen
Določanje in reševanje presežnih delavcev (poslovni
razlogi)
(1) Kdaj in pod kakšnimi pogoji nastopijo
razlogi za zmanjšanje števila zaposlenih zaradi poslovnih razlogov je določeno
v zakonu.
(2) Poleg primerov, ki jih določa zakon,
lahko delovno razmerje preneha samo z njegovim soglasjem tudi delavcu, katerega
zakoncu je odpovedana pogodba o zaposlitvi iz poslovnega razloga.
(3) Delodajalec mora delavce osebno
seznanjati z možnimi načini reševanja njihovega delovnega položaja.
15. člen
Predaja poslov
Če je bilo opravljanje del povezano z
materialno in finančno odgovornostjo, mora biti ob razrešitvi in predaji poslov
napravljen zapisnik oziroma primopredajna inventura.
16. člen
Delovni čas
(1) Povprečna mesečna obveznost znaša 40 ur
na teden.
(2) Zaradi sezonskega značaja dela v
gozdarstvu se delovni čas za delavce, ki pretežno opravljajo terensko delo,
lahko prerazporedi.
(3) Delovni čas v mesecih, ki so za delo v
gozdu ugodnejši lahko traja dalj, vendar ne več kot 10 ur dnevno ali 50 ur na
teden. V zimskih oziroma manj ugodnih mesecih pa tedenska delovna obveznost ne
more biti krajša od 30 ur oziroma 6 ur dnevno.
(4) Začetek dela se prilagodi polni dnevni
svetlobi, med 6. in 8. uro.
17. člen
Prekinitev delovnega časa zaradi
vremenskih razmer
Prekinitve zaradi vremenskih razmer se
nadomešča
-       
s prerazporeditvijo delovnega časa v okviru koledarja dela
-       
z delom ob sobotah, in sicer največ 22 sobot na leto, vendar največ tri
na mesec.
Če z navedenimi ukrepi ni mogoče
nadomestiti prekinitve dela, delavcu pripada nadomestilo plače v višini do
polovice plačila, do katerega bi bil sicer upravičen, če bi delal, vendar ne
manj kot 70% osnovne plače delavca.
18. člen
Delo preko polnega delovnega časa
(1) Delo preko polnega delovnega časa
(nadurno delo) določi poslovodni organ ali delavec s posebnimi pooblastili v skladu
z zakonom.
(2) Delo preko polnega delovnega časa se
določi le v primeru, če ga ni možno opraviti s prerazporeditvijo delovnega
časa.
(3) Dnevna, tedenska in mesečna časovna
omejitev iz 143. člena Zakona o delovnih razmerjih se lahko upošteva kot povprečna
omejitev v obdobju šestih mesecev.
(4) Delodajalec mora vse ure, opravljene
preko polnega delovnega časa, plačati. Na željo delavca, se lahko koristi uro
za uro, s tem, da se vsi dodatki izplačajo v mesecu, ko je delo opravljeno. Za
čas dela preko polnega delovnega časa je delavec upravičen do osnovne plače za
ure dela, vseh dodatkov (za delo v manj ugodnem delovnem času, pogoje dela,
delovno dobo ipd.) in stimulacije.
19. člen
Določanje trajanja letnega dopusta
(1) Daljše trajanje letnega dopusta kot ga
določa vsakokrat veljavni zakon o delovnih razmerjih se določa po naslednjih
merilih:
Delovna doba:
-       
za vsakih polnih pet let delovne dobe pri zadnjem delodajalcu – 1
delovni dan.
Zahtevnost dela:
-       
za delovna mesta s V.–VIII. stopnjo zahtevnosti del v 7. členu KP – 1
delovni dan.
Težavni delovni pogoji:
-       
za tipična delovna mesta iz stolpca B 7. člena KP: gozdar – gojitelj,
sekač, traktorist, žičničar, mehanik-voznik gozdarskega kamiona, upravljalec
procesorja in forwarderja – 2 delovna dneva
-       
ostala delovna mesta iz II.–IV. TR stolpca B 7. člena KP – 1 delovni
dan.
(2) Skupni letni dopust delavca znaša
največ 30 dni, če ni za delavca ugodneje določeno v podjetniški kolektivni
pogodbi, splošnem aktu delodajalca ali pogodbi o zaposlitvi. Navedena omejitev
ne velja kolikor delavec preseže omejitev na podlagi upoštevanja zakonskih
kriterijev za odmero dopusta.
(3) Spremenjeni kriteriji iz 19. člena
KP se prvič uporabijo pri odmeri letnega dopusta za leto 2016.
20. člen
Razporejanje dopusta
(1) Dopuste razporeja poslovodni organ, pri
čemer upošteva poslovne interese delodajalca in interese delavca.
(2) Delavec mora biti o višini dopusta v
koledarskem letu obveščen najkasneje do 31. marca tekočega leta.
(3) Kolektivni dopusti se določajo vnaprej
z letnim koledarjem dela.
21. člen
Plačana odsotnost z dela zaradi osebnih
okoliščin
(1) Za odsotnost z dela ima delavec pravico
do nadomestila plače v naslednjih primerih:
-       
lastne poroke                                                                                     2
dni
-       
smrt zakonca oziroma osebe, ki je zadnji
dve leti živela z delavcem v življenjski skupnosti,
ki je
po predpisih o zakonski zvezi in družinskih razmerjih
v pravnih posledicah izenačena z zakonsko
zvezo ali 
smrti otroka, posvojenca ali pastorka                                               3
dni
-       
smrti staršev – oče, mati, očim, mačeha, posvojitelj                        3
dni
-       
hujše nesreče, ki zadene delavca                                                     3
dni
(2) Delavec lahko izkoristi skupno največ 7
dni na leto.
(3) Odsotnost z dela s pravico nadomestila
odobrava poslovodni organ ali od njega pooblaščena oseba.
22. člen
Opravičena neplačana odsotnost
(1) Delavec ima pravico izostati z dela
brez nadomestila plače, če to ni v škodo delovnega procesa in poslovanja v
naslednjih primerih:
-       
za nego bolnega družinskega člana, če mu ta odsotnost ni odobrena po
predpisih o zdravstvenem zavarovanju,
-       
kadar ima delavec poseben interes in tehtne razloge (gradnja hiše,
odstranjevanje posledic nesreče, daljša potovanja, šolanje, zdraviliško
zdravljenje na lastne stroške, neodložljivi osebni opravki ipd.).
(2) Odsotnost odobri poslovodni organ na
osnovi pisne vloge delavca. Poslovodni organ oziroma delodajalec lahko
delavčevo zahtevo po neplačani odsotnosti z dela zavrne, če zahteve delovnega
procesa ne dopuščajo odsotnosti.
23. člen
Disciplinske sankcije
(1) Disciplinsko odgovornemu delavcu lahko
delodajalec izreče naslednje sankcije:
-       
opomin
-       
denarno kazen, ki ne sme presegati 15% povprečne plače delavca v
preteklih treh mesecih
-       
odvzem bonitet, dogovorjenih v pogodbi o zaposlitvi.
(2) Izbira ukrepa iz predhodnega odstavka
je odvisna od stopnje krivde, okoliščin, v katerih je bila kršitev storjena,
družinskih in socialnih razmer delavca in individualnih lastnosti delavca.
(3) Disciplinska sankcija ne sme trajno
spremeniti delovno pravnega položaja delavca.
24. člen
Posebne oblike varstva – sekači
Za sekače, ki pri svojem delu uporabljajo
motorno in ročno žago ter sekiro in prebijejo na takšnih delih najmanj 80%
delovnega časa v koledarskem letu, mora delodajalec zagotoviti posebno varstvo
(obvezno dodatno pokojninsko zavarovanje).
25. člen
Posebne oblike varstva – delovni invalidi
Za varstvo invalidov se uporabljajo neposredno
določila Zakona o delovnih razmerjih, Zakona o pokojninskem in invalidskem
zavarovanju in Zakona o zaposlitveni rehabilitaciji in zaposlovanju invalidov.
26. člen
Posebne oblike varstva – starši
Za varstvo materinstva in pravice delavcev,
ki skrbijo za otroke, varstvo mladine in varstvo starejših delavcev se
uporabljajo neposredno določila Zakona o delovnih razmerjih in Zakona o
starševskem varstvu in družinskih prejemkih.
27. člen
Varnost pri delu
(1) Zaradi posebno težkih in nevarnih
pogojev dela v gozdarstvu sta delodajalec in delavec poleg pravic in obveznosti
iz varstva pri delu, ki so opredeljene v veljavni zakonodaji dolžna spoštovati
določila Pravilnika o varstvu pri delu v gozdarstvu.
(2) S pravilnikom se ureja področje
splošnih in posebnih varstvenih ukrepov, pravice in obveznosti delavcev glede
varstva pri delu, pravice in odgovornost oseb, odgovornih za varno delo, ukrepi
za zagotavljanje ustreznih sredstev za delo in njihovo uporabo.
28. člen
Izobraževanje
(1) Delavci imajo pravico, da se izobražujejo
v svojem interesu ali v interesu delodajalca; delodajalec pa ima pravico, da
delavce napoti na izobraževanje.
(2) Medsebojne pravice in obveznosti
delavcev in delodajalca v zvezi z izobraževanjem, izpopolnjevanjem in
usposabljanjem se podrobneje uredijo s pogodbo.
(3) Delavec, ki se izobražuje v lastnem
interesu, ima pravico do plačane odsotnosti z dela ob dnevih, ko prvič opravlja
izpit.
(4) Za izobraževanje v interesu delodajalca
se šteje tudi izobraževanje sindikalnih zaupnikov o kolektivnem dogovarjanju in
delovno pravni zakonodaji.
29. člen
Pravice delavca, ki je na izobraževanje
napoten, oziroma se izobražuje v interesu delodajalca
(1) Če je izobraževanje organizirano med
delovnim časom, se čas izobraževanja šteje v redni delovni čas, delavec pa ima
enake pravice, kot bi delal.
(2) Če je izobraževanje organizirano izven
delovnega časa (izobraževanje ob delu) pripada delavcu najmanj:
-       
tri delovne dni za vsak izpit na ravni izobraževanja do V. stopnje
zahtevnosti,
-       
pet delovnih dni za vsak izpit na višji in visoki stopnji izobraževanja,
-       
deset delovnih dni za zaključni izpit na ravni izobraževanja do V.
stopnje zahtevnosti,
-       
petnajst delovnih dni za diplomo na višji ali visoki šoli,
-       
deset delovnih dni za vsak izpit na podiplomskem študiju,
-       
petindvajset delovnih dni za magistrski izpit
-       
petindvajset delovnih dni za doktorat
-       
deset delovnih dni za strokovni izpit.
(3) Poleg odsotnosti iz prejšnjega
odstavka, delavcu pripada odsotnost tudi na dan, ko opravlja izpit.
(4) Delavec je upravičen do odsotnosti iz
prejšnjih dveh odstavkov samo tedaj, ko prvič opravlja izpit.
(5) Obseg delovnega časa za izobraževanje
se določi s pogodbo, odvisno od dolžine in stopnje izobraževanja.
(6) Delavcu pripada tudi povračilo stroškov
povezanih z izobraževanjem: prevoz, kotizacija, šolnina, stroški prehrane in
stroški bivanja, razen, če delodajalec sam krije stroške povezane z
izobraževanjem.
30. člen
Izpolnitev obveznosti iz pogodbe o
izobraževanju
(1) Delodajalec mora delavcem, ki jih je
napotil na izobraževanje zagotoviti ustrezno delo v skladu s pridobljeno
izobrazbo takoj po končanem izobraževanju, delavcem, ki so se izobraževali v
interesu delodajalca pa v času, določenem s pogodbo.
(2) Če delodajalec ne izpolni svojih
obveznosti iz pogodbe o izobraževanju, je delavec prost svojih obveznosti iz
pogodbe.
(3) Če delavec ne izpolni svojih obveznosti
iz pogodbe, je dolžan delodajalcu povrniti vse stroške izobraževanja.
31. člen
Vajenci
(1) Vajencem, ki so sklenili učno pogodbo z
delodajalcem, gredo najmanj pravice, določene z zakonom.
(2) Delodajalec je dolžan pooblaščenemu
predstavniku sindikata na podlagi vnaprejšnjega obvestila omogočiti pregled
sklenjenih učnih pogodb z vajenci ter izvajanje določb Zakona o vajeniškem
razmerju.
32. člen
Mentorji praktičnega pouka
Delodajalec, ki izvaja praktični pouk v
dualnem sistemu poklicnega izobraževanja, zagotavlja delavcu – mentorju
praktičnega pouka:
-       
dodatno strokovno in andragoško-pedagoško usposabljanje za opravljanje
nalog mentorja,
-       
delno oprostitev delovnih obveznosti na delovnem mestu tako, da skupaj z
mentorstvom njegova polna delovna obveznost ne bo presegla polnega delovnega
časa.
33. člen
Učenci in študenti na praksi
Delodajalec zagotavlja učencem in študentom
na praksi (obvezni, počitniški):
-       
plačilo za opravljeno delo po tej pogodbi,
-       
da bodo seznanjeni z nevarnostmi, povezanimi z delom,
-       
ustrezna zaščitna sredstva,
-       
zavarovanje za primer poklicne bolezni in poškodbe na delu,
-       
prehrano med delom oziroma povračilo stroškov za prehrano,
-       
mentorstvo in uvajanje v delo.
34. člen
Obveščanje delavcev
(1) Delodajalec je dolžan obveščati delavce
pisno ali ustno o:
-       
večletnih in letnih planih delodajalca,
-       
pomembnejših poslovnih odločitvah, ki vplivajo na ekonomski in socialni
položaj delavcev,
-       
doseženih letnih in medletnih poslovnih rezultatih,
-       
predlogih splošnih aktov, s katerimi se v skladu s to pogodbo urejajo
delovna razmerja in plače,
-       
drugih vprašanjih, pomembnih za delavce.
(2) Dolžnosti obveščanja ni, če gre za
poslovno tajnost.
35. člen
Pogoji za sindikalno delo
(1) S kolektivno pogodbo se ne posega v
pravice, obveznosti in odgovornosti sindikatov, da v skladu s svojo vlogo in
nalogami delujejo pri delodajalcu, dajejo pobude, predloge, stališča in zahteve
pristojnim organom. Delovanja sindikatov ni mogoče omejiti z odločitvami organov
delodajalca.
(2) Delodajalec zagotavlja sindikatu,
organiziranem pri delodajalcu:
-       
prost dostop zunanjih predstavnikov k delodajalcu na podlagi
vnaprejšnjega obvestila,
-       
svobodo sindikalnega obveščanja in razpečevanja sindikalnega tiska,
-       
strokovno pomoč in druge pogoje (prostori, tehnično in administrativno
delo ipd.) za delo sindikatov, njihovih organov in sindikalnih zaupnikov,
-       
tehnično izvedbo obračuna in plačevanje članarine sindikatom za člane
sindikata.
36. člen
Materialni pogoji za sindikalno delo
(1) Za delo sindikatov mora biti
zagotovljeno najmanj:
-       
sindikalnim zaupnikom ena plačana ura letno na vsakega delavca člana
sindikata, vendar ne manj kot 30 ur letno, pri čemer v te ure ne šteje
sodelovanje sindikalnih zaupnikov v organih višjih oblik sindikalne
organiziranosti. O okvirnem režimu izrabe določenega števila ur za delo
sindikalnih zaupnikov se dogovorijo sindikati in direktor, pri čemer upoštevajo
interese članov sindikatov in zahtev delovnega procesa. Število plačanih ur se
razdeli sorazmerno številu članov, če je v organizaciji več sindikatov;
-       
sindikalnim zaupnikom pet plačanih delovnih dni letno za njihovo
usposabljanje, vendar skupno število teh ur ne more presegati tretjine ur iz
prve alinee;
-       
članom sindikata plačane ure za čas udeležbe na članskih sestankih;
-       
članom izvršilnega odbora in delovnih teles sindikata plačane ure za
udeležbo na sejah teh organov;
-       
članom organov višjih oblik sindikalne organiziranosti plačane ure za
čas udeležbe na sejah in posvetih, ki jih sklicujejo ti organi.
(2) Članski sestanki se le izjemoma in
največ dvakrat letno sklicujejo med delovnim časom in to po obveznem predhodnem
posvetovanju s poslovodnim organom glede določitve najprimernejšega časa za
organiziranje sestanka.
(3) Pogoji za sindikalno delo se določijo v
pogodbi med sindikati in delodajalcem. Hkrati se porazdeli pripadajoči fond
plačanih ur, ki ga ima pravico vsak izmed njih porabiti za sindikalno delo.
37. člen
Sindikalni zaupnik
(1) Pooblaščeni predstavnik sindikata pri
delodajalcu je sindikalni zaupnik.
(2) Sindikalni zaupnik pridobi pravico
pooblaščenega predstavnika sindikata s pravicami in dolžnostmi z dnem, ko je
vodstvu in organu upravljanja delodajalca vročen pisni sklep sindikata o
poimenski določitvi pooblaščenih sindikalnih zaupnikov.
(3) Sindikalnemu zaupniku mora biti izdano
tudi ustrezno pisno pooblastilo sindikata, katerega član je oziroma njegove
organizacijske oblike.
38. člen
Imuniteta sindikalnih zaupnikov
(1) Sindikalni zaupnik uživa delovno pravno
imuniteto.
(2) Odločitev pooblaščenega delavca ali
organa delodajalca, s katero naj bi bil sindikalni zaupnik razporejen k drugemu
delodajalcu, uvrščen med presežke delavcev ali kako drugače postavljen v manj
ugoden ali podrejen položaj, je brez pravnega učinka, če sindikat k njej ne
poda pisnega soglasja. Rok je osem dni. Če se v tem času ne opredeli, velja, da
je dal soglasje. Sindikat lahko odkloni soglasje, če oceni, da je odločitev
posledica sindikalne dejavnosti zaupnika. Pooblaščeni delavec ali organ lahko
sproži postopek za arbitražo. Dokazno breme je na delodajalcu.
(3) Zoper sindikalnega zaupnika tudi ni
mogoče brez soglasja sindikata delodajalca začeti disciplinskega postopka ali
mu znižati njegove osnovne plače oziroma plače iz naslova učinkovitosti pod
povprečje zadnjih treh mesecev. V primeru spora je dokazno breme na delodajalcu.
(4) Spor pred arbitražo lahko sproži tudi
sindikat, če meni, da je sindikalni zaupnik šikaniran zaradi sindikalne
dejavnosti.
(5) Glede sestave arbitraže in postopka
pred arbitražo se smiselno uporabljajo določbe zakona in te pogodbe o
arbitraži.
(6) Delovno pravna imuniteta zaupnika traja
še eno leto po prenehanju funkcije sindikalnega zaupnika.
(7) Za sindikalne zaupnike po tem členu se
štejejo tudi funkcionarji sindikatov – sindikalnih central, ki svojo funkcijo
opravljajo neprofesionalno in so zaposleni pri delodajalcu.
39. člen
Delovanje sindikalnih zaupnikov
Sindikalni zaupnik mora opravljati
sindikalno dejavnost na način, ki ne bo zmanjševal učinkovitosti poslovanja ali
neutemeljeno povzročal slabih medsebojnih odnosov. Sindikalni zaupnik je
zavezan, da:
-       
sindikalno dejavnost opravlja le v okviru delovnega časa, dogovorjenega
s to pogodbo,
-       
deluje v smislu 36. in 37. člena te pogodbe,
-       
izbiro oblik, metod in sredstev za uresničevanje svoje varstvene
funkcije prilagaja teži in pomenu storjenih kršitev,
-       
nastopa kulturno in argumentirano,
-       
zaradi sindikalnega dela ne zanemarja svojih rednih delovnih dolžnosti
ali kako drugače zlorablja položaj in pooblastila sindikalnega zaupnika.
40. člen
Splošne določbe o plačah in drugih osebnih
prejemkih
(1) Določila te kolektivne pogodbe in njene
tarifne priloge so obvezni minimalni standardi in osnove za določanje vsebine
pogodb o zaposlitvi oziroma kolektivnih pogodb pri delodajalcu.
(2) Vsi zneski, ki se nanašajo na plače,
nadomestila ali druge osebne prejemke so v bruto zneskih, razen če ni izrecno
določeno, da gre za neto zneske.
(3) Pri uveljavljanju materialnih pravic na
podlagi skupne delovne dobe se v delovno dobo vštevajo izpolnjena leta delovne
dobe, ki jih je delavec prebil na delu, bodisi v delovnem razmerju doma ali v
tujini, bodisi pri opravljanju samostojne dejavnosti, ki so ustrezno potrjena z
vpisom v delovno knjižico, razen dokupljene, beneficirane in posebne
zavarovalne dobe.
(4) Delavci, ki delajo z delovnim časom,
krajšim od polnega, pripadajo povračila stroškov za prehrano med delom in drugi
osebni prejemki v zvezi z delom (regres za letni dopust, jubilejne nagrade,
odpravnine ob upokojitvi, solidarnostne pomoči) v sorazmerju s časom, za
katerega so sklenili delovno razmerje.
(5) Delodajalec je dolžan pisno seznaniti
sindikate pri delodajalcu z metodo vrednotenja delovnih mest oziroma s
spremembo ali dopolnitvijo te metode. Poslovodstvo je dolžno obravnavati mnenje
sindikatov pri delodajalcu glede metode za vrednotenje delovnih mest in se do
tega mnenja pisno opredeliti.
(6) Plače se izplačujejo najmanj enkrat
mesečno, najkasneje do 18. dne v mesecu za pretekli mesec. Delavci morajo biti
pisno obveščeni o plačilnih dnevih v tekočem letu najkasneje do 31. januarja
tekočega leta, o spremembi plačilnega dne pa najkasneje tri delovne dni pred
plačilnim dnevom.
(7) Plače, nadomestila plač, osebni
prejemki in povračila stroškov v zvezi z delom se izplačujejo v denarni obliki.
41. člen
Plače
(1) Plača delavca je sestavljena iz osnovne
plače, dela plače za delovno uspešnost in dodatkov. Sestavni del plače je tudi
plačilo za poslovno uspešnost, če je le-to dogovorjeno s kolektivno pogodbo pri
delodajalcu ali pogodbo o zaposlitvi.
(2) V pogodbi o zaposlitvi delodajalec in
delavec določita znesek osnovne plače v tolarjih.
(3) Osnovna plača je plača delavca glede na
njegovo razvrstitev v plačilni razred.
(4) Plača delavca ne more biti nižja od
najnižje osnovne plače, določene v tarifni prilogi te pogodbe.
(5) Polni delovni čas v gozdarstvu je
določen v 16. členu te pogodbe.
(6) Norma ali drugo podobno merilo za
merjenje delovnih rezultatov je ustrezna, če jo dosega vsaj 80% delavcev, ki
delajo po teh kriterijih. Če delavec ne doseže vnaprej določenih delovnih
rezultatov iz razlogov, ki niso na strani delavca, je upravičen do 100% osnovne
plače.
(7) Za gozdarske delavce šteje delo na
terenu kot normalni delovni pogoj. Delo na terenu je sestavina zahtevnosti dela
posameznih delovnih mest v gozdarstvu in se upošteva pri določanju osnovne
plače.
(8) Tarifna priloga določa zneske najnižjih
osnovnih plač po tarifnih razredih.
42. člen
Razvrščanje delovnih mest
(1) Razvrščanje delovnih mest v tarifne
razrede po tej pogodbi opravi poslovodni organ ali ustrezna strokovna služba v
skladu z aktom o sistemizaciji delovnih mest.
(2) Delovna mesta v gozdarstvu se zaradi
težavnih delovnih pogojev delijo na tipična in netipična delovna mesta.
Razvrščajo se po določilih 7. člena te pogodbe.
(3) V skladu s takšno opredelitvijo sta v
tarifni prilogi ločeno opredeljeni tabeli najnižjih osnovnih plač.
43. člen
Plače na podlagi delovne uspešnosti
(1) Delovna uspešnost se meri oziroma
ocenjuje za posameznika ali skupinsko. Osnove za določanje delovne uspešnosti
so: količina, kakovost in gospodarnost del. Merila za ugotavljanje delovne
uspešnosti morajo biti delavcem znana pred začetkom opravljanja dela.
(2) Za delavce, katerih delo ni normirano,
je predviden količinski učinek 100% doseganje programa dela. Za normirana dela
pa veljajo normativi, določeni v splošnih aktih organizacije, ki temeljijo na
enotnih normativih gozdnih del. Njihovo 100% doseganje pomeni normalno količino
opravljenega dela.
(3) Kakovost opravljenega dela se ugotavlja
na podlagi doseganja normativov kakovosti izdelave, normativov izmeta,
pogostosti in resnosti napak in samostojnosti opravljanja del.
(4) Učinek iz gospodarnosti dela se
ugotavlja le v primeru doseženega količinskega plana in sicer tako, da se
dosežena ekonomičnost primerja s planirano.
(5) Pri določanju meril se mora upoštevati
načelo, da delavec z ustrezno delovno usposobljenostjo in normalnim delovnim
naprezanjem dosega osnovno plačo, določeno s pogodbo o zaposlitvi.
44. člen
Inovacije
Nagrajevanje inovacij se izvaja v skladu s
pravilnikom o nagradah za inovacije, ustvarjene v delovnem razmerju. Delavcu v
gozdarstvu pripada najmanj 3% letnega čistega dobička, pridobljenega z
inovacijo.
45. člen
Dodatki – splošno
(1) Delavcem pripadajo dodatki za delo v
delovnem času, ki je za delavce manj ugoden in dodatek na delovno dobo. Ti
dodatki niso sestavni del osnovne plače.
(2) Dodatki se obračunavajo le za čas, v
katerem je delavec delal v pogojih, zaradi katerih mu dodatek pripada.
(3) Osnova za izračun dodatkov je osnovna
plača delavca za polni delovni čas, oziroma ustrezna urna postavka.
46. člen
Višina dodatkov
(1) Za delo v delovnem času, ki je za
delavca manj ugoden, pripadajo delavcem dodatki najmanj v naslednjem odstotku
od osnove:
-       
za deljen delovni čas, za prekinitev več  kot 1 uro                           15%
-       
za dežurstvo                                                                                      20%
-       
za nočno delo                                                                                    30%
-       
za delo preko polnega delovnega časa                                             30%
-       
za delo v nedeljo                                                                                50%
-       
za delo na dela proste dneve po zakonu                                           50%
(2) Delavcu za čas pripravljenosti na domu
pripada nadomestilo plače najmanj v višini 10% osnovne plače delavca.
(3) Delavcu, ki se zaposli pri delodajalcu
po uveljavitvi sprememb te kolektivne pogodbe, pripada dodatek v višini
0,4 % od osnovne plače za vsako izpolnjeno leto delovne dobe pri zadnjem
delodajalcu.
Delavcu, ki nadaljuje delo pri delodajalcu
tudi po uveljavitvi sprememb te kolektivne pogodbe, se štetje let delovne dobe
ne pretrga oziroma ne spremeni, zato delavcu še naprej pripada dodatek v višini
0,5 % od osnovne plače za vsako izpolnjeno leto skupne delovne dobe.
Delovna doba pri zadnjem delodajalcu, ki se
upošteva pri izračunu dodatka za delovno dobo pri zadnjem delodajalcu, je delovna
doba, ki jo je delavec dosegel pri delodajalcu, izplačevalcu dodatka za delovno
dobo pri zadnjem delodajalcu od veljavnosti tega aneksa dalje.
(4) Delavcem, ki so določeni za mentorje
pripravnikom, pripada za čas, ko to delo opravljajo, dodatek v višini 5% na
osnovno plačo.
(5) Delavcem v proizvodnji pripada v
izjemnih primerih dodatek na čas izgubljen med hojo do delovišča. Pogoj je, da
je čas potreben za hojo daljši od ene ure, oziroma, da je višinska razlika, ki
jo mora premagati večja od 300 m. Dodatek se obračuna po osnovni vrednosti
delovne naloge in obračunske postavke po času.
47. člen
Nadomestilo za čas stavke
(1) Do nadomestila v višini 70% osnovne
plače so upravičeni tudi delavci, ki stavkajo, vendar največ pet delovnih dni,
pod naslednjimi pogoji:
-       
če stavkajo zaradi kršitev kolektivne pogodbe;
-       
če je stavka organizirana v skladu z zakonom in stavkovnimi pravili.
(2) Nadomestilo se izplača v breme
delodajalca.
48. člen
Plačilo učencem, vajencem in študentom
(1) Učencem, vajencem in študentom na
praksi se za polni delovni čas in predviden delovni rezultat obvezne delovne
prakse izplača plačilo najmanj v višini, kot ga določa podzakonski akt vlade.
Imajo tudi pravico do vseh dodatkov za opravljeno delo.
(2) Učenci, vajenci in študentje imajo pravice
iz tega člena tudi, če prejemajo štipendijo.
49. člen
Plača sindikalnih zaupnikov
Za čas opravljanja sindikalne funkcije
pripada sindikalnemu zaupniku plača najmanj v višini, kot jo je prejemal pred
opravljanjem te funkcije. Valorizira se z rastjo plač pri delodajalcu.
50. člen
Del plače na podlagi uspešnosti poslovanja
(1) Kriterije za določitev dela plače na
podlagi uspešnosti poslovanja določita delodajalec in reprezentativni sindikat
pri delodajalcu ob sprejemu poslovnega načrta. Ob sprejemu odločitve o višini
sredstev za izplačilo plače na tej podlagi se delodajalec in reprezentativni
sindikat pri delodajalcu dogovorita o tem, ali se ta del plače izplača v
denarju, delnicah in o odložitvi njenega izplačila.
(2) Delavcu, ki ni delal vse leto, pripada
del plače iz prejšnjega odstavka sorazmerno obračunanim plačam za efektivni
delovni čas.
51. člen
Obračun plače
(1) Vsakemu delavcu mora biti pri izplačilu
plače vročen pisni obračun, ki vsebuje zlasti naslednje podatke:
-       
osnovno plačo delavca,
-       
osnovno plačo za redno delo,
-       
plačo za delo preko polnega delovnega časa,
-       
dodatke po vrstah, ki izhajajo iz kolektivne pogodbe in pogodbe o
zaposlitvi,
-       
stimulativni del plače,
-       
nadomestila po posameznih vrstah,
-       
bruto plačo,
-       
davke in prispevke,
-       
čisto plačo,
-       
druge osebne prejemke,
-       
odtegljaje.
(2) Na zahtevo delavca ali sindikalnega
zaupnika je dolžan delodajalec dati potrebna pojasnila.
52. člen
Regres za letni dopust
(1) V primeru nelikvidnosti delodajalca se
regres izplača najkasneje do 1. novembra tekočega leta.
(2) Družba ni likvidna, če iz poslovnih
knjig izhaja, da začasno ni sposobna tekoče poravnati dolgove.
53. člen
Jubilejna nagrada
(1) Jubilejna nagrada delavcev je odvisna
od delovne dobe pri zadnjem delodajalcu in znaša:
-       
za 10 let delovne dobe pri zadnjem delodajalcu, za 20 let delovne dobe
pri zadnjem delodajalcu ter za 30 let delovne dobe pri zadnjem delodajalcu 
v višini kot jo določa podzakonski akt vlade.
(2) Zadnji delodajalec je tisti, ki je
izplačevalec jubilejne nagrade.
(3) Jubilejna nagrada se izplača v roku
enega meseca po dopolnitvi pogojev iz tega člena.
(4) Isti delodajalec je dolžan izplačati
jubilejno nagrado za isti jubilej le enkrat.
(5) Za delo pri zadnjem delodajalcu se
šteje tudi delovna doba pri delodajalcih, ki so pravni predniki zadnjega delodajalca
in pri delodajalcih, ki so kapitalsko povezani z večinskim deležem.
54. člen
Solidarnostna pomoč
(1) V primeru smrti delavca ali njegovega
ožjega družinskega člana, ki ga je delavec vzdrževal, njegovim družinskim
članom oziroma delavcu pripada solidarnostna pomoč. V primeru smrti delavca
pripada njegovim družinskim članom 60% povprečne plače v RS za pretekle tri
mesece. V primeru smrti družinskega člana pa 30% enakega povprečja.
(2) Solidarnostna pomoč pripada delavcu
tudi v primeru težje invalidnosti (II. kategorija) in elementarne nesreče.
(3) O drugih solidarnostnih pomočeh odloča
delodajalec na predlog sindikata.
55. člen
Povračilo stroškov za prehrano
(1) Delavcem se zagotovi povračilo stroškov
za prehrano med delom. Povračilo jim pripada za dneve prisotnosti na delu.
(2) Do povračila so upravičeni tudi
pripravniki, učenci, vajenci in študentje na praksi.
56. člen
Povračilo stroškov za prevoz na delo in z
dela
Delavcu pripada povračilo stroškov za
prevoz od kraja dejanskega bivanja do kraja dejanskega opravljanja dela.
57. člen
Povračilo stroškov na službenem potovanju
(1) Če je bil delavec napoten na službeno
potovanje, mu pripada povračilo stroškov za prehrano (dnevnica), povračilo
stroškov za prenočišče in za prevoz.
(2) V primeru potovanja v tujino se stroški
povrnejo v skladu s podzakonskim aktom vlade.
58. člen
Nadomestilo za uporabo svojih delovnih
sredstev
Delavcem, ki opravljajo dela s svojimi
delovnimi sredstvi ali uporabljajo svoja zaščitna sredstva, pripada nadomestilo
za njihovo uporabo. Nadomestilo ne more biti višje od priznanih stroškov v
kalkulaciji cene.
PRAVICE IN OBVEZNOSTI STRANK IN NAČIN REŠEVANJA SPOROV
59. člen
Izvrševanje določb
(1) Stranki kolektivne pogodbe si morata z
vsemi razpoložljivimi sredstvi prizadevati za izvrševanje te kolektivne pogodbe
in spoštovanje njenih določb.
(2) Stranki sta dolžni opustiti vsako
dejanje, ki bi nasprotovalo izvrševanju te pogodbe.
60. člen
Reševanje sporov
(1) Za reševanje sporov med strankama
kolektivne pogodbe se ustanovi komisija za pomirjanje in arbitražni svet.
(2) Stranki kolektivne pogodbe imenujeta
vsaka po dva člana komisije za pomirjanje. Člani komisije imenujejo predsednika
kot petega člana, za katerega se skupno dogovorijo.
61. člen
Postopek pomirjanja
(1) Postopek pomirjanja se začne na zahtevo
katerekoli stranke.
(2) Pomirjanje velja za neuspešno, če to
izjavi pisno ena izmed strank, če stranki ne imenujeta svojih članov oziroma,
če člani ne izvolijo predsednika.
(3) Če je pomirjanje neuspešno, odloči o
spornih vprašanjih arbitražni svet.
(4) Vsak sporazum mora biti v pisni obliki.
Doseženi sporazum ali odločitev arbitražne komisije dopolnjuje ali nadomešča
sporne določbe kolektivne pogodbe.
62. člen
Organ za tolmačenje
Stranki kolektivne pogodbe imenujeta
tričlanski organ za tolmačenje kolektivne pogodbe. Vsaka članica imenuje po
enega člana, tretjega imenujeta sporazumno.
63. člen
Kršitev določb
(1) Če ena od strank krši obveznosti po
kolektivni pogodbi, lahko druga stranka od pogodbe odstopi.
(2) Odpoved pogodbe teče po postopku, ki je
predviden za sklenitev, spremembo in dopolnitev pogodbe.
64. člen
Sklenitev, sprememba in dopolnitev kolektivne
pogodbe
(1) Postopek za sklenitev kolektivne
pogodbe se začne na pobudo ene izmed strank vsaj tri mesece pred prenehanjem
veljavnosti kolektivne pogodbe.
(2) Vsaka pogodbena stranka lahko kadarkoli
predlaga spremembo ali dopolnitev kolektivne pogodbe. Svojo obrazloženo zahtevo
predloži v pisni obliki drugi stranki. Slednja se je dolžna do predloga
opredeliti v 30 dneh.
(3) Če druga stranka predloga ne sprejme
ali nanj ne odgovori v postavljenem roku, predlagateljica začne postopek pred
komisijo za pomirjanje.
(4) Določila drugega in tretjega odstavka
tega člena veljajo tudi za postopek sklenitve nove kolektivne pogodbe.

Tarifna
priloga

Kolektivna pogodba za gozdarstvo Slovenije
(Uradni list RS, št. 16/05) vsebuje naslednje končne določbe:
»KONČNE DOLOČBE
65. člen
Pravica do
enake plače
Z uveljavitvijo te kolektivne pogodbe se
plača delavcev ne sme znižati.
66. člen
Spremembe
delovno pravne zakonodaje
Določbe, ki v nespremenjenem besedilu ali
vsebini povzemajo delovno pravno zakonodajo se s spremembo le-teh ustrezno
spremenijo brez postopkov, ki so sicer določeni za spremembo te kolektivne
pogodbe, kar pogodbeni stranki potrdita z ugotovitvenim sklepom najpozneje v
roku dveh mesecev od njihove uveljavitve, sicer se uporabljajo neposredno.
67. člen
Prenehanje
veljavnosti pogodbe
Z dnem uveljavitve te pogodbe preneha
veljati Kolektivna pogodba za gozdarstvo Slovenije z aneksom (Uradni list RS,
št. 68/94, 42/95 in 75/02).«.

Tarifna priloga h Kolektivni pogodbi za
gozdarstvo (Uradni list RS, št. 37/06) vsebuje naslednjo končno določbo:
»7. VELJAVNOST TARIFNE PRILOGE
Ta tarifna priloga začne veljati naslednji
dan po objavi v Uradnem listu RS, uporablja pa se od 1. 2. 2006. Tarifna
priloga velja do 31. 12. 2006 in se njena veljavnost podaljša vsako leto za eno
leto kolikor se stranki kolektivne pogodbe ne dogovorita drugače. 
Z dnem, ko začne veljati ta tarifna
priloga, preneha veljati Tarifna priloga h kolektivni pogodbi za gozdarstvo
(Uradni list RS, št. 16/05).«.

Zakon o kolektivnih pogodbah – ZkolP (Uradni
list RS, št. 43/06)
v zvezi s prenehanjem veljavnosti določb kolektivne pogodbe določa:
»34. člen
(prenehanje
veljavnosti kolektivnih pogodb)
(1) Določbe kolektivnih pogodb, ki veljajo na dan uveljavitve tega
zakona, se uporabljajo do preteka določenega roka veljavnosti oziroma do
sklenitve novih kolektivnih pogodb, če niso v nasprotju s tem zakonom ali
zakonom, ki ureja individualna delovna razmerja. 
(2) Določbe kolektivnih pogodb, katerih sklenitelji na strani
delodajalcev so samo delodajalske asociacije z obveznim članstvom, prenehajo
veljati z iztekom prehodnega obdobja iz 32. člena tega zakona.«;
ter vsebuje naslednjo končno določbo:
»36. člen
(uveljavitev
zakona)
Ta zakon začne veljati petnajsti dan po objavi v Uradnem listu
Republike Slovenije.«.

Tarifna priloga h Kolektivni pogodbi za
gozdarstvo Slovenije (Uradni list RS, št. 19/08) vsebuje naslednjo končno določbo:
»7. Veljavnost tarifne priloge 
Tarifna priloga začne veljati s podpisom
obeh strank, uporablja pa se od 1. 1. 2008. Tarifna priloga velja do 31. 12.
2008 in se njena veljavnost podaljša vsako leto za eno leto kolikor se stranki
kolektivne pogodbe ne dogovorita drugače. 
Z dnem ko začne veljati ta tarifna priloga,
preneha veljati Tarifna priloga h Kolektivni pogodbi za gozdarstvo (Uradni list
RS, št. 37/06), sklenjena 23. 2. 2006. 
Tarifna priloga se vpiše v razvid
kolektivnih pogodb pri Ministrstvu za delo, družino in socialne zadeve in se
objavi v Uradnem listu Republike Slovenije.«.

Aneks h Kolektivni pogodbi za gozdarstvo
Slovenije (Uradni list RS, št. 99/08) vsebuje naslednjo končno določbo:
»2. člen
Aneks začne veljati s podpisom obeh strank,
uporablja pa se od 1. 9. 2008. 
Aneks se vpiše v razvid kolektivnih pogodb
pri Ministrstvu za delo, družino in socialne zadeve in se objavi v Uradnem
listu Republike Slovenije.«;
Tarifna priloga h Kolektivni pogodbi za
gozdarstvo Slovenije (Uradni list RS, št. 99/08) vsebuje naslednjo končno določbo:
»7. VELJAVNOST TARIFNE PRILOGE 
Tarifna priloga začne veljati s podpisom
obeh strank, uporablja pa se od 1. 9. 2008. Tarifna priloga velja do 31. 12.
2009 ko se njena veljavnost podaljša za eno leto kolikor se stranki kolektivne
pogodbe ne dogovorita drugače. 
Z dnem, ko začne veljati ta tarifna
priloga, preneha veljati Tarifna priloga h Kolektivni pogodbi za gozdarstvo
(Uradni list RS, št. 19/08), sklenjena 12. 2. 2008. 
Tarifna priloga se vpiše v razvid kolektivnih
pogodb pri Ministrstvu za delo, družino in socialne zadeve in se objavi v Uradnem
listu Republike Slovenije.«.

Aneks h Kolektivni pogodbi za gozdarstvo
Slovenije (Uradni list RS, št. 30/09) vsebuje naslednjo končno določbo:
»3. člen
Aneks začne veljati s podpisom obeh strank.
Podpisnik delodajalcev je dolžan seznaniti
vse članice Združenja za gozdarstvo in Združenje delodajalcev Slovenije, takoj
po podpisu tega aneksa zaradi pravočasne uporabe. 
Aneks se vpiše v razvid kolektivnih pogodb
pri Ministrstvu za delo, družino in socialne zadeve in se objavi v Uradnem
listu Republike Slovenije.«.

Tarifna priloga h Kolektivni pogodbi za
gozdarstvo Slovenije (Uradni list RS, št. 46/10) vsebuje naslednjo končno določbo:
»6. VELJAVNOST TARIFNE PRILOGE
Tarifna priloga začne veljati s podpisom
obeh strank, uporablja pa se za vsa izplačila od 1. 6. 2010 dalje. Tarifna
priloga velja do spremembe. 
Z dnem ko začne veljati ta tarifna priloga,
preneha veljati Tarifna priloge h Kolektivni pogodbi za gozdarstvo (Uradni list
RS, št. 99/08) z dne 22. 9. 2008. 
Tarifna priloga se vpiše v razvid
kolektivnih pogodb pri Ministrstvu za delo, družino in socialne zadeve in se
objavi v Uradnem listu Republike Slovenije.«.

Aneks h Kolektivni pogodbi za gozdarstvo
Slovenije (Uradni list RS, št. 44/15) vsebuje naslednjo končno določbo:
»7. člen 
Aneks začne veljati in se uporabljati prvi
dan naslednjega meseca po objavi v Uradnem listu Republike Slovenije.«.