1. člen
(vsebina)
(1) S tem pravilnikom se za izvajanje Uredbe
Komisije (ES) št. 2073/2005 z dne 15. novembra 2005 o mikrobioloških
merilih za živila (UL L št. 338 z dne 22. 12. 2005, str. 1), zadnjič
spremenjene z Uredbo Komisije (EU) 2019/229 z dne 7. februarja 2019 o
spremembi Uredbe (ES) št. 2073/2005 o mikrobioloških merilih za živila v
zvezi z nekaterimi metodami, merilom varnosti živila za Listeria
monocytogenes v semenih, ki kalijo, ter proizvodnim higienskim merilom in
merilom varnosti živila za nepasterizirane sadne in zelenjavne sokove (za
neposredno uživanje) (UL L št. 37 z dne 8. 2. 2019, str. 106), (v
nadaljnjem besedilu: Uredba 2073/2005/ES), določajo pogoji in način zmanjšanja
števila vzorčnih enot, pogostosti vzorčenja klavnih trupov, mletega mesa,
mesnih pripravkov in svežega perutninskega mesa ter vzorčenje trupov govedi,
ovac, koz in konjev z nedestruktivno metodo. 
(2) Ta pravilnik se ne uporablja za meso, ki ga nosilec
živilske dejavnosti zmelje neposredno pred končnim potrošnikom, in za sveže
perutninsko meso, ki ga nosilec živilske dejavnosti razseka ali razreže na
zahtevo končnega potrošnika.
2. člen
(postopek informiranja in klavzula o medsebojnem
priznavanju)
(1) Ta pravilnik se izda ob upoštevanju postopka
informiranja v skladu z Direktivo (EU) 2015/1535 Evropskega parlamenta in Sveta
z dne 9. septembra 2015 o določitvi postopka za zbiranje informacij na
področju tehničnih predpisov in pravil za storitve informacijske družbe (UL L
št. 241 z dne 17. 9. 2015, str. 1).
(2) Šteje se, da proizvodi, ki se zakonito tržijo v
drugih državah članicah Evropske unije, Evropskega gospodarskega prostora ter
Turčije, če so proizvedeni v skladu z njihovo nacionalno zakonodajo, ki
zagotavlja enakovredno raven varovanja javnega interesa kot je določena v
zakonodaji Republike Slovenije, izpolnjujejo zahteve iz tega pravilnika in se
lahko dajo na trg, razen če je bil izpeljan postopek v skladu z Uredbo (ES) št.
764/2008 Evropskega parlamenta in Sveta z dne 9. julija 2008 o določitvi
postopkov za uporabo nekaterih nacionalnih tehničnih pravil za proizvode, ki se
zakonito tržijo v drugi državi članici in o razveljavitvi Odločbe št.
3052/95/ES (UL L št. 218 z dne 13. 8. 2008, str. 21).
3. člen
(zmanjšanje števila vzorčnih enot)
(1) Nosilci živilske dejavnosti proizvodnje mletega mesa
in mesnih pripravkov, ki izpolnjujejo zahteve iz tretjega odstavka 5. člena
Uredbe 2073/2005/ES in katerih obseg proizvodnje mletega mesa ali mesnih
pripravkov ne presega 120 ton letno, lahko v načrtih vzorčenja zmanjšajo
število vzorčnih enot pri vzorčenju na salmonelo na način, določen v prilogi 1,
ki je sestavni del tega pravilnika.
(2) V primeru mesnih pripravkov za neposredno uživanje
(tatarski biftek ipd.) lahko nosilci živilske dejavnosti, ki izpolnjujejo
zahteve iz tretjega odstavka 5. člena Uredbe 2073/2005/ES in katerih obseg
proizvodnje mesnih pripravkov za neposredno uživanje ne presega 12 ton letno, v
načrtih vzorčenja zmanjšajo število vzorčnih enot pri vzorčenju na salmonelo na
način, določen v prilogi 2, ki je sestavni del tega pravilnika.
4. člen
(pogostost vzorčenja)
(1) Pogostost vzorčenja mletega mesa in mesnih
pripravkov oziroma pogostost vzorčenja trupov živali se določi na podlagi
letnega obsega proizvodnje oziroma obsega zakola živali v preteklem letu.
(2) Pri izračunu letnega obsega proizvodnje za mleto
meso in mesne pripravke se ne upoštevajo mleto meso in mesni pripravki, ki jih
nosilec živilske dejavnosti pred dajanjem na trg termično obdela.
(3) Nosilec živilske dejavnosti, ki v preteklem letu ni
proizvajal mletega mesa, mesnih pripravkov ali izvajal klanja živali, mora pri
pripravi načrta vzorčenja predvideti obseg proizvodnje oziroma obseg zakola
živali za tekoče leto in najpozneje v enem letu od priprave načrta vzorčenja
tega prilagoditi dejanskemu obsegu proizvodnje oziroma klanja.
5. člen
(zmanjšanje pogostosti vzorčenja)
(1) Za izvajanje četrtega odstavka pod naslovom
»Pogostost vzorčenja klavnih trupov, mletega mesa, mesnih pripravkov, mehansko
izkoščenega mesa in svežega perutninskega mesa« točke 3.2, 3. poglavja priloge
I Uredbe 2073/2005/ES lahko nosilci živilske dejavnosti v:
-       
odobrenih obratih za klanje živali, katerih letni obseg klanja ne
presega 7.000 govedi ali konjev oziroma 15.000 prašičev, ovc ali koz,
pogostost vzorčenja klavnih trupov zmanjšajo na način, določen 1. točki priloge
3, ki je sestavni del tega pravilnika;
-       
registriranih in odobrenih obratih za klanje perutnine, katerih letni
obseg klanja ne presega 1.000.000 brojlerjev oziroma 100.000 puranov, pogostost
vzorčenja klavnih trupov zmanjšajo na način, določen v 2. točki priloge 3 tega
pravilnika;
-       
registriranih in odobrenih obratih za proizvodnjo mletega mesa, mesnih
pripravkov ali svežega perutninskega mesa, katerih obseg proizvodnje ne presega
120 ton letno mletega mesa oziroma mesnih pripravkov ali svežega perutninskega
mesa, pogostost vzorčenja zmanjšajo na način, določen v prilogi 1 tega
pravilnika;
-       
obratih iz prejšnje alinee, ki proizvajajo mesne pripravke, namenjene za
neposredno uživanje, v obsegu, ki ne presega 12 ton letno, pogostost vzorčenja
zmanjšajo na način, določen v prilogi 2 tega pravilnika.
(2) Ne glede na prvo alinejo prejšnjega odstavka nosilci
živilske dejavnosti v odobrenih obratih za klanje živali, kjer dnevni obseg
klanja ne presega petih živali iste vrste, vzorčijo vse trupe živali, zaklanih
na predvideni dan vzorčenja. Obseg klanja na dan vzorčenja mora ustrezati
povprečnemu dnevnemu zakolu. Logaritem dnevnega povprečja iz 2. poglavja
priloge I Uredbe 2073/2005/ES se izračuna na podlagi rezultatov dejansko
vzorčenih trupov.
(3) Če se pri preizkušanju ugotovi nezadovoljiv rezultat
uradnega vzorca ali vzorca nosilca živilske dejavnosti oziroma skupnega vzorca,
mora nosilec živilske dejavnosti prekiniti z zmanjšano pogostostjo vzorčenja za
tisti parameter, zaradi katerega je bil vzorec ocenjen kot nezadovoljiv, in
začeti z začetno pogostostjo vzorčenja, določeno v prilogi 1, 2 ali 3 tega
pravilnika.
6. člen
(vzorčenje trupov govedi, ovc, koz in konjev z
nedestruktivno metodo)
Mejne vrednosti, faza vzorčenja in ukrepi v primeru nezadovoljivih
rezultatov pri vzorčenju trupov govedi, ovc, koz in konjev z nedestruktivno
metodo so določeni v prilogi 4, ki je sestavni del tega pravilnika.

Priloga
1: Pogostost vzorčenja mletega mesa, mesnih pripravkov in svežega perutninskega
mesa v odvisnosti od obsega proizvodnje
Priloga
2: Pogostost vzorčenja mesnih pripravkov, namenjenih za neposredno uživanje
Priloga
3: Pogostost vzorčenja klavnih trupov govedi, prašičev, ovac, koz in konjev ter
klavnih trupov brojlerjev in puranov
Priloga
4: Vzorčenje klavnih trupov govedi, ovc, koz in konjev z nedestruktivno metodo

Pravilnik o pogojih in načinu zmanjšanja
števila vzorčnih enot in pogostosti vzorčenja klavnih trupov, mletega mesa in
mesnih pripravkov (Uradni list RS, št. 49/16) vsebuje naslednji končni določbi:
»7. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o pogojih in načinu zmanjšanja števila vzorčnih enot in pogostosti vzorčenja
klavnih trupov, mletega mesa in mesnih pripravkov (Uradni list RS, št. 57/07 in
75/07 – popr.).
8. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah Pravilnika o pogojih in
načinu zmanjšanja števila vzorčnih enot in pogostosti vzorčenja klavnih trupov,
mletega mesa in mesnih pripravkov (Uradni list RS, št. 4/20) vsebuje naslednjo končno določbo:
»KONČNA DOLOČBA
6. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.