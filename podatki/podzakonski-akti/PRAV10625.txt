1. člen
Ta pravilnik določa postopek za izvajanje strokovnega nadzora
izvajanja programa preprečevanja in obvladovanja bolnišničnih okužb (v
nadaljnjem besedilu: strokovni nadzor bolnišničnih okužb) ter postopek za
izvajanje strokovnega nadzora izvajanja programa smotrne rabe in spremljanja
porabe protimikrobnih zdravil (v nadaljnjem besedilu: strokovni nadzor protimikrobnih
zdravil).
2. člen
(1) Strokovni nadzor bolnišničnih okužb izvaja nadzorna komisija
za bolnišnične okužbe, ki jo s sklepom imenuje minister, pristojen za zdravje
(v nadaljnjem besedilu: minister), na predlog Nacionalne komisije za
preprečevanje in obvladovanje bolnišničnih okužb pri ministrstvu, pristojnemu za
zdravje.
(2) Strokovni nadzor protimikrobnih zdravil izvaja nadzorna komisija
za protimikrobna zdravila, ki jo s sklepom imenuje minister, na predlog
Nacionalne komisije za smotrno rabo protimikrobnih zdravil pri ministrstvu,
pristojnemu za zdravje.
(3) Sklep iz prvega in drugega odstavka tega člena se izda za
vsak strokovni nadzor posebej, vsebuje pa tudi podatke o bolnišnici, v kateri
naj se strokovni nadzor opravi in o datumu strokovnega nadzora.
3. člen
(1) Nadzorna komisija za bolnišnične okužbe ima tri člane, ki
so priznani strokovnjaki s področja preprečevanja in obvladovanja bolnišničnih
okužb.
(2) Nadzorna komisija za protimikrobna zdravila ima tri člane,
ki so priznani strokovnjaki s področja predpisovanja protimikrobnih zdravil.
(3) Člani nadzorne komisije iz tega člena ne smejo biti zaposleni
v bolnišnici, v kateri naj se strokovni nadzor opravi.
4. člen
(1) Strokovni nadzor iz tega pravilnika je lahko reden ali izreden.
Redni strokovni nadzor se opravlja najmanj enkrat na 5 let po programu, ki ga
določi minister.
(2) Na zahtevo ministra se lahko opravi tudi izredni
strokovni nadzor, ki je lahko napovedan ali nenapovedan.
5. člen
(1) Nadzorna komisija iz prvega in drugega odstavka 2. člena
tega pravilnika opravi strokovni nadzor v prostorih bolnišnice, v kateri se
izvaja strokovni nadzor.
(2) Vodstvo in osebje bolnišnice, v kateri se izvaja
strokovni nadzor ima pravico in dolžnost sodelovati s člani nadzorne komisije
iz prejšnjega odstavka in jim v ta namen omogočiti:
-       
dostop v vse prostore,
-       
pregled zahtevane dokumentacije glede kadrov in izvajanja programa
preprečevanja in obvladovanja bolnišničnih okužb oziroma zdravstvene
dokumentacije glede smotrne rabe in spremljanja porabe protimikrobnih zdravil,
-       
ogled opreme in delovnih pripomočkov,
-       
jim omogočiti ogled izvajanja vseh postopkov epidemiološkega spremljanja,
preprečevanja in obvladovanja bolnišničnih okužb oziroma smotrne rabe in
spremljanja porabe protimikrobnih zdravil,
-       
nemoteno izvajanje dela v času strokovnega nadzora.
6. člen
(1) Sklep ministra o izvedbi strokovnega nadzora v posamezni bolnišnici
se vroči najpozneje v 15 dneh pred dnem izvedbe strokovnega nadzora nadzorni
komisiji, ki opravlja nadzor in direktorju bolnišnice.
(2) Če sta poslovodna funkcija in funkcija vodenja
strokovnega dela bolnišnice ločeni, se sklep iz prejšnjega odstavka vroči tudi
strokovnemu direktorju bolnišnice.
7. člen
(1) Pri strokovnem nadzoru bolnišničnih okužb v skladu s predlogom
vsebinskega in časovnega načrta za njegovo izvedbo, ki ga direktorju
bolnišnice, v kateri naj se strokovni nadzor opravi, predlaga predsednik
nadzorne komisije za bolnišnične okužbe, sodelujejo ves čas ali del časa
najmanj naslednji predstavniki bolnišnice, v kateri naj se strokovni nadzor
opravi:
-       
direktor oziroma strokovni direktor,
-       
glavna medicinska sestra,
-       
vodja nadzorovanega oddelka oziroma enote,
-       
predsednik komisije za obvladovanje in preprečevanje bolnišničnih okužb
(v nadaljnjem besedilu: KOBO),
-       
zdravnik za obvladovanje bolnišničnih okužb,
-       
medicinska sestra za obvladovanje bolnišničnih okužb.
(2) Pri strokovnem nadzoru protimikrobnih zdravil sodelujejo ves
čas ali del časa najmanj naslednji predstavniki bolnišnice, v kateri naj se
strokovni nadzor opravi:
-       
direktor oziroma strokovni direktor,
-       
vodja nadzorovanega oddelka ali enote,
-       
predsednik komisije ali oseba, ki je v bolnišnici pooblaščena za
protimikrobna zdravila, v skladu s predpisi, ki urejajo pogoje za pripravo in
izvajanje programa preprečevanja in obvladovanja bolnišničnih okužb.
(3) V skladu z zahtevami predsednika nadzorne komisije, ki
opravlja strokovni nadzor, po potrebi sodelujejo tudi drugi zaposleni v bolnišnici,
v kateri se izvaja strokovni nadzor.
8. člen
Predsednik nadzorne komisije, ki opravlja strokovni nadzor, ima
pri izvajanju strokovnega nadzora naslednje pravice in dolžnosti:
-       
pripravi vsebinski in časovni načrt strokovnega nadzora,
-       
usklajuje delo nadzorne komisije med strokovnim nadzorom,
-       
po presoji že med strokovnim nadzorom svetuje glede izboljšav pri
organizaciji, kadrovski podpori in izvajanju programa preprečevanja in
obvladovanja bolnišničnih okužb oziroma pri izvajanju programa smotrne rabe in spremljanja
porabe protimikrobnih zdravil,
-       
usklajuje pripravo zaključnega poročila o strokovnem nadzoru,
-       
podpiše poročilo o opravljenem strokovnem nadzoru s priporočili in ga
skupaj z vso dokumentacijo pošlje ministru in v vednost predsedniku Nacionalne
komisije za preprečevanje in obvladovanje bolnišničnih okužb oziroma
predsedniku Nacionalne komisije za smotrno rabo protimikrobnih zdravil ter
direktorju bolnišnice, v kateri je bil strokovni nadzor opravljen,
-       
varuje zaupnost podatkov, ki so mu bili dostopni med strokovnim
nadzorom.
9. člen
Člani nadzorne komisije, ki opravlja strokovni nadzor v skladu
z navodili predsednika nadzorne komisije:
-       
sodelujejo pri izvajanju strokovnega nadzora,
-       
po presoji že med strokovnim nadzorom svetujejo glede izboljšav pri organizaciji,
kadrovski podpori in izvajanju programa preprečevanja in obvladovanja
bolnišničnih okužb oziroma pri izvajanju programa smotrne rabe in spremljanja
porabe protimikrobnih zdravil,
-       
sodelujejo pri pripravi zaključnega poročila o strokovnem nadzoru,
-       
podpišejo poročilo o strokovnem nadzoru,
-       
varujejo zaupnost podatkov, ki so jim bili dostopni med strokovnim
nadzorom.
10. člen
(1) Strokovni nadzor v bolnišnici traja en dan, in sicer največ
od 8. do 16. ure. Prične se z uvodnim sestankom, kjer predsednik nadzorne
komisije predstavi namen strokovnega nadzora in preveri, če so potrebne
spremembe predlaganega vsebinskega in časovnega načrta strokovnega nadzora. Na uvodnem
sestanku morajo biti navzoče osebe iz 7. člena tega pravilnika oziroma njihovi
namestniki.
(2) Nadzorna komisija, ki opravlja nadzor, preveri ali
bolnišnica, v kateri se strokovni nadzor izvaja, izvaja aktivnosti programa
preprečevanja in obvladovanja bolnišničnih okužb oziroma programa smotrne rabe
in spremljanja porabe protimikrobnih zdravil. 
(3) Na zaključnem sestanku predsednik nadzorne komisije, ki
opravlja strokovni nadzor, predstavi predhodne ugotovitve in priporočila za
izboljšave.
11. člen
(1) V 15 dneh po opravljenem strokovnem nadzoru predsednik nadzorne
komisije, ki je opravila strokovni nadzor, izdela poročilo o ugotovitvah
strokovnega nadzora. Poročilo pošlje direktorju in predsedniku KOBO bolnišnice
oziroma predsedniku komisije ali osebi, ki je v bolnišnici pooblaščena za
protimikrobna zdravila, v skladu s predpisi, ki urejajo pogoje za pripravo in izvajanje
programa preprečevanja in obvladovanja bolnišničnih okužb. Poročilo podpišejo
vsi člani nadzorne komisije.
(2) Poročilo iz prejšnjega odstavka mora vsebovati:
-       
podatke o bolnišnici, v kateri je bil strokovni nadzor opravljen,
-       
datum in čas trajanja strokovnega nadzora,
-       
podatke o predsedniku in članih komisije, ki je opravila nadzor,
-       
podatke o zaposlenih v bolnišnici, v kateri je bil strokovni nadzor
opravljen in so sodelovali pri izvedbi strokovnega nadzora,
-       
ugotovitve strokovnega nadzora, s poudarkom na pomanjkljivostih bolnišničnega
programa preprečevanja in obvladovanja bolnišničnih okužb ter ustreznost
njegovega izvajanja oziroma pomanjkljivostih programa smotrne rabe in
spremljanja porabe protimikrobnih zdravil, ustreznost njegovega izvajanja in
neskladnosti z bolnišničnimi smernicami smotrne rabe protimikrobnih zdravil,
-       
ukrepe in priporočila za izboljšave,
-       
rok za izvedbo ukrepov oziroma uvajanje izboljšav.
(3) V primeru ugotovljenih hujših nepravilnosti in odstopanj ter
obstoja neposrednega tveganja za zdravje ljudi pri izvajanju nadzora
bolnišničnih okužb, ima nadzorna komisija za bolnišnične okužbe pravico in
dolžnost predlagati inšpekcijski nadzor bolnišnice, ki je predmet strokovnega
nadzora, v skladu z zakonom, ki ureja zdravstveno inšpekcijo.
(4) Na poročilo iz prvega odstavka tega člena lahko direktor bolnišnice,
v kateri je bil strokovni nadzor opravljen, vloži pripombe v 15 dneh po prejemu
poročila.
(5) Če bolnišnica, v kateri je bil strokovni nadzor
opravljen, v roku iz prejšnjega odstavka ne da pripomb, se šteje, da z vsebino
poročila iz prvega odstavka tega člena soglaša.
12. člen
Po preteku 15-dnevnega roka iz prejšnjega člena predsednik komisije,
ki je opravila strokovni nadzor, izdela dokončno poročilo o strokovnem nadzoru
in ga skupaj z morebitnimi pripombami bolnišnice, v kateri je bil strokovni
nadzor opravljen posreduje ministru, direktorju bolnišnice, v kateri je bil
strokovni nadzor opravljen, in v vednost predsedniku Nacionalne komisije za
preprečevanje in obvladovanje bolnišničnih okužb oziroma Nacionalne komisije za
smotrno rabo protimikrobnih zdravil.
13. člen
(1) Na podlagi poročila o strokovnem nadzoru v posamezni bolnišnici
in pripomb na poročilo o strokovnem nadzoru prejetih iz bolnišnice, v kateri je
bil strokovni nadzor opravljen, minister najpozneje v 15 dneh po prejetju
pripomb bolnišnice oziroma 30 dni po prejetju poročila o strokovnem nadzoru:
-       
izda odločbo z zahtevo za odpravo ugotovljenih pomanjkljivosti in
določenim rokom za njihovo odpravo,
-       
predlaga izvedbo inšpekcijskega nadzora v bolnišnici,
-       
odredi upravni nadzor bolnišnice,
-       
izda priporočila za spremembe pri izvajanju programa preprečevanja in
obvladovanja bolnišničnih okužb oziroma programa smotrne rabe in spremljanja
porabe protimikrobnih zdravil.
(2) Bolnišnica, v kateri je bil strokovni nadzor opravljen, pošlje
ministru in predsedniku Nacionalne komisije za preprečevanje in obvladovanje
bolnišničnih okužb oziroma Nacionalne komisije za smotrno rabo protimikrobnih
zdravil poročilo o uvedenih oziroma izvedenih ukrepih v roku, ki je določen v odločbi
iz prejšnjega odstavka.
14. člen
Stroški izvajanja rednega in izrednega strokovnega nadzora se
krijejo iz državnega proračuna.
15. člen
Z dnem uveljavitve tega pravilnika preneha veljati Pravilnik o
strokovnem nadzoru izvajanja programa preprečevanja in obvladovanja
bolnišničnih okužb (Uradni list RS, št. 92/06).
16. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-117/2010
Ljubljana, dne 31. januarja 2011
EVA 2010-2711-0078
Dorijan Marušič l.r.
Minister
za zdravje