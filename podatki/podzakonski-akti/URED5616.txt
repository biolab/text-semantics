1. člen
(vsebina)
Ta uredba v skladu z Direktivo 2009/12/ES Evropskega parlamenta
in Sveta z dne 11. marca 2009 o letaliških pristojbinah (UL L št. 70 z dne 14.
3. 2009, str. 11; v nadaljnjem besedilu: Direktiva 2009/12/ES) določa skupna
načela za obračunavanje letaliških pristojbin, vključno z zahtevami glede
nediskriminacije, skupnega sistema obračunavanja pristojbin, posvetovanj in
postopkov, če soglasje ni doseženo, preglednosti, nove infrastrukture,
standardov kakovosti, razločevanja storitev in nadzora ter določa sankcije za
kršitve.
2. člen
(področje uporabe)
(1) Ta uredba se uporablja za vsako letališče v Republiki
Sloveniji, ki je odprto za komercialni zračni promet in katerega letni promet
presega pet milijonov potnikov, in za letališče z najvišjim potniškim prometom
v državi. 
(2) Ta uredba se uporablja tudi za druga letališča, odprta za
komercialni mednarodni zračni promet. 
(3) Ta uredba se ne uporablja za pristojbine, pobrane za
plačilo preletnih in terminalnih storitev in navigacijskih služb zračnega
prometa v skladu z Uredbo (ES) št. 1794/2006, ali za pristojbine, pobrane kot
nadomestilo za storitve zemeljske oskrbe iz priloge k Direktivi 96/67/ES, ali
za pristojbine, obračunane za financiranje pomoči invalidnim osebam in potnikom
z omejeno sposobnostjo iz Uredbe (ES) št. 1107/2006.
3. člen
(pomen izrazov)
Posamezni izrazi, ki so uporabljeni v tej uredbi, pomenijo: 
1.     
»letališče« (airport) pomeni katerokoli površino, ki je posebej
prilagojena za pristajanje, vzletanje in manevriranje zrakoplovov, vključno s
pomožnimi objekti, napravami in sredstvi, ki se lahko uporabljajo pri teh
operacijah za potrebe prometa zrakoplovov in storitev v zvezi z njimi, ter z
objekti, napravami in sredstvi za zagotavljanje podpore komercialnemu zračnemu
prevozu; 
2.     
»upravni organ letališča« (airport managing body) pomeni telo,
katerega naloga je, na podlagi nacionalne zakonodaje, predpisov ali pogodb, po
potrebi skupaj z drugimi dejavnostmi ali brez njih, upravljati letališko
infrastrukturo ali infrastrukturo letaliških omrežij in poslovati z njo ter
usklajevati in nadzirati dejavnosti različnih izvajalcev na zadevnih letališčih
ali zadevnih omrežjih letališč; 
3.     
»uporabnik letališča« (airport user) pomeni vsako fizično ali
pravno osebo, ki je odgovorna za prevoz potnikov, pošte in/ali tovora po zraku
do ali od zadevnega letališča; 
4.     
»letališka pristojbina« (airport charge) pomeni pristojbino,
obračunano v korist upravnega organa letališča, ki jo plačajo uporabniki
letališča za uporabo objektov, naprav in sredstev ter storitev, ki jih
zagotavlja izključno upravni organ letališča in ki je povezana s pristankom,
vzletom, osvetlitvijo in parkiranjem zrakoplova ter sprejemom in odpremo
potnikov in tovora; 
5.     
»omrežje letališč« (airport network) pomeni skupino letališč, ki
jih s sklepom na podlagi ugotovljene potrebe, na predlog ministra, pristojnega
za promet, določi vlada in jih upravlja isti upravni organ letališča.
4. člen
(prepoved diskriminacije in merila)
(1) Diskriminacija med uporabniki letališča glede letaliških
pristojbin je prepovedana. 
(2) Ne glede na prejšnji odstavek so dovoljena prilagajanja
letaliških pristojbin glede zadev javnega in splošnega interesa, vključno z
okoljskimi vidiki, na podlagi meril, ki morajo biti ustrezna, nepristranska in
pregledna. 
(3) Merila iz prejšnjega odstavka določi upravni organ
zadevnega letališča in jih ustrezno utemelji ter jih da na voljo uporabnikom
letališča.
5. člen
(omrežje letališč in skupni sistem obračunavanja pristojbin)
Javna agencija za civilno letalstvo Republike Slovenije (v
nadaljnjem besedilu: agencija) upravnemu organu omrežja letališč na obrazložen
in utemeljen predlog dovoli, da za omrežje letališč določi skupen in pregleden
sistem obračunavanja pristojbin.
6. člen
(skupni sistemi obračunavanja pristojbin)
Agencija lahko, potem ko obvesti Komisijo, upravnemu organu
letališča dovoli, da za letališča istega mesta ali somestja uporabi skupen in
pregleden sistem obračunavanja pristojbin, če vsa letališča v celoti
izpolnjujejo zahteve glede preglednosti v skladu z določbami iz 8. člena te
uredbe.
7. člen
(posvetovanje in pravna sredstva)
(1) Med upravnim organom letališča in uporabniki letališča
ali zastopniki oziroma združenji uporabnikov letališča se vzpostavi postopek za
redno posvetovanje glede delovanja sistema obračunavanja letaliških pristojbin,
glede višine letaliških pristojbin in po potrebi o kakovosti opravljenih
storitev. Za vzpostavitev postopka je odgovoren upravni organ letališča. 
(2) Posvetovanje iz prejšnjega odstavka poteka najmanj enkrat
letno, razen če ob zadnjem posvetovanju ni dogovorjeno drugače. Če je med
upravnim organom letališča in uporabniki letališča sklenjen večletni sporazum,
posvetovanja potekajo v skladu s tem sporazumom. 
(3) Ne glede na prejšnji odstavek lahko agencija zahteva
pogostejše posvetovanje, če oceni, da bo to prispevalo k hitrejši ali
učinkovitejši rešitvi aktualne problematike. Zahtevo so upravni organ letališča
in uporabniki letališča ali zastopniki oziroma združenja uporabnikov letališča
dolžni upoštevati. 
(4) Spremembe sistema obračunavanja letaliških pristojbin ali
višine letaliških pristojbin se lahko opravijo po dogovoru med upravnim organom
letališča in uporabniki letališča. Upravni organ letališča predloži uporabnikom
letališča predlog za spremembo sistema obračunavanja ali višine letaliških
pristojbin najpozneje štiri mesece pred začetkom veljavnosti spremembe, skupaj
z razlogi za predlagane spremembe, razen v primeru izrednih okoliščin, ki se
morajo uporabnikom letališča obrazložiti. Upravni organ letališča se o
predlaganih spremembah posvetuje z uporabniki letališča in pri dokončni
odločitvi upošteva njihova stališča. Upravni organ letališča objavi svojo
odločitev ali priporočilo na svojih spletnih straneh in v skladu s 16. členom
te uredbe najpozneje dva meseca pred začetkom njegove veljavnosti. Če med
upravnim organom letališča in uporabniki letališča ne pride do sporazuma o
predlaganih spremembah, upravni organ letališča svojo odločitev dodatno
utemelji glede na stališče uporabnikov letališča. 
(5) Če ni doseženo soglasje glede odločitve upravnega organa
letališča o letaliških pristojbinah, lahko vsaka stran prosi agencijo za
posredovanje. Agencija ukrepa v skladu s 14. členom te uredbe in preuči razloge
in utemeljitve za spremembo sistema obračunavanja ali višine letaliških
pristojbin. 
(6) Če je sprememba sistema ali višine letaliških pristojbin,
za katero se odloči upravni organ letališča, predložena agenciji, ne začne
učinkovati, dokler je agencija ne preuči. Agencija v štirih tednih po
predložitvi zadeve sprejme začasno odločitev o začetku veljavnosti spremembe
letaliških pristojbin, razen če je v enakem času mogoče sprejeti končno
odločitev.
8. člen
(preglednost)
(1) Upravni organ letališča mora vsakemu uporabniku letališča
ali zastopnikom oziroma združenjem uporabnikov letališča pred vsakim
posvetovanjem iz prejšnjega člena poslati informacije o vseh elementih, na
podlagi katerih se določata sistem ali višina vseh pristojbin, ki jih upravni
organ letališča zaračunava na letališču. Te informacije obsegajo najmanj: 
a)    
seznam različnih storitev in infrastrukture, ki se zagotavljajo kot
povračilo za obračunano pristojbino; 
b)    
metodologijo, uporabljeno za določanje letaliških pristojbin; 
c)    
celotno strukturo stroškov v zvezi z letališkimi objekti, napravami in
sredstvi ter storitvami, na katere se nanašajo letališke pristojbine; 
d)    
prihodke iz različnih pristojbin in celotne stroške storitev, ki se
financirajo s pristojbinami; 
e)    
vsakršno financiranje letaliških objektov, naprav in sredstev ter
storitev, na katere se nanašajo letališke pristojbine, ki ga opravijo javni
organi; 
f)     
napovedi stanja glede pristojbin, rasti prometa in načrtovanih naložb na
letališču; 
g)    
dejansko uporabo letališke infrastrukture in opreme v danem obdobju in 
h)    
predviden izid predlaganih katerih koli večjih naložb glede vpliva na
zmogljivost letališča. 
(2) Uporabniki letališča morajo upravnemu organu letališča
sporočiti podatke pred vsakim posvetovanjem iz prejšnjega člena, in to zlasti
o: 
a)    
napovedih glede prometa; 
b)    
napovedih glede sestave in predvidene uporabe njihove flote; 
c)    
svojih razvojnih projektih na zadevnem letališču in 
d)    
svojih zahtevah na zadevnem letališču. 
(3) Podatki, sporočeni na podlagi tega člena, se štejejo za
varovane podatke ali za gospodarsko občutljive podatke, zato mora vsak subjekt
z njimi ravnati v skladu s predpisi, ki urejajo gospodarske družbe, predpisi,
ki urejajo upravno poslovanje, oziroma predpisi, ki urejajo tajne podatke,
glede na vrsto in stopnjo varovanja podatka. Če delnice upravnega organa
letališča kotirajo na borzi, je treba še zlasti upoštevati predpise, ki urejajo
trg vrednostnih papirjev.
9. člen
(nova infrastruktura)
O načrtih za nove infrastrukturne projekte se upravni organ
letališča pred njihovim dokončnim oblikovanjem posvetuje z uporabniki
letališča.
10. člen
(standardi kakovosti)
(1) Za zagotovitev nemotenega in učinkovitega delovanja
letališča agencija sprejme potrebne ukrepe, da upravnemu organu letališča in
zastopnikom oziroma združenjem uporabnikov letališča omogoči začetek pogajanj o
sporazumu o ravni storitev glede kakovosti storitev, opravljenih na letališču.
Ta pogajanja o kakovosti storitev se lahko vključijo v posvetovanje iz 7. člena
te uredbe. 
(2) V sporazumu iz prejšnjega odstavka se določi raven
storitev, ki jo mora zagotoviti upravni organ letališča, upoštevana pa morata
biti tudi dejanski sistem ali višina letaliških pristojbin in dejanska raven
storitev, do katerih so uporabniki letališča upravičeni v zameno za plačilo
letaliških pristojbin.
11. člen
(razločevanje storitev)
(1) Upravni organ letališča lahko spremeni kakovost in obseg
posameznih letaliških storitev, terminalov ali delov terminalov, in sicer z
namenom opravljanja prilagojenih storitev ali zagotavljanja namenskega
terminala ali dela terminala. Višina letaliških pristojbin se lahko razlikuje
glede na kakovost in obseg takih storitev, stroške storitev ali kakršno koli
drugo objektivno in pregledno utemeljitev. 
(2) Upravni organi letališča v skladu s 4. členom te uredbe
sami določijo različne letališke pristojbine iz prejšnjega odstavka. 
(3) Upravni organ letališča mora zagotoviti, da kateremu koli
uporabniku letališča, ki želi uporabljati prilagojene storitve ali namenski
terminal ali del terminala, omogoči dostop do teh storitev in terminala ali
dela terminala. 
(4) Če želi imeti dostop do prilagojenih storitev in/ali do
namenskega terminala ali dela terminala več uporabnikov letališča, kakor je
zaradi omejene zmogljivosti mogoče, se dostop določi na podlagi ustreznih,
nepristranskih, preglednih in nediskriminacijskih meril. Ta merila določi
upravni organ letališča.
12. člen
(neodvisni nadzorni organ)
(1) Agencija je nacionalni neodvisni nadzorni organ glede
letaliških pristojbin, ki zagotovi pravilno uporabo ukrepov, sprejetih za
uskladitev s predpisi Evropske unije o letaliških pristojbinah. 
(2) Agencija izvaja v zvezi z letališkimi pristojbinami
naloge, določene s to uredbo, in druge naloge, potrebne za izvajanje teh nalog.
(3) Neodvisnost nadzornega organa se zagotavlja tako, da je
agencija pravno ločena in funkcionalno neodvisna od vseh upravnih organov
letališč in letalskih prevoznikov. 
(4) Agencija ne sme opravljati funkcij, povezanih z
lastništvom Republike Slovenije nad upravnim organom letališča ali letalskim
prevoznikom, in tudi ne sme imeti prevladujočega vpliva v upravnih organih
letališč ali pri letalskih prevoznikih. 
(5) Agencija mora izvajati svoja pooblastila nepristransko in
pregledno.
13. člen
(financiranje za potrebe neodvisnega nadzornega organa)
V skladu z zakonom, ki ureja letalstvo, lahko agencija
vzpostavi mehanizem zaračunavanja stroškov neodvisnega nadzornega organa po tej
uredbi. Zaračunavanje stroškov je lahko tudi v obliki obračunavanja pristojbine
uporabnikom letališča in upravnim organom letališč.
14. člen
(nesoglasja in postopek posredovanja)
(1) Če ni doseženo soglasje glede odločitve upravnega organa
letališča o letaliških pristojbinah in je prejeto zaprosilo za posredovanje
agencije po petem odstavku 7. člena te uredbe, agencija ob upoštevanju
prepovedi diskriminacije, preglednosti ter nepristranskosti postopkov, pogojev
in meril: 
a)    
uvede postopek za reševanje nesoglasij med upravnim organom letališča in
uporabniki letališča; 
b)    
pozove obe strani, da sporazumno odpravita nesoglasje, in zahteva, da
obe strani predložita ustrezno dokumentacijo, potrebno za izvedbo postopka posredovanja,
in da utemeljita svoja stališča ter določi druge pogoje, pod katerimi se
agencija lahko vključi v reševanje nesoglasja. Agencija lahko zavrne pritožbe,
za katere meni, da niso ustrezno utemeljene ali zadostno dokumentirane; in 
c)    
kot merila, v skladu s katerimi preuči nesoglasja, da bi se dosegla
rešitev, upošteva zlasti: 
- 
razloge za spremembo cen in njihov vpliv na enoto storitve in na ceno za
enoto storitve; 
- 
primerljive poslovne koristi in bremena letališke in prevozniške
dejavnosti in s tem povezano stopnjo konkurence posameznih akterjev v zvezi z
določenim letališčem; 
- 
poslovne rezultate obeh strani; 
- 
morebitne izredne okoliščine; 
- 
ukrepe oblasti. 
(2) Pri preverjanju upravičenosti spremembe sistema
obračunavanja ali višine letaliških pristojbin morajo vse strani, ki jih
preverjanje zadeva, zagotoviti agenciji dostop do potrebnih podatkov vpletenih
strani, s katerimi se mora posvetovati preden sprejme odločitev. Ob upoštevanju
možnosti začasne odločitve iz šestega odstavka 7. člena te uredbe agencija
sprejme svojo končno odločitev čim prej in jo vroči strankam. Odločitev sprejme
najpozneje v štirih mesecih od dneva, ko ji je bila zadeva predložena.
Izjemoma, kadar gre za obsežne ali zelo zapletene postopke, se ta rok lahko
podaljša za dva meseca. Odločitve agencije so zavezujoče. Zoper odločitev
agencije je dovoljena pritožba v skladu z določbami zakona, ki ureja letalstvo.
15. člen
(letno poročilo)
Agencija izda letno poročilo o svojih dejavnostih neodvisnega
nadzornega organa iz te uredbe kot del poročila o delu, ki ga pripravi vsako
leto v skladu z zakonom, ki ureja letalstvo.
16. člen
(objava seznama letališč in pristojbin)
(1) Agencija objavi seznam slovenskih letališč, za katera se
uporabljajo skupna načela iz te uredbe na spletnih straneh agencije. Seznam
temelji na podatkih Komisije (Eurostat) in se letno posodablja. 
(2) Pristojbine iz te uredbe se objavijo na način, kakor je
določen za objavo splošnih pogojev za uporabo letališča v skladu z zakonom, ki
ureja letalstvo. Objavo izvede agencija na način, ki je običajen v zračnem
prometu, to je z objavo v Zborniku letalskih informacij Republike Slovenije, z
letalskimi informativnimi okrožnicami ali z obvestili letalcem. Upravni organ
letališča v ta namen agenciji posreduje potrebne podatke.
17. člen
(dostava podatkov in informacij ter sodelovanje s Komisijo)
(1) Upravni organ letališča in uporabniki letališča ali
njihovi zastopniki oziroma združenja uporabnikov letališč agenciji posredujejo
podatke in informacije iz 4., 6., 7., 8., 9., 10., 11. in 14. člena te uredbe
in podatke, ki jih zahteva Komisija. 
(2) Agencija sodeluje s Komisijo. 
(3) Sodelovanje iz prejšnjega odstavka se ne nanaša na
letališča iz drugega odstavka 2. člena te uredbe.
18. člen
(prekrški upravnega organa letališča)
(1) Z globo od 1.000 do 10.000 eurov se kaznuje za prekršek
pravna oseba upravni organ letališča, če: 
1.     
ravna v nasprotju s prvim odstavkom 8. člena te uredbe, 
2.     
ravna v nasprotju z dolžnostmi, kot izhajajo iz drugega odstavka 16.
člena te uredbe, 
3.     
ravna v nasprotju s prvim odstavkom 17. člena te uredbe. 
(2) Z globo od 2.000 do 20.000 eurov se kaznuje za prekršek
pravna oseba, ki se po zakonu, ki ureja gospodarske družbe, šteje za srednjo
ali veliko gospodarsko družbo, če stori prekršek iz prejšnjega odstavka. 
(3) Z globo od 400 do 1.000 eurov se kaznuje tudi odgovorna
oseba pravne osebe, če stori prekršek iz prvega odstavka tega člena.
19. člen
(prekrški uporabnikov letališč)
(1) Z globo od 1.000 do 10.000 eurov se kaznuje za prekršek
pravna oseba, ki je uporabnik letališča, če ravna v nasprotju s prvim odstavkom
17. člena te uredbe. 
(2) Z globo od 2.000 do 20.000 eurov se kaznuje za prekršek
pravna oseba, ki je uporabnik letališča, ki se po zakonu, ki ureja gospodarske
družbe, šteje za srednjo ali veliko gospodarsko družbo, če stori prekršek iz
prejšnjega odstavka. 
(3) Z globo od 800 do 5.000 eurov se kaznuje za prekršek
samostojni podjetnik posameznik in posameznik, ki samostojno opravlja
dejavnost, če stori prekršek iz prvega odstavka tega člena. 
(4) Z globo od 400 do 1.000 eurov se kaznuje tudi odgovorna
oseba pravne osebe in odgovorna oseba samostojnega podjetnika posameznika, če
stori prekršek iz prvega odstavka tega člena.
KONČNA DOLOČBA
20. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00721-1/2011
Ljubljana, dne 3. marca 2011
EVA 2010-2411-0075
Vlada Republike Slovenije
Gregor Golobič l.r. 
Minister