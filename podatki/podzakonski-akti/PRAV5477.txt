I. SPLOŠNE DOLOČBE
1. člen
(vsebina)
Ta pravilnik opredeljuje električno opremo,
ki je namenjena za uporabo znotraj določenih napetostnih mej, zahteve za njeno
varnost in pogoje, ki morajo biti izpolnjeni, za dajanje električne opreme v
promet.
2. člen
(pomen izrazov)
Za namene tega pravilnika pomeni "električna
oprema" vsako opremo, pri kateri se pri delovanju uporablja električna
napetost med 50 V in 1.000 V za izmenični tok ter med 75 V in 1.500 V za
enosmerni tok, razen električne opreme in pojavov, navedenih v Prilogi II, ki
je sestavni del tega pravilnika.
II. IZJEME
3. člen
(izvoz v tretje države)
Ta pravilnik ne zajema električne opreme,
namenjene za izvoz v države, ki niso članice Evropskega gospodarskega prostora.
Evropski gospodarski prostor predstavljajo
poleg držav članic EU še Islandija, Liechtenstein in Norveška.
III. DAJANJE V PROMET
4. člen
(zahteve)
Ta pravilnik določa ukrepe, ki
zagotavljajo, da se v promet daje samo taka oprema, ki je konstruirana v skladu
z dobro inženirsko prakso za varnost in je v veljavi Evropski skupnosti, in ne
ogroža varnosti oseb, domačih živali ali premoženja, če je primerno vgrajena in
vzdrževana ter se uporablja za namene, za katere je izdelana.
Glavni elementi varnosti, ki so navedeni v
prejšnjem odstavku, so določeni v Prilogi I, ki je sestavni del tega pravilnika.
5. člen
(izpolnjevanje zahtev pravilnika)
Električni opremi, ki ustreza določbi
prejšnjega člena tega pravilnika, se ob pogojih iz 7. in 8. člena tega
pravilnika, ne sme omejevati prostega dajanja v promet iz varnostnih razlogov.
6. člen
(zahteve pri priključitvi na omrežje ali
pri dobavi električne energije)
Podjetja za distribucijo in prenos
električne energije ne smejo pri priključevanju na omrežje ali pri dobavi
električne energije uporabnikom električne opreme postavljati strožjih zahtev
za varnost električne opreme, kot so opredeljene v 4. členu tega
pravilnika.
IV. DOMNEVA O SKLADNOSTI
7. člen
(seznam slovenskih standardov)
Ministrstvo, pristojno za gospodarstvo,
objavi na svojih spletnih straneh seznam harmoniziranih standardov, katerih
uporaba ustvari domnevo o skladnosti električne opreme z zahtevami, ki jih
določa ta pravilnik (v nadaljnjem besedilu: seznam standardov).
Kadar je električna oprema izdelana v
skladu s standardi, navedenimi v seznamu standardov, ki opredeljujejo način
izpolnjevanja ene ali več bistvenih varnostnih zahtev, velja domneva, da je v
skladu z ustreznimi bistvenimi varnostnimi zahtevami, določenimi v
4. členu tega pravilnika.
Če slovenski standardi še niso izdani,
velja domneva, da je električna oprema proizvedena v skladu z določbami
4. člena tega pravilnika, če ustreza varnostnim zahtevam Evropskega
komiteja za standardizacijo v elektrotehniki (European Committee for
Electrotechnical Standardization; CENELEC) ali Mednarodne komisije za
elektrotehniko (International Electrotechnical Commission; IEC).
Če standardi iz prvega odstavka tega člena
in varnostne zahteve iz drugega odstavka tega člena še niso pripravljeni in
izdani, velja domneva, da je električna oprema skladna z zahtevami
4. člena tega pravilnika ter se ne sme omejevati njenega dajanja v promet
in prostega pretoka, če je izdelana v skladu z varnostnimi zahtevami, podanimi
v veljavnem standardu države članice EU, iz katere prihaja proizvajalec, če ta
standard zagotavlja enakovreden nivo varnosti, kot se zahteva v Republiki
Sloveniji.
8. člen
(skladnost z določbami pravilnika)
Na električno opremo je treba pred predajo
v promet namestiti oznako CE, kot je določeno v 10. členu tega pravilnika,
ki dokazuje skladnost z določbami tega pravilnika in s postopkom za ugotavljanje
skladnosti, opisanim v Prilogi IV, ki je sestavni del tega pravilnika.
Če nadzorni organ, določen v 11. členu
tega pravilnika, zahteva dodatna pojasnila, lahko proizvajalec ali njegov
pooblaščeni zastopnik s sedežem v Evropski skupnosti v roku, ki ga določi
nadzorni organ, predloži poročilo o skladnosti električne opreme z določbami
4. člena tega pravilnika, ki ga je sestavil organ za ugotavljanje
skladnosti, priglašen v skladu z določbo 12. člena tega pravilnika.
Če za električno opremo veljajo še drugi
predpisi, ki prav tako zahtevajo oznako CE, ta oznaka pomeni, da se pri
omenjeni opremi predpostavlja tudi skladnost z določili teh predpisov.
V. OBVEŠČANJE
9. člen
(ukrepi nadzornega organa)
Če nadzorni organ, ki izvaja nadzor trga,
iz varnostnih razlogov prepove dajanje neke opreme v promet ali če omeji njen
prost pretok, mora o tem nemudoma obvestiti ministrstvo, pristojno za
gospodarstvo in podati razloge za tako odločitev, predvsem pa navesti:
-      
ali je njeno neskladnost s 4. členom tega
pravilnika mogoče pripisati nezadostnostim v harmoniziranih standardih ali
nezadostnostim v določbah tretjega in četrtega odstavka 7. člena tega
pravilnika;
-      
ali je njeno neskladnost mogoče pripisati
napačni uporabi takšnih standardov oziroma publikacij;
-      
ali je njeno neskladnost mogoče pripisati temu,
da ni uporabljena dobra inženirska praksa, predpisana v 4. členu tega
pravilnika.
VI. OZNAKA CE
10. člen
(CE označevanje)
Proizvajalec opreme ali njegov pooblaščeni
zastopnik s sedežem v Evropski skupnosti mora na opremo ali, če to ni mogoče,
na njeno embalažo, na predstavitveno dokumentacijo ali na garancijsko izjavo,
namestiti oznako skladnosti CE v skladu z zahtevami v Prilogi III, ki je
sestavni del tega pravilnika, tako da je vidna, lahko čitljiva in obstojna.
Na električno opremo ni dovoljeno nameščati
oznak, ki bi lahko zavajale glede pomena in oblike oznake CE. Na električni
opremi, njeni embalaži, navodilih ali garancijski izjavi so lahko nameščene
tudi druge oznake, če s tem vidnost in čitljivosti oznake CE ni zmanjšana.
Ne glede na določbe 9. člena tega
pravilnika velja:
-      
če nadzorni organ na trgu ugotovi, da je oznaka
CE nameščena neupravičeno, mora proizvajalec opreme ali njegov pooblaščeni
zastopnik s sedežem v Evropski skupnosti poskrbeti za to, da bo električna
oprema glede določb, ki zadevajo oznako CE, izpolnjevala veljavne predpise ter
prenehati s kršitvami pod pogoji, ki jih določi nadzorni organ,
-      
če se neustreznosti ne odpravijo, mora nadzorni
organ ukreniti vse potrebno, da se prepreči oziroma prepove dajanje v promet
neustrezne električne opreme ali da se neustrezna električna oprema umakne s
trga v skladu s postopkom, določenim v 9. členu tega pravilnika.
11. člen
(nadzor)
Nadzor nad izvajanjem določb tega
pravilnika izvaja Tržna inšpekcija Republike Slovenije.
Nadzorni organ mora o vsakem ukrepu glede
omejevanja ali prepovedi dajanja električne opreme v promet, ki ga izvede v
skladu z določbo 9. člena, obvestiti ministrstvo, pristojno za
gospodarstvo. Obveščanje izvede v skladu s predpisom o načinu izmenjave
informacij o ukrepih in dejanjih, ki omejujejo trgovanje s proizvodi.
Obveščanje Evropske komisije in držav
članic EU o ukrepih nadzornih organov iz prejšnjih odstavkov tega člena se
izvede v skladu s predpisom o načinu izmenjave informacij o ukrepih in
dejanjih, ki omejujejo trgovanje s proizvodi.
12. člen
(organi za izvajanje postopkov
ugotavljanja skladnosti)
V skladu z 12., 13. in 14. členom
zakona o tehničnih zahtevah za proizvode in o ugotavljanju skladnosti
ministrstvo, pristojno za gospodarstvo, določi organ za izvajanje postopkov o
ugotavljanju skladnosti električne opreme po tem pravilniku.
Ministrstvo, pristojno za gospodarstvo,
obvesti Evropsko komisijo in države članice EU o priglasitvi organov iz
prejšnjega odstavka v skladu z veljavnimi predpisi in mednarodnimi sporazumi.

Priloga I: Glavni elementi ciljev v zvezi z varnostjo
električne opreme, namenjene za uporabo znotraj določenih napetostnih mej
Priloga II: Električna oprema in pojavi izven obsega
tega pravilnika
Priloga III: Oznaka o skladnosti CE in ES izjava o
skladnosti
Priloga IV: Interna kontrola proizvodnje

Pravilnik o električni opremi, ki je namenjena
za uporabo znotraj določenih napetostnih mej (Uradni list RS, št. 27/04)
vsebuje naslednjo prehodno in končno določbo:
»VII. PREHODNA IN KONČNA DOLOČBA
13. člen
(prenehanje
veljavnosti predpisov)
Odredba o električni opremi, ki je
namenjena za uporabo znotraj določenih napetostnih mej (Uradni list RS, št.
53/00 in 27/02) preneha veljati 1. maja 2004.
14. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne
1. maja 2004.«.

Pravilnik o spremembi Pravilnika o električni
opremi, ki je namenjena za uporabo znotraj določenih napetostnih mej (Uradni
list RS, št. 71/11) vsebuje naslednji končni določbi:
»2. člen
Z dnem uveljavitve tega pravilnika preneha
veljati Odredba o seznamu standardov, katerih uporaba ustvari domnevo o
skladnosti proizvoda z zahtevami Pravilnika o električni opremi, ki je
namenjena za uporabo znotraj določenih napetostnih mej (Uradni list RS, št.
6/10 in 17/11 – ZTZPUS-1).
3. člen
Ta pravilnik začne veljati petnajsti dan po
objavi v Uradnem listu Republike Slovenije.«.