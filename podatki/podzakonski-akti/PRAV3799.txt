I. SPLOŠNI DOLOČBI
1. člen
(predmet ureditve)
Ta pravilnik določa pogoje, ki jih morajo
izpolnjevati izvajalci usposabljanja, program usposabljanja ter način in
postopek opravljanja preizkusa znanja o ravnanju z orožjem (v nadaljevanju:
preizkus znanja).
2. člen
(namen preizkusa znanja)
S preizkusom znanja se preveri ali je
kandidat sposoben samostojno, odgovorno in varno posedovati ali nositi strelno
orožje v skladu s predpisi.
Preizkusa znanja ni potrebno opravljati
osebi, ki na podlagi dovoljenja za zbiranje orožja zbira le hladno orožje.
II. IZVAJALCI USPOSABLJANJA IN KOMISIJA ZA PREIZKUS ZNANJA
3. člen
(osebni pogoji)
Izvajalci usposabljanja so lahko podjetniki
posamezniki, gospodarske družbe in druge pravne osebe (v nadaljevanju:
izvajalci), če odgovorna oseba izpolnjuje pogoje iz 1., 2., in 3. točke drugega
odstavka 14. člena zakona o orožju.
4. člen
(prostorski oziroma tehnični pogoji)
Izvajalec mora razpolagati z naslednjimi
prostori in učnimi pripomočki:
-      
poslovnim prostorom, ki omogoča sprejem
kandidatov in nemoteno delo administracije;
-      
učilnico z vsaj 30 m2 površine
in naslednjo osnovno opremo: šolsko tablo, grafoskopom ali drugim pripomočkom
za projekcijo, mizo za učitelja, vsaj 10 sedežev s primerno pisalno površino in
pohištvom, ki omogoča nemoteno učno delo odraslih;
-      
lastnim streliščem za streljanje s kartkocevnim
orožjem ali pogodbo o najemu takega strelišča;
-      
najmanj 5 kosov različnih tipov/vrst
kratkocevnega orožja in vsaj s 3 kosi različnih tipov/vrst dolgocevnega orožja.
5. člen
(kadrovski pogoji)
Predavatelji posameznih tem so lahko
posamezniki, ki aktivno obvladajo znanje slovenskega jezika in imajo najmanj:
-      
predavatelj teme o poznavanju zakonodaje VI.
stopnjo izobrazbe družboslovne smeri;
-      
predavatelj teme o nudenju prve pomoči pri
ranah s strelnim orožjem V. stopnjo izobrazbe medicinske smeri;
-      
predavatelj teme varnega rokovanja z orožjem in
inštruktor praktičnega dela usposabljanja V. stopnjo izobrazbe in potrdilo
registrirane strelske zveze ali ustreznega ministrstva, da je aktivni strokovni
delavec v športnem strelstvu oziroma strelski inštruktor ali aktivni športni
strelski sodnik višje stopnje in ima ustrezna znanja o delovanju in rokovanju z
različnimi vrstami orožja.
Izvajalci morajo s svojim aktom imenovati
predavatelje posameznih tem oziroma inštruktorje praktičnega usposabljanja. Če
izvajalci ne razpolagajo z ustreznimi kadri, morajo z zunanjimi predavatelji
skleniti ustrezne pogodbe.
6. člen
(komisija za preizkus znanja)
Člane komisije za preizkus znanja imenuje
minister, pristojen za notranje zadeve, izmed delavcev Ministrstva za notranje
zadeve in strokovnjakov, ki jih za člane komisij predlagajo registrirane
strelske zveze in izvajalci usposabljanja.
Predlagani člani komisije morajo aktivno
obvladati slovenski jezik in izpolnjevati pogoje, ki so v 5. členu tega
pravilnika predpisani za predavatelje posameznih tem.
Kandidati opravljajo preizkus znanja pred
tričlansko komisijo, ki jo sestavljajo predsednik in dva člana.
Komisijo za posamezen preizkus določi
minister, pristojen za notranje zadeve, pri čemer je predsednik posamezne
komisije predstavnik ministrstva, en član predstavnik ene od registriranih
strelskih zvez in en član predstavnik izvajalca usposabljanja.
Ne glede na določbo tretjega odstavka tega
člena kandidat opravlja posebni del praktičnega preizkusa pred predstavnikom
izvajalca, ki izpolnjuje pogoje iz tretje alinee prvega odstavka 5. člena.
7. člen
(predsednik komisije)
Predsednik komisije je praviloma
izpraševalec na ustnem zagovoru in je dolžan skrbeti za pravilen potek
preizkusa.
8. člen
(plačilo komisije)
Predsedniku in članom komisije pripada
plačilo za delo in povračilo stroškov v zvezi z delom v komisiji v skladu s
predpisi, ki veljajo za izvajanje strokovnih izpitov v državni upravi.
III. PROGRAM USPOSABLJANJA
9. člen
(obseg programa)
Program usposabljanja obsega teoretični in
praktični del usposabljanja.
Skupno število ur usposabljanja pri
teoretičnem delu mora obsegati najmanj 10 učnih ur, pri praktičnem delu
usposabljanja pa najmanj 5 učnih ur.
Učna ura traja 45 minut.
10. člen
(obseg teoretičnega dela usposabljanja)
V teoretičnem delu usposabljanja mora
kandidat spoznati določene teme iz:
-      
zakona o orožju in podzakonskih predpisov,
izdanih na podlagi zakona o orožju;
-      
kazenskega zakonika RS, in sicer poglavja:
Kaznivo dejanje in kazenska odgovornost,
Varnostni ukrepi, (vrste varnostnih
ukrepov, odvzem predmetov), Kazniva dejanja zoper življenje in telo (127.,
128., 129., 133., 134., 135., 137. člen), Kazniva dejanja zoper človekove
pravice in svoboščine (142., 143., 144., 145., 146. člen), Kazniva dejanja
zoper premoženje (212., 213., 214., 218., 224. člen), Kazniva dejanja zoper
javni red in mir (299., 301., 302., 303., 309., 310. člen);
-      
predpisov, ki urejajo prekrške zoper javni red
in mir, javne shode in javne prireditve in predpisov o nadzoru državne meje, ki
se nanašajo na orožje;
-      
osnov nudenja prve pomoči pri ranah s strelnim
orožjem;
-      
tehničnih lastnosti posameznih vrst/tipov
kratkocevnega in dolgocevnega orožja;
-      
pravil varnega ravnanja z orožjem;
-      
uporabe zaščitnih sredstev pri streljanju;
-      
razstavljanja in sestavljanja orožja ter
vzdrževanja orožja.
11. člen
(obseg praktičnega dela usposabljanja)
Pri praktičnem delu usposabljanja mora
kandidat spoznati:
-      
sestavo orožja in varno ravnanje z orožjem;
-      
razstavljanje in sestavljanje orožja;
-      
pravilno ravnanje pri uporabi orožja
(streljanje in odpravljanje zastojev);
-      
uporabo zaščitnih sredstev.
IV. PREIZKUS ZNANJA
12. člen
(obseg preizkusa znanja)
Preizkus znanja obsega teoretični in
praktični del.
Kandidat mora najprej opraviti teoretični
del preizkusa znanja.
13. člen
(obseg teoretičnega dela preizkusa)
Teoretični del preizkusa ima pisni in ustni
del.
Pisni del obsega najmanj 10 vprašanj iz
posameznega sklopa teoretičnega usposabljanja, pri čemer mora kandidat vsaj na
tri vprašanja odgovarjati pisno, ostala vprašanja pa so podana v obliki
obkroževanja pravilnega odgovora, ki je ovrednoten s točkami. Ustni del mora
vsebovati najmanj eno vprašanje iz posameznega sklopa teoretičnega
usposabljanja.
Pisni del preizkusa pripravi komisija in je
za vse kandidate, ki istočasno opravljajo preizkus znanja, enak. Vprašanja iz
sklopa prve pomoči pri strelnih ranah pripravi predavatelj te teme in jih
dostavi komisiji.
14. člen
(obseg praktičnega dela preizkusa)
Praktični preizkus ima splošni in posebni
del.
Splošni del izvede kandidat z orožjem
izvajalca. Posebni del kandidat izvede s svojim orožjem, in sicer po vsaki
nabavi novega tipa/vrste orožja, pred izdajo orožnega lista ali pred vpisom
orožja v orožni list oziroma pred potrditvijo pooblastila za nošenje orožja.
Posameznik, ki poseduje dovoljenje za zbiranje orožja in posameznik, ki se mu
izda dovoljenje za posest orožja, mora opraviti posebni del pred prvo izdajo
dovoljenja za nabavo streliva za posamezen tip/vrsto orožja.
Posebnega dela praktičnega preizkusa znanja
ni potrebno opravljati posameznikom pred potrditvijo pooblastila za prenos
orožja in posameznikom, ki nabavljajo orožje iz 2. do 5. točke kategorije D.
Pri splošnem in posebnem delu praktičnega
preizkusa kandidat izvede:
1.    
Prikaz varnega rokovanja s praznim orožjem:
- 
varno jemanje iz embalaže,
- 
kontrola orožja (napolnjeno, prazno),
- 
drža orožja (orožje obrnjeno v varno smer, prst
izven branika orožja),
- 
prikaz delovanja vseh zunanjih krmilnih vzvodov
na orožju,
- 
postopek polnjenja in praznjenja ter menjave
nabojnikov,
- 
postopek za čiščenje in vzdrževanje.
2.    
Rokovanje in streljanje z orožjem:
- 
izbira pravega streliva, med različnim
strelivom,
- 
priprava orožja in pravilna drža orožja,
- 
praktični prikaz odpravljanja zastojev,
- 
uporaba zaščitnih sredstev,
- 
izvajanje streljanja.
Streljanje se opravi s kratkocevnim
orožjem. Uporablja se krožna tarča velikosti 50x50 cm, na razdalji 15 m.
Kandidat izstreli 3 strele za preizkus in 10 strelov za oceno. Strele za
preizkus izstreli kandidat v 5 minutah, strele za oceno pa v 10 minutah.
Pri posebnem delu se streljanje opravi z
orožjem kandidata na strelišču, ki je za tako orožje primerno. Tarčo, razdaljo,
število strelov in čas streljanja določi član komisije izvajalca, kjer je
kandidat opravljal splošni del.
V. OPRAVLJANJE PREIZKUSA ZNANJA
15. člen
(pogoji za opravljanje preizkusa znanja)
Kandidat se lahko prijavi k opravljanju
preizkusa, ko je končal usposabljanje.
Kandidat se prijavi k opravljanju preizkusa
s prijavo na obrazcu, ki je sestavni del tega pravilnika in je objavljen skupaj
z njim (obrazec št. 1)
16. člen
(roki pri opravljanju preizkusa)
Izvajalec, ki sprejme prijavo k preizkusu
znanja, mora o datumu preizkusa najmanj 20 dni pred izvedbo pisno obvestiti
Ministrstvo za notranje zadeve in kandidate.
17. člen
(trajanje teoretičnega dela preizkusa)
Pisni del preizkusa lahko traja največ 45
minut in ga opravljajo vsi prijavljeni kandidati hkrati.
Ustni del lahko opravljajo največ trije
kandidati hkrati, pri čemer lahko traja zagovor za posameznega kandidata največ
20 minut.
18. člen
(trajanje praktičnega dela preizkusa)
Pri praktičnem delu preizkusa mora kandidat
na znak člana komisije opraviti posamezna dejanja iz 1. točke 14. člena
tega pravilnika; in sicer s sprotno razlago svojega ravnanja.
Dejanja iz 2. točke 14. člena tega
pravilnika začne kandidat izvajati na znak, nadaljuje pa jih samostojno
vključno z izvedbo streljanja.
Praktični del preizkusa lahko traja največ
30 minut.
19. člen
(ocenjevanje)
Uspeh kandidata na teoretičnem in
praktičnem delu preizkusa komisija oceni z
“opravil“ ali “ni opravil“.
Kandidat opravi teoretični del preizkusa,
če zbere na testu vsaj 75% možnih točk in zadovoljivo odgovarja na ustnem
zagovoru.
Kandidat opravi praktični del preizkusa, če
je varno rokoval z orožjem in upošteval varnostne
ukrepe, pri streljanju pa je dosegel več
kot 30% možnih krogov.
20. člen
(izdaja potrdil o opravljenem preizkusu)
Kandidatu, ki je preizkus opravil, se izda
potrdilo na posebnem obrazcu, ki je sestavni del tega pravilnika in je
objavljen skupaj z njim (obrazec št. 2).
Kandidatu, ki je opravil posebni del
praktičnega preizkusa znanja se o tem izda potrdilo. Potrdilo je sestavni del
tega pravilnika in je objavljen skupaj z njim (obrazec št. 3).
21. člen
(stroški opravljanja preizkusa znanja)
Stroške opravljanja preizkusa znanja mora
kandidat poravnati pred opravljanjem preizkusa.
22. člen
(ponovno opravljanje preizkusa znanja)
Kandidat, ki ni opravil teoretičnega dela
preizkusa znanja, se lahko ponovno prijavi za opravljanje preizkusa po preteku
najmanj 14 dni od zadnjega opravljanja preizkusa.
Kandidatu, ki ni opravil splošnega dela
praktičnega preizkusa, komisija določi rok, v katerem lahko ponovno opravlja ta
del preizkusa. Rok za ponovno opravljanje preizkusa ne sme biti krajši od 7
dni.
Kandidatu, ki ni opravil posebnega dela
praktičnega preizkusa, član komisije, pred katerim ga je opravljal, določi rok,
v katerem lahko ponovno opravlja ta del preizkusa. Rok za ponovno opravljanje
preizkusa na sme biti krajši od 3 dni.
Kandidat opravlja ponovne preizkuse znanja
iz tega člena pri tistem izvajalcu pri katerem je opravljal predhodne preizkuse
znanja.
23. člen
(zapisnik o poteku preizkusa znanja)
O poteku teoretičnega in praktičnega
preizkusa znanja se vodita zapisnika na obrazcih, ki sta sestavni del tega
pravilnika in sta objavljena skupaj z njim (obrazca št. 4 in 5).
VI. DOKUMENTACIJA O PREIZKUSIH ZNANJA
24. člen
(evidenca o preizkusih)
O preizkusih se vodi evidenca, ki vsebuje:
-      
ime in priimek kandidata ter datum in kraj
rojstva,
-      
podatki o stalnem oziroma začasnem prebivališču,
-      
datum in številko potrdila o preizkusu.
Evidenca se vodi na obrazcu, ki je sestavni
del tega pravilnika in je objavljen skupaj z njim (obrazec št. 6).
25. člen
(evidenca prijavnic in izdanih potrdil)
Prijavnice, zapisnik o preizkusu znanja s
prilogami in dvojnik izvirnega potrdila o opravljenem preizkusu znanja se
najmanj 5 let hranijo pri komisiji, kjer je bil preizkus opravljen.
26. člen
(varovanje osebnih podatkov)
Za zbiranje in varovanje osebnih podatkov
se smiselno uporabljajo določbe zakona, ki ureja varstvo osebnih podatkov.
VII. NADZORSTVO
27. člen
(nadzorni organ)
Nadzorstvo nad izpolnjevanjem pogojev in
izvajanjem usposabljanja opravlja ministrstvo pristojno za notranje zadeve.
Pri opravljanju nadzora ima ministrstvo,
pristojno za notranje zadeve, pravico opraviti neposredni nadzor nad izvajanjem
usposabljanja in pregledati evidence o preizkusih znanja ter preveriti
izpolnjevanje prostorskih oziroma tehničnih in kadrovskih pogojev, ob sumu pa
tudi izpolnjevanje osebnih pogojev.
Če se pri nadzoru ugotovi, da izvajalec
usposabljanja ne izpolnjuje več pogojev iz 3., 4. ali 5. člena tega pravilnika,
nadzorni organ določi rok, v katerem mora izvajalec zagotoviti izpolnjevanje
pogojev. Če v navedenem roku pogojev ne izpolni, poda nadzorni organ ministru,
pristojnemu za notranje zadeve, predlog za odvzem pooblastil.

Obrazec
št. 1: Prijava k preizkusu znanja o ravnanju z orožjem
Obrazec
št. 2: Potrdilo o preizkusu znanja o ravnanju z orožjem
Obrazec
št. 3: Potrdilo o opravljenem posebnem delu praktičnega preizkusa znanja o
ravnanju z orožjem
Obrazec
št. 4: Zapisnik o preizkusu znanja o ravnanju z orožjem
Obrazec
št. 5: Zapisnik o posebnem delu praktičnega preizkusa znanja o ravnanju z
orožjem
Obrazec
št. 6: Evidenca preizkusa znanja o ravnanju z orožjem

Pravilnik o programu in načinu izvedbe
preizkusa znanja o ravnanju z orožjem (Uradni list RS, št. 21/01)
vsebuje naslednji prehodni in končni določbi:
»VIII. PREHODNI IN KONČNI DOLOČBI
28. člen
(Določitev
organizacij za izvajanje usposabljanja in preizkusa)
Minister, pristojen za notranje zadeve, v
roku 30 dni po uveljavitvi tega pravilnika določi izvajalce usposabljanja.
29. člen
(začetek
veljave pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi pravilnika o programu in
načinu izvedbe preizkusa znanja o ravnanju z orožjem (Uradni list RS, št. 99/01) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.