I. SPLOŠNA DOLOČBA
1. člen
(1) S to uredbo se izvajajo naslednji sklepi Evropske unije
(v nadaljnjem besedilu: EU):
-       
Sklep Sveta 2014/145/SZVP z dne 17. marca
2014 o omejevalnih ukrepih v zvezi z ukrepi, ki spodkopavajo ali ogrožajo
ozemeljsko nedotakljivost, suverenost in neodvisnost Ukrajine (UL L št. 78 z dne 17. 3.
2014, str. 16), zadnjič spremenjen s Sklepom Sveta (SZVP) 2022/429 z dne 15. marca 2022 o spremembi Sklepa 2014/145/SZVP o
omejevalnih ukrepih v zvezi z ukrepi, ki spodkopavajo ali ogrožajo ozemeljsko
nedotakljivost, suverenost in neodvisnost Ukrajine (UL L št. 87I z dne 15. 3. 2022, str. 44), (v nadaljnjem besedilu:
Sklep 2014/145/SZVP);
-       
Sklep Sveta 2014/512/SZVP z dne 31. julija
2014 o omejevalnih ukrepih zaradi delovanja Rusije, ki povzroča destabilizacijo
razmer v Ukrajini (UL L št. 229 z dne 31. 7. 2014,
str. 13), zadnjič spremenjen s Sklepom Sveta (SZVP) 2022/430 z dne 15. marca 2022 o spremembi Sklepa 2014/512/SZVP o
omejevalnih ukrepih zaradi delovanja Rusije, ki povzroča destabilizacijo razmer
v Ukrajini (UL L št. 87I z dne 15. 3. 2022,
str. 56), (v nadaljnjem besedilu: Sklep 2014/512/SZVP);
-       
Sklep Sveta (SZVP) 2022/266 z dne 23. februarja
2022 o omejevalnih ukrepih v odziv na priznanje območij ukrajinskih pokrajin
Doneck in Lugansk, ki niso pod vladnim nadzorom, in na odreditev napotitve
ruskih oboroženih sil na ta območja (UL L št. 42I
z dne 23. 2. 2022, str. 109).
(2) S to uredbo se
izvajajo naslednje uredbe EU:
-       
Uredba Sveta (EU) št. 269/2014 z
dne 17. marca 2014 o omejevalnih ukrepih
v zvezi z dejanji, ki spodkopavajo ali ogrožajo ozemeljsko nedotakljivost,
suverenost in neodvisnost Ukrajine (UL L št. 78
z dne 17. 3. 2014, str. 6), zadnjič
spremenjena z Izvedbeno uredbo Sveta (EU) 2022/427 z dne 15. marca 2022 o izvajanju Uredbe (EU) št. 269/2014 o omejevalnih ukrepih v zvezi z
dejanji, ki spodkopavajo ali ogrožajo ozemeljsko nedotakljivost, suverenost in
neodvisnost Ukrajine (UL L št. 87I z dne
15. 3. 2022, str. 1);
-       
Uredba Sveta (EU) št. 692/2014 z
dne 23. junija 2014 o omejitvah uvoza
blaga s poreklom s Krima ali iz Sevastopola v Unijo kot odgovor na nezakonito
priključitev Krima in Sevastopola (UL L št. 183
z dne 24. 6. 2014, str. 9), zadnjič
spremenjena z Uredbo Sveta (EU) št. 1351/2014
z dne 18. decembra 2014 o spremembi
Uredbe (EU) št. 692/2014 o omejevalnih
ukrepih kot odgovor na nezakonito priključitev Krima in Sevastopola (UL L št. 365 z dne 19. 12.
2014, str. 46);
-       
Uredba Sveta (EU) št. 833/2014 z
dne 31. julija 2014 o omejevalnih ukrepih
zaradi delovanja Rusije, ki povzroča destabilizacijo razmer v Ukrajini (UL L
št. 229 z dne 31. 7. 2014, str. 1), zadnjič spremenjena z Uredbo
Sveta (EU) 2022/428 z dne 15. marca 2022
o spremembi Uredbe (EU) št. 833/2014 o
omejevalnih ukrepih zaradi delovanja Rusije, ki povzroča destabilizacijo razmer
v Ukrajini (UL L št. 87I z dne 15. 3. 2022,
str. 13);
-       
Uredba Sveta (EU) 2022/263 z dne 23. februarja
2022 o omejevalnih ukrepih v odgovor na priznanje območij ukrajinskih pokrajin
Doneck in Lugansk, ki niso pod vladnim nadzorom, in na odreditev napotitve
ruskih oboroženih sil na ta območja (UL L št. 42I
z dne 23. 2. 2022, str. 77), zadnjič popravljeno
s Popravkom (UL L št. 62 z dne 1. 3. 2022, str. 26).
II. OMEJEVALNI UKREPI IN PRISTOJNI ORGANI
2. člen
(1) V skladu s Sklepom 2014/512/SZVP je prepovedano:
-       
v Rusijo neposredno ali posredno dobavljati, prodajati ali prenašati
orožje in opremo ter obrambne proizvode in paravojaško opremo, ne glede na to,
ali je tako blago po poreklu iz EU ali ne;
-       
uvažati, kupovati ali prenašati orožje in opremo iz prejšnje alineje iz
Rusije.
(2) Paravojaška oprema iz prejšnjega odstavka vključuje
zlasti:
1.     
akustične naprave, ki jih proizvajalec ali dobavitelj predstavlja kot
primerne za obvladovanje nemirov, in njihove posebej izdelane sestavne dele;
2.     
ščite za uporabo v nemirih ter policijske neprebojne ščite in njihove
posebej izdelane sestavne dele;
3.     
lisice, izdelane za omejevanje gibanja ljudi, katerih največja skupna
velikost skupaj z verigo pri merjenju od zunanjega roba enega okova do
zunanjega roba drugega v zaklenjenem stanju je od 240 mm do 280 mm;
4.     
pasove za uporabo elektrošoka, izdelane za omejevanje gibanja ljudi z
elektrošokom z največjo napetostjo prostega teka 10 000 voltov;
5.     
vodne topove in njihove posebej izdelane sestavne dele;
6.     
vozila za obvladovanje nemirov, posebej izdelana ali prirejena tako, da
jih je mogoče naelektriti zaradi odganjanja protestnikov, in njihove v ta namen
posebej izdelane ali prirejene sestavne dele;
7.     
pištole z električnim nabojem z največjo napetostjo prostega teka 10 000
voltov;
8.     
sestavne dele, posebej izdelane ali prirejene za prenosne pripomočke,
izdelane ali prirejene za obvladovanje nemirov ali za samozaščito z uporabo
elektrošoka (vključno s palicami in ščiti za povzročanje elektrošoka, pištolami
za omamljanje in takimi z električnimi naboji);
9.     
gumijevke, palice za obvladovanje nemirov in podobne pripomočke za
kazenski pregon;
10.  
oklepne jopiče, vključno z neprebojnimi oblačili, neprebojno podlogo in
zaščitnimi čeladami;
11.  
biče;
12.  
dele in dodatke, izdelane ali prirejene za uporabo v opremi, ki je
našteta v 8. do 11. točki, ali z njo.
3. člen
(1) Vstop na ozemlje Republike Slovenije ali tranzit čezenj
se prepreči osebam iz priloge k Sklepu 2014/145/SZVP.
(2) Prejšnji odstavek se ne uporablja, kadar Republiko
Slovenijo zavezujejo mednarodnopravne obveznosti, in sicer:
-       
kadar je Republika Slovenija gostiteljica mednarodne medvladne
organizacije,
-       
kadar je Republika Slovenija gostiteljica mednarodne konference, ki jo
skliče Organizacija združenih narodov ali katere pokroviteljica je Organizacija
združenih narodov,
-       
na podlagi večstranskega sporazuma, ki določa privilegije in imunitete,
ali
-       
kadar je Republika Slovenija gostiteljica Organizacije za varnost in
sodelovanje v Evropi.
(3) O primerih iz prejšnjega odstavka je treba ustrezno
obvestiti Svet EU.
(4) Izjeme od ukrepov iz prvega odstavka tega člena se lahko
dovolijo, kadar je potovanje utemeljeno zaradi nujnih humanitarnih potreb ali
udeležbe na medvladnih srečanjih, vključno s tistimi, ki jih prireja EU in na
katerih poteka politični dialog, ki neposredno spodbuja politične cilje
omejevalnih ukrepov, vključno s podporo ozemeljski celovitosti, suverenosti in
neodvisnosti Ukrajine.
(5) Če Republika Slovenija želi odobriti izjemo na podlagi
prejšnjega odstavka, mora o tem predhodno pisno obvestiti Svet EU. Šteje se, da
je bila izjema dovoljena, če nobeden od članov Sveta EU v dveh delovnih dneh po
prejemu obvestila o predlagani izjemi iz prejšnjega stavka ne pošlje pisnega
ugovora. Če en ali več članov Sveta EU vloži ugovor, lahko Svet EU s
kvalificirano večino odloči, da bo predlagano izvzetje odobril.
(6) O odobritvi izjem na podlagi tega člena odloča
ministrstvo, pristojno za zunanje zadeve, ki skladno s tretjim in petim
odstavkom tega člena obvešča Svet EU. O odobritvi izjem ministrstvo, pristojno
za zunanje zadeve, obvesti tudi policijo. To obvestilo mora vsebovati seznam
oseb, ki jim je bil dovoljen vstop na ozemlje Republike Slovenije ali tranzit
čezenj.
(7) Kadar se na podlagi drugega ali četrtega odstavka tega
člena osebam iz prvega odstavka tega člena dovoli vstop na ozemlje Republike
Slovenije ali tranzit čezenj, se táko dovoljenje omeji na namen, za katerega je
bilo dano, in na osebe, na katere se nanaša.
4. člen
(1) O vlogah, ki se vložijo na podlagi uredb iz drugega
odstavka 1. člena te uredbe, odločajo ministrstvo ali ministrstva, pristojna za
področje, na katero se nanašajo omejevalni ukrepi, v zvezi s katerimi so bile
vloge vložene. Ne glede na navedeno pa o takih vlogah odloča:
1.     
ministrstvo, pristojno za finance, če se vloga nanaša na finančne
omejevalne ukrepe;
2.     
ministrstvo, pristojno za gospodarstvo, če se vloga nanaša na ukrepe za
omejevanje trgovine;
3.     
ministrstvo, pristojno za zunanje zadeve, če se vloga nanaša na ukrepe
omejevanja potovanj ali razvojno sodelovanje in humanitarno pomoč;
4.     
ministrstvo, pristojno za notranje zadeve, če se vloga nanaša na civilno
orožje ali opremo, ki bi se lahko uporabila za notranjo represijo;
5.     
ministrstvo, pristojno za obrambo, če se vloga nanaša na vojaško orožje
in opremo ter druge obrambne proizvode.
(2) Ministrstvo iz 2. točke prejšnjega odstavka odloča na
podlagi strokovnega mnenja organa, vsebinsko pristojnega za konkretno blago,
tehnologijo in povezano tehnično pomoč, ki ga ta predloži ministrstvu,
pristojnemu za gospodarstvo, v treh delovnih dneh od prejetja zahteve, sicer
navedeno ministrstvo šteje, da ta organ glede trgovine s tem blagom,
tehnologijo ali tehnično pomočjo nima zadržkov.
(3) Za namene izvajanja prvega odstavka tega člena:
1.     
so finančni omejevalni ukrepi tisti ukrepi, ki se nanašajo na zamrznitev
sredstev in gospodarskih virov ali dajanje na voljo sredstev in gospodarskih
virov, ter finančne storitve, kakor je opredeljeno v predpisih EU o omejevalnih
ukrepih;
2.     
so ukrepi za omejevanje trgovine tisti ukrepi, ki se nanašajo na izvoz,
uvoz, transfer, prenos blaga ali tehnologije in s tem povezane ukrepe, kot je
tehnična pomoč, kakor je opredeljeno v predpisih EU o omejevalnih ukrepih,
razen orožja;
3.     
so ukrepi omejevanja potovanj tisti ukrepi, ki se nanašajo na vizumsko
poslovanje, kakor je opredeljeno v zakonu, ki ureja tujce;
4.     
razvojno sodelovanje in humanitarna pomoč pomenita tisto, kar ureja
zakon, ki ureja mednarodno razvojno sodelovanje in humanitarno pomoč;
5.     
civilno orožje pomeni orožje, kakor je opredeljeno v zakonu, ki ureja
orožje; oprema, ki bi se lahko uporabila za notranjo represijo, pa pomeni
opremo, kakor je opredeljena v predpisih EU;
6.     
vojaško orožje in oprema ter drugi obrambni proizvodi pomenijo orožje in
opremo ter druge obrambne proizvode, kakor so opredeljeni v Skupnem seznamu
vojaškega blaga EU in predpisih, ki urejajo področje obrambe.
III. NADZOR
5. člen
(1) Nadzor nad subjekti, ki izvajajo določbe te uredbe (v
nadaljnjem besedilu: nadzorovani subjekti), opravljajo organi javne uprave in
druge osebe javnega prava ter nosilci javnih pooblastil, ki so v skladu s
predpisi pristojni za nadzor na področju, na katero se nanašajo omejevalni
ukrepi (v nadaljnjem besedilu: nadzorni organi). Ne glede na navedeno so za
nadzor nad izvajanjem določb te uredbe in uredb iz drugega odstavka 1. člena te
uredbe pristojni naslednji organi javne uprave in druge osebe javnega prava ter
nosilci javnih pooblastil:
1.     
Banka Slovenije, Agencija za trg vrednostnih papirjev in Agencija za
zavarovalni nadzor za nadzor nad izvajanjem omejevalnih ukrepov iz 1. točke
tretjega odstavka 4. člena te uredbe;
2.     
Finančna uprava Republike Slovenije za nadzor nad vnosom, iznosom,
tranzitom in prenosom blaga v skladu s carinskimi predpisi ter predpisi, s
katerimi so določeni omejevalni ukrepi;
3.     
Policija za nadzor nad izvajanjem omejevalnih ukrepov omejevanja
potovanj iz 3. točke tretjega odstavka 4. člena te uredbe;
4.     
Inšpektorat Republike Slovenije za notranje zadeve za nadzor nad
izvajanjem omejevalnih ukrepov iz 5. točke tretjega odstavka 4. člena te
uredbe;
5.     
Inšpektorat Republike Slovenije za obrambo za nadzor nad izvajanjem
omejevalnih ukrepov iz 6. točke tretjega odstavka 4. člena te uredbe.
(2) Če na podlagi prejšnjega odstavka ni mogoče določiti
nadzornega organa, izvaja nadzor v okviru postopkov zaradi prekrška v skladu s
to uredbo policija.
(3) Nadzorovani subjekti na podlagi tega člena morajo v
skladu z zahtevami pristojnih organov vzpostaviti učinkovite politike, postopke
in kontrole, ki omogočajo ravnanje v skladu z omejevalnimi ukrepi ter
pravočasno odkrivanje kršitev omejevalnih ukrepov.
(4) Pristojni organi iz 4. člena te uredbe zagotovijo
nadzornim organom strokovno tehnično pomoč pri prepoznavi in identifikacij
blaga, tehnologije in tehnične pomoči, ki so na sankcijskih seznamih.
Ministrstvo, pristojno za gospodarstvo, zagotovi tehnično pomoč na podlagi
strokovnega mnenja organa iz drugega odstavka 4. člena te uredbe.
(5) O ugotovljenih kršitvah določb te uredbe ter uredb iz
drugega odstavka 1. člena te uredbe organi iz prvega odstavka tega člena takoj
obvestijo ministrstvo, pristojno za zunanje zadeve.
IV. KAZENSKE DOLOČBE
6. člen
(1) Z globo od 200 do 250.000 eurov se kaznuje za prekršek
pravna oseba, če pa se pravna oseba po zakonu, ki ureja gospodarske družbe,
šteje za srednjo ali veliko gospodarsko družbo, pa z globo od 400 do 500.000
eurov, če v:
1.     
nasprotju z omejitvami iz te uredbe in uredb iz drugega odstavka 1.
člena te uredbe neposredno ali posredno ponudi, kupi, proda, dobavi, nakaže,
prenese, prevaža, menja, dostavi, naroči, uvozi, izvozi, vnese v Republiko Slovenijo
ali iznese iz nje blago, tehnologijo, sredstva ali premoženje ali pri tem
posreduje ali da na razpolago oziroma omogoči dostop do takega blaga,
tehnologije, sredstev ali premoženja ali do koristi od njih ali tega ne
onemogoči ali kdor tako blago, tehnologijo, sredstva ali premoženje protipravno
pridobi, z njim razpolaga oziroma ga hrani ali kdor v nasprotju z omenjenimi
omejitvami odobri, pridobi, oziroma zagotavlja storitve ali če sodeluje v
dejavnostih, katerih namen ali posledica je zaobiti te omejitve ali spodbuditi
nedovoljene transakcije;
2.     
zvezi s pravnimi posli ali transakcijami, na katere so vplivale omejitve
iz prejšnje točke, v nasprotju s temi omejitvami ugodi zahtevku, ga izpolni ali
stori kar koli za to, da bi se mu ugodilo ali bi se izpolnil;
3.     
nasprotju z omejitvami iz 1. točke tega odstavka pristojnim organom ne
glede na veljavna pravila glede poročanja, zaupnosti in poslovne skrivnosti ne
pošlje vseh podatkov, ki bi pripomogli k izvajanju teh predpisov, ali ne
sodeluje s pristojnimi organi pri vsakem preverjanju takih podatkov;
4.     
skladu z zahtevami pristojnih organov ne vzpostavi učinkovite politike,
postopkov ali kontrol, ki omogočajo ravnanje v skladu z omejevalnimi ukrepi ter
pravočasno odkrivanje kršitev omejevalnih ukrepov (tretji odstavek 5. člena te
uredbe).
(2) Z globo od 200 do 150.000 eurov se za prekršek iz
prejšnjega odstavka kaznuje samostojni podjetnik posameznik ali posameznik, ki
samostojno opravlja dejavnost.
(3) Z globo od 40 do 10.000 eurov se za prekršek iz prvega
odstavka tega člena kaznuje tudi odgovorna oseba pravne osebe, če pa se pravna
oseba po zakonu, ki ureja gospodarske družbe, šteje za srednjo ali veliko
gospodarsko družbo, pa se odgovorna oseba pravne osebe za prekršek iz prvega
odstavka tega člena kaznuje z globo od 80 do 10.000 eurov.
(4) Z globo od 40 do 10.000 eurov se za prekršek iz prvega
odstavka tega člena kaznuje tudi odgovorna oseba samostojnega podjetnika
posameznika ali odgovorna oseba posameznika, ki samostojno opravlja dejavnost.
(5) Z globo od 40 do 10.000 eurov se za prekršek iz prvega
odstavka tega člena kaznuje tudi odgovorna oseba v državnem organu ali v
samoupravni lokalni skupnosti.
(6) Z globo od 40 do 5.000 eurov se za prekrške iz prvega
odstavka tega člena kaznuje posameznik.
7. člen
Za prekršek iz 1. točke prvega odstavka prejšnjega člena se
izreče tudi stranska sankcija odvzema blaga, tehnologije, denarja ali
premoženja. Stranska sankcija se izreče tudi, če blago, tehnologija, denar ali
premoženje niso storilčeva last.

Uredba o omejevalnih ukrepih zaradi delovanja
Rusije v povezavi z razmerami v Ukrajini in izvajanju uredb (EU) v zvezi s temi
omejevalnimi ukrepi (Uradni list RS, št. 34/22) vsebuje naslednji končni določbi:
»V. KONČNI DOLOČBI
8. člen
Z dnem uveljavitve te uredbe preneha veljati Uredba o
omejevalnih ukrepih zaradi delovanja Rusije v povezavi z razmerami v Ukrajini
in izvajanju uredb (EU) v zvezi s temi omejevalnimi ukrepi (Uradni list RS, št.
74/14 in 30/15).
9. člen
Ta uredba začne veljati naslednji dan po objavi v Uradnem
listu Republike Slovenije in velja 60 dni.«.

Uredba
o spremembi Uredbe o omejevalnih ukrepih zaradi delovanja Rusije v povezavi z
razmerami v Ukrajini in izvajanju uredb (EU) v zvezi s temi omejevalnimi ukrepi
(Uradni list RS, št. 40/22)
vsebuje naslednjo končno določbo:
»KONČNA DOLOČBA
2. člen
Ta uredba začne veljati naslednji dan po objavi v Uradnem
listu Republike Slovenije.«.