1. člen
Ta pravilnik določa obveznost izvajalcev
energetskih dejavnosti (v nadaljnjem besedilu: zavezanci), da zagotavljajo
podatke ministrstvu, pristojnemu za energijo (v nadaljnjem besedilu:
ministrstvo) za potrebe energetskega načrtovanja, izvajanja aktivnosti
spodbujanja učinkovite rabe energije in proizvodnje električne energije in
toplote iz obnovljivih virov energije, poslovanja in opravljanja dejavnosti ter
spremljanja naložb v energetsko infrastrukturo, ki so potrebni za učinkovito
spremljanje izvajanja nacionalne energetske politike.
2. člen
Zavezanci za posredovanje podatkov
ministrstvu so izvajalci naslednjih energetskih dejavnosti:
-      
pridobivanje premoga, nafte in zemeljskega plina,
-      
predelava nafte ali naftnih derivatov,
-      
skladiščenje plinskih, tekočih in trdih goriv,
-      
transport energije in goriv po omrežjih,
-      
proizvodnja, trgovanje in distribucija tekočih goriv,
-      
proizvodnja električne energije in toplote za daljinsko ogrevanje,
-      
dejavnost sistemskega operaterja,
-      
dobava električne energije, plina ali toplote,
-      
organiziranje trga z električno energijo oziroma zemeljskim plinom,
-      
trgovanje, zastopanje in posredovanje na organiziranem trgu z električno
energijo oziroma zemeljskim plinom.
3. člen
Ne glede na določbo prejšnjega člena Zavod
Republike Slovenije za blagovne rezerve ni zavezanec za zagotavljanje podatkov
po tem pravilniku.
4. člen
(1) Zavezanci iz 2. člena
morajo poslati podatke v zvezi s:
-      
proizvodnjo, prenosom, distribucijo in trgovanjem z električno energijo,
zemeljskim plinom in daljinsko toploto,
-      
proizvodnjo in trgovino s premogom in trdnimi gorivi,
-      
proizvodnjo, skladiščenjem in trgovino s tekočimi gorivi,
-      
obratovanjem energetskih omrežij,
-      
dolgoročnimi razvojnimi načrti,
-      
delovanjem in poslovanjem dejavnosti,
-      
naložbami v energetsko infrastrukturo.
(2) Podatke iz prejšnjega odstavka
tega člena zbira ministrstvo.
(3) Statistični urad Republike
Slovenije podatke iz prve, druge in tretje alinee tega člena, ki jih zbira na
podlagi zakona, ki ureja državno statistiko in letnega programa statističnih
raziskovanj, posreduje ministrstvu.
5. člen
Zbiranje podatkov temelji na načelu
zaupnosti in varovanju zbranih podatkov, ki se uporabljajo le za namene iz
1. člena tega pravilnika.
6. člen
(1) Podatki se zbirajo prek informacijskega
spletnega portala ministrstva z naslovom: https://epos.de.gov.si/.
Zavezancem ministrstvo dodeli uporabniško ime in geslo, s katerim je mogoč
dostop do spletnega portala za poročanje.
(2) Če poročanje preko spletnega
portala iz prejšnjega odstavka tehnično ni mogoče, se podatki pošljejo v
elektronski obliki na uradni elektronski naslov organa, ki izdela in pošlje ali
javno objavi tudi vsa potrebna metodološka pojasnila in navodila za
izpolnjevanje in pošiljanje obrazcev s podatki.
(3) Če ministrstvo ugotovi
nedoslednosti pri prejetih podatkih, mora zavezanec poslati pojasnilo v roku,
ki ne sme biti daljši od desetih dni.
7. člen
Podatki o dejavnosti zavezanca, vrsti
podatkov, periodiki in rokih pošiljanja podatkov ter o organu, ki zbira
podatke, so določeni v Prilogi, ki je sestavni del tega pravilnika.
8. člen
Z dnem uveljavitve tega pravilnika preneha
veljati Pravilnik o vrstah podatkov, ki jih zagotavljajo izvajalci energetskih
dejavnosti (Uradni list RS, št. 95/07).
9. člen
Ta pravilnik začne veljati naslednji dan po
objavi v Uradnem listu Republike Slovenije.
Št. 007-438/2011/12
Ljubljana, dne 9. januarja 2012
EVA 2011-2111-0103
v funkciji ministra za gospodarstvo
mag. Mitja Gaspari l.r.
Minister

Priloga: Podatki o
dejavnosti zavezanca, vrsti podatkov, periodiki in rokih pošiljanja podatkov
ter o organu, ki zbira podatke