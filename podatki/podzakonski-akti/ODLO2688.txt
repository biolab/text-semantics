1. člen
(vsebina)
(1) Ta odlok določa finančno nadomestilo
zaradi visokih cen reprodukcijskega materiala, ki se porabi za primarno
kmetijsko proizvodnjo (v nadaljnjem besedilu: finančno nadomestilo),
upravičenca, podrobnejše pogoje in podrobnejši postopek dodelitve finančnega
nadomestila.
(2) Sredstva iz tega odloka se dodelijo v
skladu s Sporočilom Komisije Začasni okvir za krizne ukrepe državne pomoči v
podporo gospodarstvu po agresiji Rusije proti Ukrajini (UL C št. 131 I z dne
24. 3. 2022, str. 1; v nadaljnjem besedilu: Začasni okvir).
2. člen
(pomen izraza)
Primarna kmetijska proizvodnja je kmetijska
proizvodnja, kot je opredeljena v 5. točki 2. člena Uredbe Komisije (EU) št.
702/2014 z dne 25. junija 2014 o razglasitvi nekaterih vrst pomoči v kmetijskem
in gozdarskem sektorju ter na podeželju za združljive z notranjim trgom z
uporabo členov 107 in 108 Pogodbe o delovanju Evropske unije (UL L št. 193 z
dne 1. 7. 2014, str. 1), zadnjič spremenjene z Izvedbeno uredbo Komisije (EU)
2020/2008 z dne 8. decembra 2020 o spremembi uredb (EU) št. 702/2014, (EU) št.
717/2014 in (EU) št. 1388/2014 v zvezi z obdobjem njihove uporabe in drugimi
ustreznimi prilagoditvami (UL L št. 414 z dne 9. 12. 2020, str. 15).
3. člen
(upravičenec)
Upravičenec do finančnega nadomestila je
nosilec kmetijskega gospodarstva, katerega kmetijsko gospodarstvo je nekrivdno
zašlo v težak finančni položaj zaradi visokih cen reprodukcijskega materiala.
4. člen
(podrobnejši pogoji za pridobitev
finančnega nadomestila)
Za pridobitev finančnega nadomestila mora
upravičenec izpolnjevati naslednje podrobnejše pogoje:
1.     
v letu 2022 je oddal zbirno vlogo, v skladu s predpisom, ki ureja
izvedbo ukrepov kmetijske politike za leto 2022;
2.     
v zbirni vlogi iz prejšnje točke ima prijavljena zemljišča dejanske rabe
grafične enote rabe zemljišča kmetijskega gospodarstva v skladu s predpisom, ki
ureja register kmetijskih gospodarstev (v nadaljnjem besedilu: dejanska raba)
iz drugega odstavka 5. člena tega odloka;
3.     
je imetnik transakcijskega računa v skladu z zakonom, ki ureja
kmetijstvo;
4.     
na dan uveljavitve tega odloka ali na dan
16. avgusta
2022 nima
neporavnanih obveznih dajatev in drugih denarnih nedavčnih obveznosti v skladu
z zakonom, ki ureja finančno upravo, v višini, ki presega 50 eurov in
5.     
če z zbirno vlogo iz 1. točke tega člena uveljavlja zemljišča dejanske
rabe površine trajnega travnika (1300), mora imeti na teh zemljiščih obtežbo
najmanj 0,9 glave velike živine na hektar na dan 1. februarja 2022.
5. člen
(finančne določbe)
(1) Sredstva za dodelitev finančnega
nadomestila se zagotovijo v višini do 15.000.000 eurov iz proračuna Republike
Slovenije.
(2) Finančno nadomestilo se dodeli v obliki
pavšala na hektar zemljišča glede na vrsto dejanske rabe in okvirno znaša:
-       
31,73 eura za površine trajnega travnika (1300), travinja z razpršenimi
neupravičenimi značilnostmi (1320), ekstenzivnega sadovnjaka (1222), hmeljišča
(1160), trajnih rastlin na njivskih površinah (1180), vinograda (1211),
matičnjaka (1212), intenzivnega sadovnjaka (1221), oljčnika (1230), jagod na
njivi (1170) in ostalih trajnih nasadov (1240);
-       
63,46 eura za površine njive (1100), začasnega travnika (1131), njive za
rejo polžev (1150), hmeljišča v premeni (1161), rastlinjaka (1190), rastlinjaka
s sadnimi rastlinami (1192), kmetijskega zemljišča v pripravi (1610) in
rastlinjaka, kjer pridelava ni v tleh (1191).
(3) Najnižji znesek dodeljenega finančnega
nadomestila znaša 50 eurov na upravičenca.
(4) Dokončni višini finančnega nadomestila
iz prve in druge alineje drugega odstavka tega člena se proporcionalno
prilagodita tako, da skupna vrednost finančnega nadomestila po tem odloku ne
presega vrednosti iz prvega odstavka tega člena.
6. člen
(skupni znesek in združevanje pomoči)
(1) Skupni znesek državne pomoči v skladu z
oddelkom 2.1 Začasnega okvira ne sme presegati 35.000 eurov bruto na
upravičenca.
(2) Če se upravičenec ukvarja z več
dejavnostmi, za katere veljajo različne zgornje meje pomoči v skladu s točkama
41(a) in 42(a) Začasnega okvira, z ločevanjem računov ali na drug ustrezen
način zagotovi, da se za vsako od teh dejavnosti spoštuje ustrezna zgornja
meja, pri čemer skupni znesek pomoči, ki je takemu upravičencu dodeljen v
skladu z oddelkom 2.1 Začasnega okvira, ne presega 400.000 eurov bruto na
upravičenca. Če se upravičenec ukvarja z več dejavnostmi iz točke 42(a)
Začasnega okvira, najvišji skupni znesek pomoči ne presega 35.000 eurov bruto
na upravičenca.
(3) Finančno nadomestilo se v zvezi z
istimi upravičenimi stroški lahko združuje z drugo državno pomočjo v skladu z
Začasnim okvirom ali Uredbo Komisije (EU) št. 651/2014 z dne 17. junija 2014 o
razglasitvi nekaterih vrst pomoči za združljive z notranjim trgom pri uporabi
členov 107 in 108 Pogodbe (UL L št. 187 z dne 26. 6. 2014, str. 1), zadnjič
spremenjeno z Uredbo Komisije (EU) 2021/1237 z dne 23. julija 2021 o spremembi
Uredbe (EU) št. 651/2014 o razglasitvi nekaterih vrst pomoči za združljive z
notranjim trgom pri uporabi členov 107 in 108 Pogodbe (UL L št. 270 z dne 29.
7. 2021, str. 39), ali s pomočjo de minimis v skladu z Uredbo Komisije (EU) št.
1408/2013 z dne 18. decembra 2013 o uporabi členov 107 in 108 Pogodbe o
delovanju Evropske unije pri pomoči de minimis v kmetijskem sektorju (UL L št.
352 z dne 24. 12. 2013, str. 9), zadnjič spremenjeno z Uredbo Komisije (EU)
2019/316 z dne 21. februarja 2019 o spremembi Uredbe (EU) 1408/2013 o uporabi
členov 107 in 108 Pogodbe o delovanju Evropske unije pri pomoči de minimis v kmetijskem
sektorju (UL L št. 51 I z dne 22. 2. 2019, str. 1).
(4) Ne glede na prejšnji člen se finančno
nadomestilo ustrezno zniža, če bi bila z odobrenim finančnim nadomestilom
presežena katera izmed zgornjih mej iz tega člena.
7. člen
(podrobnejši postopek za pridobitev
finančnega nadomestila)
(1) Agencija Republike Slovenije za
kmetijske trge in razvoj podeželja (v nadaljnjem besedilu: agencija)
upravičencem, ki izpolnjujejo pogoje iz 4. člena tega odloka, na podlagi
podatkov iz uradnih evidenc, izda informativno odločbo v skladu z zakonom, ki
ureja kmetijstvo.
(2) V izreku odločbe o pravici do sredstev
se navede, da gre za državno pomoč v skladu z oddelkom 2.1 Začasnega okvira.
(3) Agencija odpremi informativno odločbo
najpozneje do 30. septembra 2022.
8. člen
(preveritev pred odobritvijo finančnega
nadomestila in poročanje)
(1) Agencija pred odobritvijo finančnega
nadomestila preveri višino že dodeljene državne pomoči v skladu z oddelkom 2.1
Začasnega okvira za posameznega upravičenca v evidencah državne pomoči, ki jih
vodita ministrstvo, pristojno za kmetijstvo in ribištvo, in ministrstvo,
pristojno za finance.
(2) Agencija v 15 dneh po izplačilu
finančnega nadomestila posameznemu upravičencu poroča ministrstvu, pristojnemu
za kmetijstvo, o dodeljenih finančnih nadomestilih na način, ki ga ministrstvo,
pristojno za kmetijstvo, objavi na osrednjem spletnem mestu državne uprave.
9. člen
(spremljanje)
Ministrstvo, pristojno za kmetijstvo,
objavi informacije o dodeljenih finančnih nadomestilih v skladu s točko 54
Začasnega okvira na osrednjem spletnem mestu državne uprave (https://www.gov.si/teme/objava-vecjih-prejemnikov-pomoci/).
10. člen
(hramba dokumentacije)
Agencija vodi in hrani evidence z
informacijami in dokazili o dodeljenih finančnih nadomestilih deset let od
dneva dodelitve zadnjega finančnega nadomestila v skladu s tem odlokom.

Odlok o finančnem nadomestilu zaradi visokih
cen reprodukcijskega materiala, ki se porabi za primarno kmetijsko proizvodnjo
(Uradni list RS, št. 93/22) vsebuje naslednjo prehodno in
končno določbo:
»PREHODNA IN KONČNA DOLOČBA
11. člen
(začetek
izvajanja ukrepa)
(1) Ukrep v skladu s tem odlokom se začne
izvajati naslednji dan po prejetju odločitve Evropske komisije o združljivosti
sheme državne pomoči po tem odloku z notranjim trgom.
(2) Minister, pristojen za kmetijstvo,
objavi naznanilo iz prejšnjega odstavka v Uradnem listu Republike Slovenije.
12. člen
(začetek
veljavnosti)
Ta odlok začne veljati naslednji dan po
objavi v Uradnem listu Republike Slovenije.«.

Odlok
o spremembi in dopolnitvi Odloka o finančnem nadomestilu zaradi visokih cen
reprodukcijskega materiala, ki se porabi za primarno kmetijsko proizvodnjo
(Uradni list RS, št. 99/22)
vsebuje naslednjo končno določbo:
»KONČNA DOLOČBA
3. člen
(začetek
veljavnosti)
Ta odlok začne veljati naslednji dan po
objavi v Uradnem listu Republike Slovenije.«.