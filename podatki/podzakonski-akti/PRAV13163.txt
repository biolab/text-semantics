I. SPLOŠNE DOLOČBE
1. člen
Ta pravilnik določa podrobnejše oznake lekarne, pogoje, ki
jih morajo glede kadrov, prostorov, opreme in vodenja dokumentacije izpolnjevati
fizične in pravne osebe za izvajanje lekarniške dejavnosti, in obrazec vloge za
pridobitev dovoljenja za izvajanje lekarniške dejavnosti.
2. člen
Lekarniška dejavnost se na primarni ravni izvaja v:
-       
lekarni,
-       
podružnici lekarne,
-       
okviru priročne zaloge zdravil,
-       
obliki spletne lekarne.
3. člen
Poleg definicij in izrazov, ki so opredeljeni v 4., 5. in
6. členu Zakona o lekarniški dejavnosti (Uradni list RS, št. 85/16 in
77/17; v nadaljnjem besedilu: zakon), se v tem pravilniku uporabljajo tudi
izrazi, ki pomenijo:
1.     
Dobra distribucijska praksa je sistem kakovosti, ki se nanaša na
organizacijo, izvajanje in nadzor shranjevanja izdelkov po določenem redu pred
nadaljnjo uporabo ali dajanjem v promet in prevoz izdelkov od proizvajalca do
končnega uporabnika v skladu z načeli in smernicami, ki jih za zdravila in za
učinkovine sprejme in objavi Evropska komisija.
2.     
Dobra lekarniška praksa so pravila, ki določajo potek strokovnega dela
pri izvajalcih lekarniške dejavnosti za zagotavljanje kakovosti izvajanja
lekarniške dejavnosti v skladu z ustreznimi standardi, ki jih sprejme Lekarniška
zbornica Slovenije po predhodnem soglasju organa, pristojnega za zdravila.
3.     
Dobra praksa pri pripravi zdravil pri izvajalcih zdravstvene dejavnosti
(PIC/S GPP) so priporočila združenja PIC/S (Pharmaceutical Inspection
Co-Operation Scheme), ki zagotavljajo dosledno izdelavo zdravil pri izvajalcih
zdravstvene dejavnosti.
4.     
Dobra proizvodna praksa (GMP) je sistem kakovosti, ki zagotavlja
dosledno proizvodnjo in kontrolo zdravil in učinkovin v skladu s standardi
kakovosti, ustreznimi za njihovo predvideno uporabo v skladu z načeli in
smernicami, ki jih sprejme in objavi Evropska komisija.
4.a  Dobra proizvodna praksa za galenska zdravila (DPPG)
so pravila dobre proizvodne prakse za izdelavo ter za analizo in kontrolo
kakovosti galenskih zdravil pri izvajalcih lekarniške dejavnosti, ki jo na
podlagi smernic dobre prakse pri pripravi zdravil pri izvajalcih zdravstvene
dejavnosti in po predhodnem soglasju organa, pristojnega za zdravila, sprejme
Lekarniška zbornica Slovenije.
5.     
Farmacevtska skrb je odgovorno zagotavljanje zdravljenja z zdravili za
dosego pozitivnih končnih izidov, katerih namen je optimizirati pacientovo
kakovost življenja, povezano z zdravjem. Zajema prepoznavanje, reševanje in
preprečevanje problemov, povezanih z zdravili in zdravjem z izvajanjem
farmacevtskih intervencij.
6.     
Interna zaloga zdravil v socialno varstvenem zavodu ali drugem zavodu so
zdravila, medicinski pripomočki ter drugi izdelki za podporo zdravljenja in
ohranitev zdravja, ki so pripravljeni za posameznega varovanca socialno
varstvenega ali drugega zavoda in katerih kakovost in varnost shranjevanja ter
svetovanje glede njihove varne, pravilne in smiselne uporabe zagotavlja
izvajalec lekarniške dejavnosti.
7.     
Izdajno mesto je mesto v lekarni, kjer se izdajajo zdravila, medicinski
pripomočki in drugi izdelki za podporo zdravljenja in ohranitev zdravja.
8.     
Odpiralni čas lekarne je čas, ko je lekarna odprta za paciente.
9.     
Prostor je prostor, omejen s stenami (fizično ločen) ali s ploskvami
omejen del tega prostora, namenjen določenim dejavnostim.
10.  
Resolucija o zahtevah za zagotavljanje kakovosti in varnosti zdravil,
pripravljenih v lekarnah za posebne potrebe pacientov, so priporočila Odbora
ministrov Sveta Evrope glede sistema zagotavljanja kakovosti in varnosti
zdravil, pripravljenih v javnih in bolnišničnih lekarnah, vključno z
rekonstituiranimi zdravili na podlagi izdelane ocene tveganja.
11.  
Substance za farmacevtsko uporabo so vse organske in anorganske snovi,
ki jih uporabljamo kot zdravilne učinkovine ali pomožne snovi ali njihove zmesi
pri izdelavi zdravil za uporabo v humani ali veterinarski medicini.
4. člen
Izvajalec lekarniške dejavnosti, ki izvaja preskrbo z
magistralnimi in galenskimi zdravili drugim izvajalcem lekarniške dejavnosti,
mora smiselno upoštevati pogoje za dostavo zdravil v skladu z dobro distribucijsko
prakso.
II. POGOJI
A. Splošni pogoji in oznaka lekarne
5. člen
(1) Prostori, v katerih se opravlja lekarniška
dejavnost, morajo ustrezati predpisom, ki urejajo graditev objektov in varstvo
pri delu.
(2) Vhod v lekarno za stranke mora biti ločen od vhoda
za prevzem zdravil. Lekarna mora biti varovana. Vsi lekarniški prostori morajo
biti vzdrževani.
6. člen
(1) Določbe o označbi lekarne iz zakona in tega
pravilnika, se uporabljajo tudi za označbo podružnice lekarne.
(2) Napis »lekarna« je zelene barve na beli podlagi v
velikosti, ki zagotavlja vidnost napisa in razpoznavnost lekarne. Na območjih
občin, v katerih živita italijanska ali madžarska narodna skupnost, je napis
tudi v italijanščini ali madžarščini.
(3) Svetlobni lekarniški znak je enake zelene barve kot
napis »lekarna« in je v obliki križa, v katerem so v rastru kača, kelih in črka
L. Natančnejša konstrukcija in izgled znaka, vključno z barvo, sta v Prilogi 1,
ki je sestavni del tega pravilnika.
(4) Podatki, ki morajo biti navedeni na vidnem mestu
zunaj lekarne, so:
-       
naziv lekarne,
-       
pri podružnici tudi naziv lekarne, ki organizira podružnico,
-       
ime in oznaka izvajalca lekarniške dejavnosti,
-       
obvestilo o odpiralnem času in, kadar to ustreza, označba, da izvaja
24-urno preskrbo prebivalstva z zdravili,
-       
naslov in telefonska številka najbližje lekarne, ki izvaja 24-urno
preskrbo prebivalstva z zdravili.
(5) Na vidnem mestu zunaj bolnišnične lekarne in vsake njene
notranje organizacijske enote so navedeni naslednji podatki:
-       
ime in oznaka izvajalca lekarniške dejavnosti,
-       
obvestilo o odpiralnem času in, kadar to ustreza, označbo, da opravlja
24-urno dežurno službo,
-       
naslov in telefonska številka najbližjega izvajalca lekarniške dejavnosti
na sekundarni in terciarni ravni, ki opravlja 24-urno dežurno službo,
-       
v oddelčni lekarni tudi ime magistra farmacije, odgovornega za delovanje
oddelčne lekarne in njen kontakt.
(6) Priročna zaloga zdravil je označena z napisom
»priročna zaloga zdravil«, navedbo podatka o izvajalcu lekarniške dejavnosti,
ki jo organizira, ter naslovom in telefonsko številko najbližje lekarne, ki
izvaja 24-urno preskrbo prebivalstva z zdravili.
(7) Na vidnem mestu v galenskem laboratoriju in
kontrolno-analiznem laboratoriju, ki sta organizirana kot samostojna enota
izvajalca lekarniške dejavnosti, morata biti navedena ime in oznaka izvajalca
lekarniške dejavnosti, ki ga organizira.
(8) Spletna lekarna se označi v skladu s predpisom, ki
ureja izdajo zdravil prek medmrežja.
B. Kadri
7. člen
(1) Farmacevtsko strokovno delo pri izvajalcu lekarniške
dejavnosti opravljajo farmacevtski strokovni delavci v skladu z zakonom.
Izvajalec lekarniške dejavnosti mora zagotoviti zadostno število farmacevtskih
strokovnih delavcev glede na obseg dejavnosti in storitev, ki jih izvaja.
(2) Lekarno, podružnico lekarne, bolnišnično lekarno,
njeno notranjo organizacijsko enoto, galenski laboratorij in kontrolno-analizni
laboratorij vodi magister farmacije, ki izpolnjuje z zakonom določene pogoje.
(3) Lekarna, ki opravlja dejavnost klinične farmacije,
izdelavo galenskih zdravil in analizo kakovosti zdravil mora imeti za izvajanje
teh del zaposlene farmacevtske strokovne delavce z ustrezno specializacijo.
8. člen
(1) Izvajalec lekarniške dejavnosti, ki pripravlja
magistralna in izdeluje galenska zdravila in izdelke galenskega laboratorija, ali
organizira kontrolno-analizni laboratorij, mora imeti zaposlene usposobljene
farmacevtske strokovne delavce glede na izvedeno oceno tveganja v skladu z
Evropsko farmakopejo in Resolucijo, obseg dejavnosti, zahtevnost izdelave in
vrsto galenskih zdravil in izdelkov v skladu z zakonom.
(2) Izvajalec lekarniške dejavnosti, ki organizira
galenski laboratorij za izdelavo galenskih zdravil, mora imeti zaposleno
odgovorno osebo za nadzor nad vsemi fazami priprave za izdelavo, izdelovanja in
shranjevanja zdravil, ki je magister farmacije z ustreznimi znanji iz
oblikovanja zdravil, in zagotoviti odgovorno osebo s specializacijo z
ustreznega področja oziroma ustreznimi znanji ter najmanj dveletnimi delovnimi
izkušnjami iz analize kakovosti zdravil za sproščanje vsake serije galenskega
zdravila na podlagi opravljene kontrole kakovosti v skladu z oceno tveganja.
(3) Če izvajalec v galenskem laboratoriju pripravlja
magistralna ali izdeluje galenska zdravila z visoko stopnjo tveganja po
Evropski farmakopeji in Resolucijo, mora zagotoviti ustrezno osebje v skladu z
zakonom, ki ureja zdravila, in pravilnikom, ki ureja proizvodnjo zdravil.
(4) Izvajalec, ki organizira kontrolno-analizni
laboratorij, mora imeti zaposleno odgovorno osebo za sproščanje posamezne serije
vhodnih snovi, ovojnine, galenskih zdravil in izdelkov galenskega laboratorija
ter kontrolo substanc za farmacevtsko uporabo, ki je magister farmacije s
specializacijo iz preskušanja zdravil.
C. Prostori in oprema
9. člen
(1) Prostori lekarne so razporejeni in opremljeni tako,
da zagotavljajo kakovostno delo v skladu z dobro lekarniško prakso.
(2) Lekarna ima najmanj naslednje prostore, katerih
skupna površina ne sme biti manjša od 70 m2, če gre za lekarno
z dvema izdajnima mestoma oziroma z večjim številom izdajnih mest ustrezno
večja, pri čemer se za vsako dodatno izdajno mesto kvadratura poveča za
6 m2:
1.     
za prevzem zdravil in medicinskih pripomočkov, izdelkov za podporo
zdravljenja in ohranitev zdravja,
2.     
za izdajo zdravil in medicinskih pripomočkov, izdelkov za podporo
zdravljenja in ohranitev zdravja – oficino,
3.     
za shranjevanje zdravil in medicinskih pripomočkov, izdelkov za podporo
zdravljenja in ohranitev zdravja – materialko,
4.     
za pripravo magistralnih zdravil, ki je fizično ločen prostor,
5.     
za čiščenje pribora in ovojnine – pomivalnico,
6.     
za farmacevtsko obravnavo pacienta, ki je lahko del oficine, če se
zagotavlja zasebnost,
7.     
za opravljanje strokovno-administrativnih nalog,
8.     
sanitarije in garderobo,
9.     
prostor za odmor.
(3) Prostori iz 6., 7. in 9. točke prejšnjega odstavka
se lahko smiselno združujejo in urejajo glede na obseg poslovanja. Skupna
površina oficine in materialke ne sme biti manjša od 40 m2.
(4) Lekarna, ki zagotavlja 24-urno preskrbo prebivalstva
z zdravili, ima poleg prostorov iz drugega odstavka tega člena tudi:
-       
ločen prostor (čakalnica) za paciente,
-       
ločen prostor z izdajnim mestom,
-       
prostor in opremo za počitek v skladu s predpisi, ki urejajo varovanje
zdravja pri delu.
(5) Če je v okviru lekarne organizirana spletna lekarna,
ima lekarna tudi prostor in ustrezno opremo za obdelavo naročil, prejetih prek
medmrežja, in izvajanje pripadajočega strokovnega svetovanja.
(6) Če izvajalec lekarniške dejavnosti izvaja dostavo
zdravil in drugih izdelkov na dom pacientov, k izvajalcem zdravstvene dejavnosti
ter k drugim pravnim in fizičnim osebam, mora imeti ustrezno opremo, ki
smiselno ustreza dobri distribucijski praksi.
(7) Če izvajalec v galenskem laboratoriju pripravlja
magistralna ali izdeluje galenska zdravila z visoko stopnjo tveganja po
Evropski farmakopeji in Resoluciji, mora zagotoviti, da prostori in oprema
ustrezajo zahtevam zakona, ki ureja zdravila, in pravilnika, ki ureja
proizvodnjo zdravil.
10. člen
(1) Podružnica lekarne ima najmanj naslednje prostore:
-       
za prevzem zdravil,
-       
za izdajo zdravil – oficino,
-       
za shranjevanje zdravil, ki je lahko del oficine,
-       
sanitarije in garderobo, ki so lahko ločeni od drugih lekarniških
prostorov, vendar morajo biti v sklopu objekta, v katerem je podružnica
lekarne.
(2) Skupna površina prostorov iz prejšnjega odstavka ne
sme biti manjša od 34 m2.
(3) Podružnica lekarne, v kateri se pripravljajo
magistralna zdravila, ima ustrezno povečano skupno površino prostorov, in sicer
ima poleg prostorov iz prvega odstavka tega člena tudi prostor:
-       
za izdelavo magistralnih zdravil, ki je fizično ločen prostor, in
-       
za čiščenje pribora in ovojnine – pomivalnico.
(4) Podružnica lekarne, v kateri se izvaja farmacevtska
obravnava pacienta, ima tudi ustrezno povečano skupno površino prostorov, in
sicer ima tudi prostor za farmacevtsko obravnavo pacienta, ki je lahko del
oficine, če se zagotavlja zasebnost.
11. člen
(1) Priročna zaloga zdravil, ki je organizirana pri
zdravniku, ima najmanj prostor za shranjevanje zdravil glede na zahtevane
pogoje shranjevanja in potrebnega obsega zaloge.
(2) Dostop do priročne zaloge zdravil je dovoljen samo s
strani lekarne pooblaščenim osebam.
12. člen
Za zagotavljanje kakovostnega in varnega shranjevanja ter
postopkov preskrbe z zdravili iz interne zaloge zdravil v socialno varstvenem
zavodu ali drugem zavodu, mora ta zagotoviti prostore in opremo, ki omogočajo
pogodbenemu izvajalcu lekarniške dejavnosti organizacijo shranjevanja, priprave
in dajanja zdravil za posameznega pacienta, ob upoštevanju pogojev
shranjevanja, ki jih je določil proizvajalec. Prav tako zagotovi prostor za
izvajanje administrativnih nalog in neposredno osebno svetovanje varovancem
socialno varstvenega ali drugega zavoda, tam zaposlenemu osebju in drugim
zdravstvenim delavcem, vključenim v postopke predpisovanja, shranjevanja, preskrbe
in dajanja zdravil.
13. člen
(1) Izvajalec lekarniške dejavnosti, ki pripravlja
magistralna zdravila z nizko stopnjo tveganja po Evropski farmakopeji in
Resoluciji, mora izpolnjevati pogoje za pripravo magistralnih zdravil v skladu
z dobro lekarniško prakso. 
(2) Izvajalec lekarniške dejavnosti, ki izdeluje
galenska zdravila z nizko stopnjo tveganja po Evropski farmakopeji in
Resoluciji, mora izpolnjevati pogoje za izdelavo galenskih zdravil v skladu z
dobro proizvodno prakso za galenska zdravila. 
(3) Izvajalec lekarniške dejavnosti, ki pripravlja
magistralna zdravila z visoko stopnjo tveganja po Evropski farmakopeji in
Resoluciji, mora izpolnjevati pogoje za pripravo magistralnih zdravil v skladu
z dobro lekarniško prakso, usklajeno z dobro prakso pri pripravi zdravil pri
izvajalcih zdravstvene dejavnosti, ob upoštevanju dodatkov, ki urejajo pogoje
za sterilno pripravo zdravil. 
(4) Izvajalec lekarniške dejavnosti, ki izdeluje
galenska zdravila z visoko stopnjo tveganja po Evropski farmakopeji in Resoluciji,
mora izpolnjevati pogoje za izdelavo galenskih zdravil v skladu z dobro
proizvodno prakso, kot je opredeljena v zakonu, ki ureja zdravila.
14. člen
(1) Izvajalec lekarniške dejavnosti, ki organizira
kontrolno-analizni laboratorij, ima za izvajanje nadzora nad kakovostjo
galenskih zdravil ustrezne prostore za kontrolo kakovosti in opremo za
izvajanje kontrole kakovosti vstopnih materialov, galenskih zdravil in izdelkov
galenskega laboratorija v skladu z dobro proizvodno prakso.
(2) Kontrolno-analizni laboratorij izvajalca lekarniške
dejavnosti ima opremo, ki jo potrebuje glede na nabor, oceno tveganja in
zahtevnost preskušanja kakovosti galenskih zdravil ali izdelkov galenskega
laboratorija v skladu z zakonom in zakonom, ki ureja zdravila.
15. člen
(1) Lekarna ima najmanj opremo iz seznama minimalne
opreme, ki je v Prilogi 2, ki je sestavni del tega pravilnika.
(2) Podružnica lekarne ima najmanj opremo iz seznama
minimalne opreme iz Priloge 2 tega pravilnika glede na obseg dejavnosti, za katero
pridobi dovoljenje za izvajanje lekarniške dejavnosti.
16. člen
Ne glede na določbe 13. člena tega pravilnika so
prostori in oprema lekarne, podružnice lekarne, bolnišnične lekarne in notranje
organizacijske enote bolnišnice, ki so namenjeni pripravi sterilnih
magistralnih zdravil, načrtovani in izdelani v skladu z dobro lekarniško
prakso, usklajeno z dobro prakso pri pripravi zdravil pri izvajalcih
zdravstvene dejavnosti, ob upoštevanju dodatkov, ki urejajo pogoje za sterilno
pripravo zdravil.
Č. Shranjevanje zdravil, medicinskih pripomočkov ter
izdelkov za podporo zdravljenja in ohranitev zdravja
17. člen
(1) Izvajalec lekarniške dejavnosti zdravila in
medicinske pripomočke shranjuje v skladu z navodili proizvajalca in ob smiselni
uporabi dobre distribucijske prakse.
(2) Zdravila, ki vsebujejo prepovedane droge skupin II
in III (a.1.0 in c.1.0), se shranjujejo v zaklenjeni kovinski omari takih
tehničnih značilnosti in na tak način, da je onemogočena odtujitev in zloraba
zdravil, ki vsebujejo prepovedane droge.
D. Strokovna literatura in predpisi
18. člen
Izvajalec lekarniške dejavnosti ima v lekarni in v podružnici
lekarne v pisni ali elektronski obliki:
-       
sodobno strokovno literaturo in vire za informiranje in svetovanje o
zdravilih, o izdelavi in zagotavljanju kakovosti zdravil in drugo literaturo,
-       
predpise, ki urejajo lekarniško dejavnost, zdravstveno zavarovanje,
zdravila, medicinske pripomočke in prepovedane droge.
E. Vodenje dokumentacije
19. člen
(1) Izvajalec lekarniške dejavnosti, glede na obseg dejavnosti
in storitev, ki jih izvaja, vodi dokumentacijo, ki je verodostojen zapis
strokovnih opravil. Lahko je v pisni, tiskani ali elektronski obliki. Biti mora
potrjena s strani odgovorne osebe, ažurna in dostopna organom strokovnega
nadzora s svetovanjem in pooblaščenim osebam, določenim z zakonom.
(2) Izvajalec lekarniške dejavnosti ima in vodi najmanj
naslednjo dokumentacijo:
1.     
navodila, predpisi oziroma postopki za izvajanje strokovnih nalog,
2.     
dokumentacijo kalibracij oziroma validacij opreme in delovnih procesov,
3.     
evidenco o nabavi in izdaji zdravil za uporabo v humani medicini na
recept in brez recepta,
4.     
evidenco o nabavi in izdaji zdravil za uporabo v veterinarski medicini
na recept in brez recepta,
5.     
evidenco o nabavi in izdaji živil za posebne zdravstvene namene,
6.     
evidenco o nabavi in izdaji medicinskih pripomočkov in drugih izdelkov
za podporo zdravljenja in ohranitev zdravja,
7.     
evidenco nabave in izdaje prepovedanih drog,
8.     
evidenco o nabavi in izdaji drugih veterinarskih izdelkov,
9.     
evidenco reklamacij in odpoklicev zdravil, medicinskih pripomočkov in
drugih izdelkov za podporo zdravljenja in ohranitev zdravja,
10.  
evidenco čiščenja in vzdrževanja prostorov,
11.  
evidenco čiščenja in vzdrževanja opreme,
12.  
evidenco pogojev shranjevanja zdravil,
13.  
evidenco o opravljenih posameznih storitvah v okviru farmacevtske
obravnave pacienta,
14.  
evidenco o izvedenih storitvah farmacevtske skrbi,
15.  
evidenco o posameznih farmacevtskih intervencijah,
16.  
evidenco o opravljenih storitvah telefarmacije,
17.  
evidenco o nabavi in porabi substanc za farmacevtsko uporabo,
18.  
evidenco o izdelavi in pripravi izdelkov za podporo zdravljenja in
ohranitev zdravja,
19.  
evidenco poročanja o neželenih učinkih ali sumu nanje,
20.  
evidenco o prevzemu neuporabna oziroma odpadnih zdravil v skladu s
predpisom, ki ureja ravnanje z odpadnimi zdravili,
21.  
evidence o preskrbi z biocidnimi izdelki in kemikalijami, v skladu s
predpisom, ki ureja področje kemikalij,
22.  
druge evidence, povezane z dejavnostjo in storitvami, ki jih izvaja
izvajalec lekarniške dejavnosti.
(3) Izvajalec lekarniške dejavnosti, ki organizira
priročno zalogo zdravil, v zvezi z njeno organizacijo in nadziranjem, vodi
naslednjo dokumentacijo:
1.     
pisna navodila o postopkih za sprejem, shranjevanje in sledljivost
zdravil,
2.     
pisna navodila za odstranjevanje, shranjevanje in odvoz odpadnih oziroma
neuporabnih zdravil,
3.     
evidenco o sprejemu zdravil,
4.     
evidenco o shranjevanju zdravil in pogojih shranjevanja zdravil,
5.     
evidenco in dokumentacijo o vzdrževanju prostorov in opreme,
6.     
dokumentacijo kalibracij oziroma validacij opreme,
7.     
evidenco o odstranjenih neuporabnih oziroma odpadnih zdravilih ter o
načinu njihovega shranjevanje in o njihovem odvozu.
(4) Izvajalec lekarniške dejavnosti, ki izvaja storitve
za kakovostno in varno preskrbo in shranjevanje zdravil, medicinskih pripomočkov
in drugih izdelkov v socialno varstvenih in drugih zavodih, v zvezi z njeno
organizacijo in nadziranjem, vodi naslednjo dokumentacijo:
1.     
pisna navodila o postopkih za sprejem, shranjevanje in sledljivost
zdravil, medicinskih pripomočkov in drugih izdelkov za podporo zdravljenja in
ohranitev zdravja,
2.     
pisna navodila za odstranjevanje, shranjevanje in odvoz odpadnih oziroma
neuporabnih zdravil,
3.     
evidenco o sprejemu zdravil varovancev v interno zalogo zdravil,
4.     
evidenco o sprejemu medicinskih pripomočkov in drugih izdelkov za
podporo zdravljenja in ohranitev zdravja,
5.     
evidenco o shranjevanju zdravil in pogojih shranjevanja zdravil,
6.     
evidenco o odstranjenih neuporabnih oziroma odpadnih zdravilih ter o
načinu njihovega shranjevanje in o njihovem odvozu,
7.     
evidenco in dokumentacijo o vzdrževanju prostorov in opreme,
8.     
dokumentacijo kalibracij oziroma validacij opreme.
(5) Za zdravila, ki se razvrščajo med prepovedane droge skupin
II in III, je treba poleg dokumentacije iz prejšnjega odstavka voditi tudi
posebne evidence v skladu s predpisi, ki urejajo prepovedane droge, ter
predpisom, ki ureja razvrščanje, predpisovanje in izdajanje zdravil.
(6) Izvajalec lekarniške dejavnosti, ki organizira
spletno lekarno, vodi tudi naslednjo dokumentacijo:
-       
evidenco o naročilih zdravil, medicinskih pripomočkov in drugih izdelkov
za podporo zdravljenja in ohranitev zdravja,
-       
evidenco o pošiljanju zdravil, medicinskih pripomočkov in drugih
izdelkov za podporo zdravljenja in ohranitev zdravja,
-       
evidenco o opravljenih strokovnih svetovanjih,
-       
evidence, ki zagotavljajo sledljivost zdravila do končnega uporabnika
zdravila,
-       
dokumentacijo o protokolih in standardih za strokovno svetovanje pri
izdaji zdravil, medicinskih pripomočkov in drugih izdelkov za podporo
zdravljenja in ohranitev zdravja prek medmrežja.
(7) Izvajalec lekarniške dejavnosti, ki organizira
dostavo zdravil in drugih izdelkov na dom pacientov, k izvajalcem zdravstvene dejavnosti
ter k drugim pravnim in fizičnim osebam, poleg dokumentacije, ki se nanaša na
izdajo zdravil in drugih izdelkov, vodi tudi naslednjo dokumentacijo:
-       
dokumentacijo v skladu z dobro distribucijsko prakso,
-       
dokumentacijo o protokolih in standardih za dostavo zdravil in drugih
izdelkov na dom,
-       
evidenco o naročilih in distribuciji zdravil in drugih izdelkov, iz
katerih je razviden način naročila, podlaga zanj ter način pošiljanja in
identificiranja prevzemnika zdravila,
-       
evidence, ki omogočajo sledljivost zdravila do končnega uporabnika
zdravila.
(8) Izvajalec lekarniške dejavnosti, ki izvaja preskrbo
z magistralnimi in galenskimi zdravili drugim izvajalcem lekarniške dejavnosti,
vodi naslednjo dokumentacijo:
-       
dokumentacijo v skladu z dobro distribucijsko prakso,
-       
dokumentacijo o protokolih in standardih za preskrbo z magistralnimi in
galenskimi zdravili drugim izvajalcem lekarniške dejavnosti,
-       
evidenco o naročilih in pošiljanju zdravil in drugih izdelkov, iz
katerih je razviden način naročila, podlaga zanj ter način pošiljanja in
identificiranja prevzemnika zdravila,
-       
evidence, ki omogočajo sledljivost zdravila do končnega uporabnika zdravila.
(9) Dokumentacija in evidence, ki jih vodi izvajalec
lekarniške dejavnosti, ki pripravlja magistralna zdravila in izdeluje galenska
zdravila, mora biti v skladu z dobro lekarniško prakso, dobro proizvodno prakso
oziroma dobro prakso pri pripravi zdravil pri izvajalcih zdravstvene dejavnosti
v skladu z izvedeno oceno tveganja, kot je opredeljeno v Resoluciji.
(10) Podrobnejši sistem vodenja dokumentacije za
izvajanje lekarniške dejavnosti, razen priprave magistralnih in izdelovanja
galenskih zdravil, ureja dobra lekarniška praksa.
20. člen
Izvajalec lekarniške dejavnosti, ki organizira
kontrolno-analizni laboratorij, vodi dokumentacijo za preverjanje kakovosti galenskih
zdravil in s tem povezane evidence v skladu z devetim odstavkom prejšnjega
člena.
III. DOVOLJENJE ZA IZVAJANJE LEKARNIŠKE DEJAVNOSTI
21. člen
(1) Obrazec vloge za pridobitev dovoljenja za izvajanje
lekarniške dejavnosti je v Prilogi 3, ki je sestavni del tega pravilnika.
(2) Izvajalec lekarniške dejavnosti, ki izdeluje
galenska zdravila oziroma pripravlja magistralna zdravila z visoko stopnjo
tveganja, mora vlogi priložiti oceno tveganja iz tretjega odstavka
83. člena Zakona o lekarniški dejavnosti (Uradni list RS, št. 85/16
in 77/17), ki jo odobri organ, pristojen za zdravila.
(3) Izvajalec lekarniške dejavnosti, ki izdeluje
galenska zdravila z visoko stopnjo tveganja, mora vlogi priložiti certifikat
skladnosti z dobro proizvodno prakso, kot je opredeljena v zakonu, ki ureja
zdravila, ki ga izda organ, pristojen za zdravila.
(4) Vlogo za certifikat iz prejšnjega odstavka vloži
izvajalec lekarniške dejavnosti in vsebuje: 
1.     
polno in skrajšano ime ter sedež izvajalca lekarniške dejavnosti, z
navedbo vseh lokacij opravljanja aktivnosti priprave magistralnih oziroma
izdelave galenskih zdravil; 
2.     
matično številko izvajalca lekarniške dejavnosti; 
3.     
navedbo aktivnosti izvajalca lekarniške dejavnosti, ki so predmet
postopka za izdajo certifikata skladnosti z dobro proizvodno prakso v skladu s
3. točko Priloge 3 tega pravilnika; 
4.     
seznam odgovornih oseb v skladu z drugim odstavkom 8. člena tega
pravilnika; 
5.     
pisno izjavo izvajalca lekarniške dejavnosti, da bo aktivnosti priprave
magistralnih oziroma izdelave galenskih zdravil izvajal v skladu z načeli in
smernicami dobre proizvodne prakse, 
6.     
pisno izjavo izvajalca lekarniške dejavnosti, da bo pri opravljanju
aktivnosti priprave magistralnih oziroma izdelave galenskih zdravil uporabljal
učinkovine, ki ustrezajo monografijam Evropske farmakopeje, ali, kadar snov ni
opisana v posebni monografiji Evropske farmakopeje, drugim veljavnim
farmakopejam, in industrijsko izdelana zdravila. 
(5) Organ, pristojen za zdravila, v postopku izdaje
certifikata iz tretjega odstavka tega člena imenuje strokovno komisijo za
ugotavljanje izpolnjevanja pogojev za pridobitev certifikata skladnosti z dobro
proizvodno prakso. Komisija iz prejšnjega stavka opravi ogled pri izvajalcu
lekarniške dejavnosti in o svojih ugotovitvah sestavi zapisnik. Če se pri
ogledu ugotovijo pomanjkljivosti, komisija izvajalcu lekarniške dejavnosti
določi rok za odpravo pomanjkljivosti. Organ, pristojen za zdravila, najpozneje
v 30 dneh od prejema obvestila o odpravi pomanjkljivosti, izda certifikat
skladnosti z dobro proizvodno prakso.
21.a člen
(1) Izvajalec lekarniške dejavnosti vloži vlogo za
spremembo dovoljenja za izvajanje lekarniške dejavnosti v primeru: 
-       
selitve prostorov obstoječe oblike izvajanja lekarniške dejavnosti; 
-       
prenovitve prostorov obstoječe oblike izvajanja lekarniške dejavnosti,
ki ima za posledico spremembo pogojev, določenih s tem pravilnikom; 
-       
spremembe obsega strokovnega dela. 
(2) Izvajalec lekarniške dejavnosti vlogo iz prejšnjega
odstavka vloži na obrazcu iz Priloge 3 tega pravilnika najpozneje 30 dni pred
začetkom izvajanja lekarniške dejavnosti v novih oziroma prenovljenih prostorih
oziroma takoj po opravljeni spremembi.

Priloga
1: Svetlobni lekarniški znak
Priloga
2: Seznam minimalne opreme
Priloga
3: Vloga za pridobitev dovoljenja za opravljanje lekarniške dejavnosti

Pravilnik o pogojih za izvajanje lekarniške
dejavnosti (Uradni list RS, št. 28/18) vsebuje naslednje prehodne in končne
določbe:
»IV. PREHODNE IN KONČNE DOLOČBE
22. člen
(1) Izvajalec lekarniške dejavnosti najpozneje 30 dni
pred prenehanjem veljavnosti posamezne odločbe o dovoljenju za opravljanje
lekarniške dejavnosti oziroma za izvajanje lekarniške dejavnosti vloži na
Ministrstvo za zdravje vlogo za pridobitev dovoljenja za opravljanje lekarniške
dejavnosti.
(2) Izvajalec lekarniške dejavnosti, ki pripravlja
magistralna oziroma izdeluje galenska zdravila ali izvaja analizo in kontrolo
kakovosti teh zdravil ter vhodnih snovi za njihovo pripravo oziroma izdelavo,
na Ministrstvo za zdravje vloži vlogo za pridobitev dovoljenja za dejavnosti
priprave oziroma izdelave magistralnih oziroma galenskih zdravil ter njihove
kontrole kakovosti najpozneje v 12 mesecih od uveljavitve tega pravilnika.
(3) Ne glede na določbe tretjega odstavka 7. člena tega
pravilnika izvajalci lekarniške dejavnosti najpozneje od 31. decembra 2024
zagotovijo, da izvajajo dejavnost klinične farmacije magistri farmacije
specialisti klinične farmacije.
23. člen
Z dnem uveljavitve tega pravilnika se preneha uporabljati
Pravilnik o pogojih za opravljanje lekarniške dejavnosti (Uradni list RS, št.
39/06 in 85/16 – ZLD-1).
24. člen
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o pogojih za izvajanje lekarniške dejavnosti (Uradni list RS, št. 71/18) vsebuje naslednji prehodni in
končno določbo:
»PREHODNI IN KONČNA DOLOČBA
5. člen
Lekarniška zbornica Slovenije sprejme posodobitve dobre
lekarniške prakse in dobre proizvodne prakse za galenska zdravila najpozneje v
šestih mesecih od uveljavitve tega pravilnika. Sprejeta dokumenta objavi na
svoji spletni strani. 
6. člen
(1) Do uveljavitve posodobljenih dobre lekarniške
prakse in dobre proizvodne prakse za galenska zdravila morajo izvajalci
lekarniške dejavnosti, ki pripravljajo magistralna oziroma izdelujejo galenska
zdravila z nizko stopnjo tveganja, izpolnjevati pogoje, določene v Pravilih
dobre lekarniške prakse in Pravilih dobre proizvodne prakse, ki jih je sprejela
Lekarniška zbornica Slovenije in so objavljene na njeni spletni strani. 
(2) Do uveljavitve posodobitev dobre lekarniške prakse so
prostori in oprema lekarne, podružnice lekarne, bolnišnične lekarne in notranje
organizacijske enote bolnišnice, ki so namenjeni pripravi sterilnih
magistralnih zdravil, načrtovani in izdelani v skladu s Pravili dobre
lekarniške prakse, ki jih je sprejela Lekarniška zbornica Slovenije 
(3) Izvajalci lekarniške dejavnosti, ki pripravljajo
magistralna oziroma izdelujejo galenska zdravila ali izvajajo analizo in
kontrolo kakovosti teh zdravil ter vhodnih snovi za njihovo pripravo oziroma
izdelavo, ki so dovoljenje za opravljanje lekarniške dejavnosti pridobili na
podlagi Pravilnika o pogojih za opravljanje lekarniške dejavnosti (Uradni list
RS, št. 39/06 in 85/16 – ZLD-1) ali Pravilnika o pogojih za izvajanje
lekarniške dejavnosti (Uradni list RS, št. 28/18), uskladijo svoje
delovanje najpozneje v šestih mesecih od uveljavitve posodobitev dobre
lekarniške prakse in dobre proizvodne prakse za galenska zdravila. 
(4) Postopki pridobitve dovoljenja za izvajanje
lekarniške dejavnosti, o katerih do uveljavitve tega pravilnika še ni bilo
odločeno, se dokončajo po tem pravilniku. 
7. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o dopolnitvah Pravilnika o pogojih
za izvajanje lekarniške dejavnosti (Uradni list RS, št. 5/20) spreminja 22. člen pravilnika tako,
da se glasi:
»22. člen
(1) Izvajalec lekarniške dejavnosti najpozneje 30 dni
pred prenehanjem veljavnosti posamezne odločbe o dovoljenju za opravljanje
lekarniške dejavnosti oziroma za izvajanje lekarniške dejavnosti vloži na
Ministrstvo za zdravje vlogo za pridobitev dovoljenja za opravljanje lekarniške
dejavnosti. Izvajalec lekarniške dejavnosti lahko do dokončnosti odločbe o
dovoljenju za izvajanje lekarniške dejavnosti na podlagi tega pravilnika izvaja
lekarniško dejavnost na podlagi odločbe iz prejšnjega stavka.
(2) Izvajalec lekarniške dejavnosti, ki pripravlja
magistralna oziroma izdeluje galenska zdravila ali izvaja analizo in kontrolo
kakovosti teh zdravil ter vhodnih snovi za njihovo pripravo oziroma izdelavo,
na Ministrstvo za zdravje vloži vlogo za pridobitev dovoljenja za dejavnosti
priprave oziroma izdelave magistralnih oziroma galenskih zdravil ter njihove
kontrole kakovosti najpozneje v 12 mesecih od uveljavitve tega pravilnika.
(3) Ne glede na določbe tretjega odstavka 7. člena tega
pravilnika izvajalci lekarniške dejavnosti najpozneje od 31. decembra 2024
zagotovijo, da izvajajo dejavnost klinične farmacije magistri farmacije
specialisti klinične farmacije.«;
ter vsebuje naslednjo končno določbo:
»KONČNA DOLOČBA
3. člen
Ta pravilnik začne veljati naslednji dan po objavi v Uradnem
listu Republike Slovenije.«.