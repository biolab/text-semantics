I. SPLOŠNE DOLOČBE
1. člen
(vsebina pravilnika)
Ta pravilnik določa metode za merjenje in ocenjevanje
lastnosti kopitarjev in metode za napovedovanje genetskih vrednosti za
kopitarje ter zbirke podatkov o lastnostih kopitarjev in genetskih vrednosti za
kopitarje.
2. člen
(pomen izrazov)
Izrazi, uporabljeni v tem pravilniku, imajo naslednji pomen: 
1.    
žival je vsaka žival vrste konj ali osel ter križanci med tema vrstama; 
2.    
tekmovanje s kopitarji je vsako konjeniško tekmovanje, vključno s
konjskimi dirkami, preskakovanjem ovir, tridnevno preizkušnjo, dresuro,
tekmovanji vpreg in razstavami, ki se izvajajo v skladu s predpisom, ki ureja
pogoje za promet in udeležbo kopitarjev na tekmovanjih in zbiranje podatkov na
teh tekmovanjih, in v skladu z rejskim programom; 
3.    
lastnosti kopitarjev so lastnosti zunanjosti in delovne sposobnosti ter
druge lastnosti, ki so določene v rejskem programu.
II. METODE ZA MERJENJE IN OCENJEVANJE LASTNOSTI KOPITARJEV
3. člen
(metode za merjenje in ocenjevanje lastnosti kopitarjev)
(1) Metode za merjenje in ocenjevanje lastnosti kopitarjev po
tem pravilniku se nanašajo na: 
-    
ocenjevanje zunanjosti; 
-    
lastno preizkušnjo v pogojih reje; 
-    
lastno preizkušnjo na testni postaji ali na prej določenih lokacijah
izven testne postaje, kjer poteka preizkus živali pod enakimi pogoji; 
-    
lastno preizkušnjo na tekmovanjih s kopitarji; 
-    
ocenjevanje zunanjosti sorodnikov; 
-    
preizkušnjo sorodnikov (čistopasemskih oziroma križancev) v pogojih
reje; 
-    
preizkušnjo sorodnikov (čistopasemskih oziroma križancev) na testni
postaji; 
-    
preizkušanje sorodnikov na tekmovanjih s kopitarji; 
-    
biološke in genske teste. 
(2) Lastnosti ocenjujemo ali merimo z namenom, da vrednotimo
zunanjost, rast, porabo krme, odpornost, plodnost, delovne sposobnosti
kopitarjev in druge lastnosti. S selekcijskim programom se za posamezno pasmo
glede na njene značilnosti natančneje določi, katere lastnosti se meri oziroma
ocenjuje ter na kakšen način. 
(3) Selekcijski program mora vsebovati opis vseh izbranih
metod iz prvega odstavka tega člena, ki se uporabljajo pri izvajanju rejskega
programa. Opisane morajo biti predvsem metode, načini meritev in ocen
posameznih lastnosti.
4. člen
(ocenjevanje zunanjosti)
Ocenjevanje zunanjosti je sestavni del odbire in selekcije
kopitarjev. Pri ocenjevanju je treba upoštevati zunanje značilnosti pasem in
kondicijo živali. Zunanjost se ocenjuje ob odstavitvi (starost okoli 6 mesecev)
in ob spolni zrelosti v skladu z rejskim programom. Ocenijo se zlasti pasemski
tip in splošni videz, posamezni deli telesa, hodi, spolni organi prirojene
napake in drugo. Ob ocenjevanju zunanjosti se za posamezne plemenske živali
ugotovijo tudi pomanjkljivosti zunanjosti. Izbor in definicija lastnosti ter
načini ocenjevanja morajo biti za posamezno pasmo kopitarjev določeni v rejskem
programu.
5. člen
(lastna preizkušnja v pogojih reje)
Lastna preizkušnja živali v pogojih reje pomeni spremljanje,
merjenje in ocenjevanje lastnosti neposredno v reji na tistih živalih, ki so z
rejskim programom vključene v preizkušnjo.
6. člen
(lastna preizkušnja na testni postaji ali na določenih
lokacijah izven testne postaje)
(1) Lastna preizkušnja živali na testni postaji ali na
določenih lokacijah izven testne postaje pomeni preizkus delovnih sposobnosti
živali, ki so predvidene za pleme. 
(2) Lastna preizkušnja živali na testni postaji poteka v
določenem časovnem obdobju. Delovna sposobnost se ocenjuje v času testa (delna
ocena) in ob zaključku testa (končna ocena). V testno postajo se lahko
vhlevljajo živali, ki izpolnjujejo pogoje, določene s selekcijskim programom. 
(3) Lastna preizkušnja živali na določeni lokaciji se opravi
v obliki enkratne ocene delovne sposobnosti. Način ocenjevanja, pogoji za
izvedbo preizkušnje in pogoji za udeležbo živali na teh preizkušnjah so
določeni z rejskim programom.
7. člen
(lastna preizkušnja živali na tekmovanjih)
(1) Merjenje in ocenjevanje delovnih sposobnosti kopitarjev
po tem pravilniku se nanašajo na preizkušanje na osnovi podatkov, zbranih na
tekmovanjih s kopitarji in drugih prireditvah, razstavah, sejmih ali
tradicionalnih prireditvah s kopitarji, katerih namen je ugotavljanje delovnih
sposobnosti kopitarjev. 
(2) Pogoje in načine merjenja in ocenjevanja delovnih
sposobnosti kopitarjev se določi z rejskim programom.
8. člen
(ocenjevanje in preizkušnja sorodnikov – čistopasemskih in
križancev)
(1) Ocenjevanje in preizkušnja sorodnikov (čistopasemskih in
križancev) pomeni ocenjevanje, spremljanje in merjenje lastnosti na sorodnikih
tistih živali, ki so predvidene za pleme. Dovoljeni so zlasti naslednji načini
preizkušnje sorodnikov: 
-    
ocenjevanje zunanjosti; 
-    
preizkušnja v pogojih reje; 
-    
preizkušnja na testni postaji; 
-    
preizkušnja na tekmovanjih s kopitarji. 
(2) Živali, ki se ocenjujejo ali preizkušajo, morajo biti
vključene v ocenjevanje ali preizkušnjo tako, da je možna zanesljiva primerjava
med plemenskimi živalmi. Preizkus se opravi tudi na križancih, kadar je to
določeno z rejskim programom.
9. člen
(biološki in genski testi)
(1) Biološki in genski testi se opravljajo za zbiranje
podatkov v podporo selekcijskim odločitvam in preveritvi porekla. V rejskem
programu mora biti podrobneje opisano izvajanje bioloških in genskih testov.
Opis mora vsebovati: 
-    
način in čas jemanja vzorcev oziroma meritev in ocen; 
-    
metodo in postopek dela; 
-    
način uporabe rezultatov v selekcijske namene. 
(2) Metode bioloških in genskih testov morajo biti v skladu z
rejskim programom. Rezultati testov iz prejšnjega odstavka morajo biti
vključeni in uporabljeni pri odbiri plemenskih kopitarjev.
10. člen
(kopitarji v preizkusih)
Kopitarji, katerih lastnosti se merijo ali ocenjujejo po
določilih tega pravilnika v skladu z rejskim programom, morajo: 
-    
biti označeni v skladu s predpisom, ki ureja identifikacijo in
registracijo kopitarjev; 
-    
biti izbrani in obravnavani na način, ki zagotavlja nepristransko
ocenjevanje; 
-    
glede na način preizkusov izpolnjevati pravila selekcijskega programa.
11. člen
(postopki in načini preizkusov)
Postopki in načini preizkusov morajo biti podrobno opisani v
selekcijskem programu. Za posamezno metodo iz prvega odstavka 3. člena tega pravilnika
mora biti pri postopkih glede na način preizkusov upoštevano zlasti, da: 
-    
se preizkusi znotraj posameznih pasem izvajajo v izenačenih pogojih; 
-    
je za izvajanje meritev zagotovljena in uporabljena ustrezna merilna in
laboratorijska oprema; 
-    
so določeni pogoji za sprejem živali v preizkus (starost, kategorija in
drugo); 
-    
je določena dolžina predtestnega obdobja in obdobja preizkusa; 
-    
so določene lastnosti, načini merjenja ter merilna sredstva in naprave; 
-    
je opisana potrebna dokumentacija za zbiranje podatkov o preizkusih
živali, da so opisane zbirke podatkov, način arhiviranja ter postopki obdelave
podatkov; 
-    
je razporeditev živali v preizkusih izvedena na način, ki zagotavlja
zanesljivo primerjavo med živalmi.
III. METODE ZA NAPOVEDOVANJE GENETSKIH VREDNOSTI ZA PLEMENSKE
KOPITARJE
12. člen
(metode za napovedovanje genetskih vrednosti za plemenske
kopitarje)
(1) Napovedovanje genetskih vrednosti plemenske kopitarjev
izvajajo priznane rejske oziroma druge priznane organizacije v živinoreji v
skladu s selekcijskim programom. 
(2) Pri vseh usmeritvah reje se za posamezne lastnosti
napovedujejo genetske vrednosti, če je ta obveza določena z rejskim programom. 
(3) Metode za napovedovanje genetskih vrednosti morajo
zagotavljati nepristransko vrednotenje genetskih vrednosti, na katere ne
vplivajo glavni dejavniki okolja in struktura podatkov. Statistični modeli za
napovedovanje genetskih vrednosti morajo biti podrobno opisani v selekcijskem
programu. 
(4) Pri napovedovanju genetskih vrednosti je treba navesti
točnost ocenjevanja. Pri objavi rezultatov genetskih vrednosti je treba navesti
točnost ocene in datum ocenjevanja. 
(5) Priznana rejska organizacija mora v skladu s svojimi
pravili zagotoviti objavo vseh genetskih posebnosti in morebitnih prirojenih
napak živali, ki so vključene v testiranje v skladu s potrjenim rejskim
programom. 
(6) Priznana rejska organizacija mora zagotoviti objavo ocene
plemenske vrednosti za lastnosti, ki jih za posamezno pasmo določi selekcijski
program, postopka in kriterijev za razvrščanje živali v kakovostne razrede
glede na ocenjeno plemensko vrednost ter objavo načina izračuna, prikaza in
objave ocene plemenskih vrednosti.
IV. ZBIRKE PODATKOV O LASTNOSTIH KOPITARJEV TER NAČIN
IZMENJAVE PODATKOV
13. člen
(zbirke podatkov o lastnostih kopitarjev ter način izmenjave
podatkov)
(1) Organizacije v živinoreji iz 84. člena zakona o
živinoreji (Uradni list RS, št. 18/02, 110/02 – ZUreP-1 in 110/02 – ZGO-1; v
nadaljnjem besedilu: zakon), so dolžne voditi zbirke podatkov o lastnostih kopitarjev.
Če izvajajo posamezna strokovna opravila iz rejskega programa odobrene ali
druge priznane organizacije v živinoreji, morajo zbrane podatke v skladu z
rejskim programom pošiljati priznani rejski organizaciji. Zbrane podatke morajo
odobrene ali druge priznane organizacije v živinoreji arhivirati za obdobje
najmanj petih let. Za živali, vključene v rejski program, mora priznana rejska
organizacija trajno vzdrževati in voditi zbirke podatkov o izvoru, poreklu in
lastnostih kopitarjev v skladu z določili rejskega programa. 
(2) Podatki, ki jih je treba zbirati v selekcijske namene,
morajo biti določeni v selekcijskem programu. Če selekcijski program predvideva
tudi uporabo podatkov iz 26. člena zakona, morajo biti ti podatki vključeni v
izvajanje selekcijskega programa. Za potrebe izvajanja rejskega programa pri
kopitarjih se morajo uporabljati tudi podatki, zbrani v skladu s predpisom, ki
ureja identifikacijo in registracijo kopitarjev. Temelj izvajanja selekcijskega
programa so podatki o lastnostih kopitarjev, zbrani na načine iz 3. člena tega
pravilnika. Za izvajanje posameznih opravil iz rejskega programa (npr.
izvajanje meritev, beleženje in posredovanje podatkov) morajo imeti izvajalci
ustrezno merilno, laboratorijsko, programsko in strojno opremo, ki izpolnjuje
predpisane pogoje, kar mora biti opredeljeno v rejskem programu. 
(3) Podatki, pridobljeni v preizkusih iz 3. člena tega
pravilnika, se uporabljajo za potrebe izvajanja rejskega programa in za
vrednotenje genetskih vrednosti, analize tujih genov, primerjalne analize med
rejci, spremljanje in analizo fenotipskih sprememb, vrednotenje učinkov
selekcije ter drugo. Kadar se podatki zbirajo v okviru javne službe v
živinoreji, so v skladu s 24. členom zakona zbirke teh podatkov last Republike
Slovenije in so javno dostopne v skladu z zakonom in zakonom, ki ureja dostop
do informacij javnega značaja. V vseh drugih primerih so zbirke podatkov iz
tega odstavka last priznanih rejskih organizacij, ki vodijo rodovniške knjige,
in se mora uporabnik za dostop in uporabo teh zbirk podatkov dogovoriti z
lastniki. 
(4) Ne glede na določbe prejšnjega odstavka morajo biti vse
navedene zbirke podatkov na voljo inšpekcijskim službam in ministrstvu,
pristojnemu za živinorejo.
V. KONČNA DOLOČBA
14. člen
(končna določba)
Ta pravilnik začne veljati naslednji dan po objavi v Uradnem
listu Republike Slovenije.
Št. 321-06-273/2003
Ljubljana, dne 10. decembra 2003.
EVA 2003-2311-0292
mag. Franci But l. r. 
Minister 
za kmetijstvo, gozdarstvo in prehrano