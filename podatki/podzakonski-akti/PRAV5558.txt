I. SPLOŠNE DOLOČBE
1. člen
(1) Ta pravilnik opredeljuje način
izvajanja posameznih policijskih pooblastil, ki so določena v Zakonu o policiji
in drugih zakonih, če drugi zakoni opredeljujejo istovrstna pooblastila.
(2) Ta pravilnik ureja tudi način uporabe
prisilnih sredstev, poročanje o uporabi ter ocenjevanje uporabe prisilnih
sredstev.
(3) Izrazi za osebe, zapisani v moški
slovnični obliki, so uporabljeni kot nevtralni, za ženski in moški spol.
2. člen
Policijska pooblastila (v nadaljnjem
besedilu: pooblastila) so z zakonom določeni ukrepi, ki policistom omogočajo
opravljanje nalog.
3. člen
(1) Posamezno pooblastilo se izvede
samo ob pogojih, določenih v zakonu, in na način, ki ga določa zakon, ta pravilnik
ali drug predpis, ki določa policijska pooblastila. Pri tem je potrebno
spoštovati in varovati človekovo dostojanstvo, pravice in temeljne svoboščine,
zagotovljene z ustavo, zakoni in drugimi predpisi.
(2) Pri izvajanju pooblastil ne sme
biti nihče podvržen mučenju, nečloveškemu ali ponižujočemu ravnanju.
4. člen
Pooblastila mora policist izvesti strokovno
in odločno, vendar obzirno, tako da po nepotrebnem ne prizadene dostojanstva
osebe v postopku.
5. člen
Izvajanje pooblastil ne sme povzročiti
škode, ki ni v sorazmerju z njihovim namenom in cilji njihove uporabe.
6. člen
(1) V postopkih z otroki ali
mladoletniki mora policist ravnati še zlasti obzirno. Upoštevati mora njihovo
osebnost, občutljivost in morebitne druge lastnosti, ki jih je mogoče opaziti.
(2) Pojma otrok in mladoletnik v tem
pravilniku se uporabljata v kazenskopravnem pomenu.
7. člen
Pooblastila policist izvede tako, da ne
ogroža življenja ali varnosti oseb, ki niso v postopku, da teh oseb po nepotrebnem
ne vznemirja in jim ne nalaga nepotrebnih obveznosti.
8. člen
Policist mora pri izvajanju pooblastil
upoštevati posebnosti postopka in načelo izvzetosti (imunitete) določenih oseb,
objektov, prevoznih sredstev in stvari.
9. člen
Policist mora prenehati izvajati
pooblastila takoj, ko ni več razlogov za njihovo uporabo.
10. člen
Policist osebi, zoper katero je izvajal
pooblastila, na njeno zahtevo na kraju pove svojo identifikacijsko številko ali
ime in priimek ter policijsko enoto.
11. člen
Izvedbo pooblastila mora policist navesti v
poročilu o opravljenem delu, če poročila ne piše, pa v uradnem zaznamku, razen
če zakon ali ta pravilnik ne predpisujeta drugačne oblike dokumentiranja.
II. SPLOŠNA POLICIJSKA POOBLASTILA
1. Opozorilo in ukaz
12. člen
(1) Policist opozarja ustno ali pisno,
z uporabo tehničnih sredstev ali preko javnih medijev.
(2) Policist ukazuje neposredno ustno.
Ko je zaradi zagotavljanja varnosti potrebno izvajati nujne ukrepe, lahko
ukazuje tudi na druge načine. Znaki, ki jih policisti dajejo udeležencem v
cestnem prometu, se uporabljajo tudi za ustavljanje prevoznih sredstev zunaj
cestnega prometa.
(3) Opozorila in ukazi morajo biti
jasni in kratki ter nedvoumno izraženi.
(4) Policist pri ukazu navede razlog,
zaradi katerega je potrebna določena storitev ali opustitev, ter kakšni ukrepi
bodo izvedeni ob neupoštevanju ukaza.
13. člen
(1) Opozorilo ali ukaz državnim
organom, gospodarskim družbam, samostojnim podjetnikom posameznikom, organom,
organizacijam in samoupravnim lokalnim skupnostim izreče policist odgovorni
osebi ali tam zaposleni osebi, ki je tedaj navzoča.
(2) Če oseba ne upošteva ukaza,
policist ukrepa v skladu s pooblastili. O tem lahko obvesti nadrejeno odgovorno
osebo ali drug pristojen organ.
2. Ugotavljanje identitete in
identifikacijski postopek
14. člen
(1) Policist ugotavlja identiteto
osebe tako, da zahteva izročitev javne listine, opremljene s fotografijo, ki jo
je izdal državni organ, da pogleda listino ter primerja in preveri podatke.
(2) Če je oseba zakrita ali
zamaskirana, sme policist zahtevati, da se odkrije, zato da lahko nedvomno
ugotovi njeno identiteto.
(3) Če policist dvomi o pristnosti
javne listine ali je oseba nima, lahko ugotavlja identiteto z razgovorom, v
katerem preverja podatke o identiteti s pomočjo podatkov iz evidenc, drugih
listin, s pomočjo drugih oseb ali na drugem kraju ali na način, ki ga predlaga
oseba, če je ta varen in smotrn.
(4) Policist mora osebi, ki to
zahteva, pojasniti razlog za ugotavljanje identitete.
15. člen
Identiteto osebe na podlagi upravičene zahteve
uradne osebe državnega organa ali nosilca javnih pooblastil policist ugotavlja
na enak način, kot je določen v prejšnjem členu. Osebne podatke, pridobljene v
postopku, policist takoj na kraju posreduje uradni osebi državnega organa ali
nosilca javnega pooblastila. Če to ni možno, jih policist kasneje posreduje po
telefonu ali pisno.
16. člen
(1) Na upravičeno zahtevo druge osebe
policist ugotavlja identiteto določene osebe na enak način, kot je določen v
14. členu, vendar tako, da upravičenec pri postopku ni navzoč oziroma ne more
neposredno izvedeti podatkov o osebi, katere identiteto policist ugotavlja.
(2) Policist mora pred ugotavljanjem
identitete na podlagi prejšnjega odstavka oceniti upravičenost zahtevka, pridobiti
osebne podatke upravičenca, ga poučiti, naj vloži pisni zahtevek z
obrazložitvijo o razlogih in namenu uporabe podatkov, in mu povedati, na katero
policijsko enoto naj zahtevek naslovi.
17. člen
(1) Če policist ne more drugače
ugotoviti identitete osebe, jo privede v policijske prostore in izvede
identifikacijski postopek.
(2) Identifikacijski postopek zajema
preverjanje podatkov v evidencah policije, upravnih organov in drugih zbirkah
podatkov, za pridobitev katerih je policist pooblaščen z zakonom, primerjavo
prstnih odtisov in odtisov dlani, fotografije in osebnega opisa osebe ter druga
operativna in kriminalistično tehnična opravila.
18. člen
(1) Policist fotografira osebo tako,
da so jasno razvidni obraz in celotna postava ter vidne posebnosti.
(2) Za identifikacijo trupel so lahko
fotografirani tudi kateri koli drugi deli telesa, na katerih so posebnosti, ki
bi lahko pripomogle k identifikaciji.
(3) Policist v osebnem opisu navede
splošne in posebne značilnosti osebe.
3. Prepoznava po fotografijah
19. člen
(1) Pred prepoznavo policist osebo
opozori, da mora po zakonu, ki ureja varstvo osebnih podatkov, varovati tajnost
osebnih podatkov, ki jih bo izvedela pri prepoznavi.
(2) Policist od osebe, ki opravlja
prepoznavo po fotografijah, najprej zahteva, da opiše dogodek in osebo, ki jo
je videla.
(3) Fotografije oseb, ki bodo pokazane
pri prepoznavi, morajo biti izbrane na podlagi predhodno pridobljenega osebnega
opisa.
(4) V postopku prepoznave policist
pokaže najmanj 12 fotografij, in sicer tako, da ni mogoče ugotoviti osebnega
imena ali drugih podatkov oseb na fotografijah.
(5) Zapisnik o prepoznavi podpišeta
policist, ki je vodil postopek, in oseba, ki je opravljala prepoznavo.
(6) Tudi kadar v tem postopku sodeluje
več oseb, se prepoznava opravlja z vsako posebej.
4. Vabljenje
20. člen
(1) Policist praviloma vabi osebo z
vabilom, ki ga pošlje po pošti ali ga osebno vroči.
(2) Policist osebo neposredno ustno
vabi praviloma takrat, ko je potrebno podatke ali obvestila pridobiti nujno in
takoj.
21. člen
(1) Če policist vabi mladoletnika,
mora hkrati obvestiti tudi osebo, ki je dolžna skrbeti zanj. Otroka ali osebo,
za katero policist ugotovi, da ji je popolnoma odvzeta poslovna sposobnost, sme
policist vabiti le preko staršev oziroma zakonitega zastopnika.
(2) Če bi bilo vabljenje staršev
oziroma zakonitega zastopnika v nasprotju s pravico ali interesom osebe iz
prvega odstavka tega člena, policist vabi le z vednostjo pristojnega organa
socialnega skrbstva.
5. Varnostni pregled
22. člen
(1) Pri varnostnem pregledu policist z
rokami pretipa oblačila osebe, rokavice, pokrivalo in lase ter pregleda obutev.
Če pri tem zazna predmet ali snov, ki bi ju oseba lahko uporabila za napad ali
samopoškodovanje, predmet ali snov vzame in pregleda. Policist pregleda tudi
druge predmete, ki jih ima oseba pri sebi in bi lahko bilo v njih skrito orožje
ali drugi nevarni predmeti.
(2) Varnostni pregled osebe praviloma
opravlja oseba istega spola, razen kadar varnostnega pregleda ni mogoče
odložiti.
23. člen
(1) Policist lahko opravi tudi
varnostni pregled stvari in prevoznega sredstva, ki so v neposredni bližini in
dostopni osebi, ki jo varnostno pregleduje.
(2) Pri varnostnem pregledu prevoznega
sredstva policist pregleda notranjost vozila, prtljažnika in drugih prostorov
za prtljago ali opremo vozila.
(3) Pri varnostnem pregledu lahko
policist uporablja tehnična sredstva ali službenega psa za iskanje eksplozivnih
in drugih nevarnih sredstev. Pri varnostnem pregledu osebe mora biti službeni
pes pod neposrednim nadzorom vodnika.
24. člen
(1) Če policist pri varnostnem
pregledu najde orožje ali drug nevaren predmet, ga odvzame.
(2) Če policist med varnostnim
pregledom najde predmet, ki mora biti zasežen na podlagi zakona, ki ureja kazenski
postopek, zakona, ki ureja postopek o prekrških, ali na podlagi drugega zakona,
policist po pregledu nadaljuje postopek po teh predpisih.
6. Prepoved gibanja
25. člen
(1) Policist mora ukrepe o izpraznitvi
območja ali objekta, prepovedi dostopa, pregledu in omejitvi gibanja na primeren
način objaviti, razen če to ni v nasprotju z varnostnimi razlogi.
(2) Ukrepi smejo trajati le toliko
časa, da se odvrne nevarnost oziroma ogrožanje.
26. člen
Pri izvajanju pooblastil iz prejšnjega
člena policist uporablja sredstva za označitev, opozorilne znake in napise,
fizične ovire in druga primerna sredstva.
7. Protiteroristični pregled prostorov,
objektov, naprav in območij
27. člen
(1) Protiteroristični pregled
prostorov, objektov, naprav, prevoznih sredstev in območij opravlja policist z
iskanjem, identificiranjem, proučevanjem, onesposabljanjem in odstranjevanjem
naprav, sredstev ter snovi, ki ogrožajo ali lahko ogrozijo varnost.
(2) Pri pregledu iz prejšnjega
odstavka lahko policist sodeluje z osebami, pristojnimi za infrastrukturo
pregledovanih objektov in območij, inšpektorji inšpekcijskih služb, in drugimi
osebami, ki so dolžne izvajati ukrepe za varnost in pri tem uporabljajo vsa
predpisana tehnična sredstva in opremo.
28. člen
Naprave, sredstva ter snovi, ki jih najde
pri pregledu iz prejšnjega člena, policist identificira, nevtralizira in
odstrani ali iz varnostnih razlogov uniči na kraju najdbe.
8. Prijetje
29. člen
(1) Zaradi opravljanja dejanj,
določenih z zakonom, lahko policist izvede prijetje osebe, če je njena
navzočnost za to potrebna.
(2) Prijetje lahko traja le nujno
potreben čas.
30. člen
Policist mora ugotoviti identiteto osebe,
ki jo namerava prijeti. Če med postopkom ugotovi, da ni razlogov za prijetje
ali drug zakonit ukrep, mora postopek takoj končati in osebi dovoliti, da
neovirano odide.
31. člen
Ob prijetju mora policist osebo v njenem
maternem jeziku ali jeziku, ki ga razume, obvestiti o razlogih prijetja, kaj
mora prijeta oseba storiti ali opustiti, in jo opozoriti na posledice, če ne bo
upoštevala ukazov.
32. člen
Kadar je zaradi varnosti policista ali
zaradi preprečitve neposrednega ogrožanja varnosti ljudi ali premoženja osebo
potrebno prijeti previdno in brez odlašanja, jo sme policist takoj prijeti,
varnostno pregledati in šele nato preveriti njeno identiteto in jo obvestiti o
razlogih prijetja.
33. člen
(1) Če je prijeta oseba otrok,
mladoletnik ali oseba, za katero policist ugotovi, da ji je popolnoma odvzeta
poslovna sposobnost, mora policist v najkrajšem možnem času ustno obvestiti
njene starše oziroma zakonitega zastopnika.
(2) Če policist ugotovi, da bi bilo
obveščanje iz prejšnjega odstavka v nasprotju s pravico ali interesom prijete
osebe, o prijetju obvesti le organ socialnega varstva.
34. člen
O prijetju osebe, za katero je razpisano
iskanje ali tiralica, policija obvesti organ, ki je iskanje ali tiralico
razpisal, in organ, ki je odredil tiralico. O prijetju osebe, za katero je
tiralico razpisal tuj organ, ali osebe, za katero je izdan evropski nalog za
prijetje in predajo, policija obvesti preiskovalnega sodnika sodišča, na
območju katerega je bila oseba prijeta.
35. člen
(1) Osebe, ki uživa diplomatsko
imuniteto v Sloveniji in se nanjo sklicuje z ustrezno listino, policist ne sme
prijeti.
(2) Osebo, ki uživa konzularno
imuniteto v Sloveniji in se nanjo sklicuje z ustrezno listino, sme policist
prijeti samo na podlagi pisne odredbe sodišča.
36. člen
Če je prijeta oseba, ki uživa poslansko ali
sodniško imuniteto in se nanjo sklicuje, zalotena pri storitvi kaznivega
dejanja, za katero se storilec preganja po uradni dolžnosti, mora policist o
prijetju takoj obvestiti pristojnega državnega tožilca.
9. Privedba
37. člen
Kadar policist izvaja privedbo na podlagi
pisne odredbe pristojnega organa, se mora predhodno ustrezno pripraviti in zbrati
podatke, potrebne za varno in učinkovito izvedbo privedbe.
38. člen
(1) Policist osebi, za katero je
privedba odrejena, izroči pisno odredbo o privedbi in ji ukaže, naj gre z njim.
Če se oseba upira, jo policist privede prisilno.
(2) Če oseba, ki jo je potrebno
privesti, zahteva obveščanje bližnjih ali zagovornika, ji policist to omogoči,
razen če varnostne okoliščine tega ne dopuščajo, vendar obveščanje teh oseb ne
zadrži privedbe in drugih policijskih ukrepov.
(3) Če osebi, ki jo je potrebno
privesti, zaradi objektivnih okoliščin ni mogoče takoj vročiti pisne odredbe,
jo policist seznani z njeno vsebino. Odredba se osebi vroči takoj, ko je to
mogoče, najpozneje pa na sedežu organa, h kateremu je privedena.
39. člen
(1) Policist se mora ravnati po odredbi
za privedbo, ki določa, kdaj in h kateremu organu oziroma uradni osebi je treba
osebo privesti.
(2) Policist mora pri določitvi časa
začetka izvajanja odredbe za privedbo upoštevati vse okoliščine, ki bi lahko
vplivale na uspešno izvedbo privedbe, pri čemer od prijetja do izročitve osebe
pristojnemu organu oziroma uradni osebi ne sme preteči več kot 6 ur.
(3) Če policist ugotovi, da se oseba,
ki jo je potrebno privesti, skriva ali drugače izmika privedbi ali iz drugih
razlogov ni bila prijeta, takoj obvesti o tem organ, ki je privedbo odredil.
40. člen
(1) Policist ne sme privesti osebe,
katere gibanje je zelo oteženo zaradi bolezni, onemoglosti, telesne poškodbe
ali nosečnosti, ali osebe, katere zdravstveno stanje bi se zaradi privedbe
poslabšalo.
(2) Če oseba, ki jo je treba privesti
na podlagi tiralice ali evropskega naloga za prijetje in predajo, ali oseba, ki
je osumljena storitve kaznivega dejanja, ali oseba, ki se izmika kazenskemu
postopku ali prestajanju kazni, potrebuje nujno medicinsko pomoč, policist
zagotovi njen prevoz v najbližjo javno zdravstveno ustanovo in poskrbi za njeno
varovanje do odločitve organa, ki je privedbo odredil ali h kateremu je
potrebno osebo privesti.
41. člen
(1) Kadar je treba privesti osebo, ki
neguje ali skrbi za otroke ali druge osebe, policist pred privedbo obvesti
pristojni organ socialnega varstva ali drugo javno službo, če oseba sama ne
more zagotoviti, da bi kdo poskrbel zanje.
(2) Če oseba, ki jo je treba privesti,
opravlja delo, od katerega je odvisna varnost ljudi ali bi bila zaradi
prekinitve dela lahko povzročena velika materialna škoda, je dovoljeno privedbo
začasno odložiti.
(3) Kadar je treba zaradi privedbe osebe
zagotoviti oskrbo živali, za katere skrbi privedena oseba, policist obvesti
pristojno veterinarsko organizacijo.
(4) Policist ravna podobno tudi v
drugih primerih, če ugotovi, da je potrebno kaj ukreniti za varnost ljudi ali
za preprečitev škode, ki bi lahko nastala zaradi privedbe.
42. člen
(1) Če policist pred privedbo oziroma
ob prijetju ugotovi, da ima oseba, ki jo je treba privesti, diplomatsko
imuniteto in se nanjo sklicuje z ustrezno listino, privedbe ne sme izvesti.
(2) Osebo, ki ima konzularno imuniteto
in se nanjo sklicuje z ustrezno listino, lahko policist privede samo na podlagi
pisne odredbe sodišča.
42.a člen
O privedbi mora policist napisati uradni
zaznamek.
43. člen
O okoliščinah iz 40., 41. in 42. člena, ki onemogočajo izvedbo privedbe ali zahtevajo njeno odložitev, policist takoj
obvesti organ, ki je privedbo odredil.
10. Pridržanje
44. člen
(1) Pridržanje je odvzem prostosti
osebe na podlagi zakonsko določenih razlogov.
(2) Določbe tega pravilnika, ki se
nanašajo na pridržanje, se uporabljajo tudi za zadržanje po zakonu o nadzoru
državne meje.
(3) Če je opravljeno prijetje zaradi
pridržanja, se čas pridržanja šteje od prijetja. V drugih primerih se čas
pridržanja šteje od trenutka, ko pridržanje odredi policist. Navedeno velja
tudi v primerih, ko hkrati obstajajo razlogi za pridržanje po različnih
zakonskih podlagah.
45. člen
(1) Policist pridrži osebo v uradnem
policijskem prostoru za pridržanje ali v za to določenem prostoru drugega
organa, ki se uporablja za pridržanje ali izvrševanje kazenskih sankcij zapora.
V slednjem primeru mora biti pridržana oseba fizično ločena od priprtih oseb in
oseb, ki so na prestajanju kazni.
(2) Izjemoma sme policist osebo
pridržati tudi v drugem prostoru policije ali v posebej prirejenem prostoru
vozila, vendar ne dlje, kot je nujno potrebno za izvedbo policijskega postopka.
46. člen
(1) Pridržana oseba ima ves čas
odvzema prostosti pravico do molka, do zagovornika, obveščanja bližnjih in do
obveščanja diplomatsko-konzularnega predstavništva. Osebe pri uveljavljanju teh
pravic v ničemer ne zavezuje njena morebitna predhodna odločitev, da se jim
odpoveduje, niti čas, ko je bila o njih obveščena.
(2) Če pridržana oseba zahteva
obveščanje svojih najbližjih, jih mora policist obvestiti o razlogih
pridržanja, kraju in predvidenem času pridržanja, pravicah pridržane osebe, ki
jih je na njeno zahtevo zagotovila policija, ter o drugih upravičenih zahtevah
pridržane osebe.
(3) Če pridržani tujec uveljavlja
pravico do obveščanja diplomatsko-konzularnega predstavništva, mora policija o
pridržanju obvestiti pristojno diplomatsko-konzularno predstavništvo tuje
države in Ministrstvo za zunanje zadeve Republike Slovenije. Če v Republiki
Sloveniji ni diplomatsko-konzularnega predstavništva, mora obvestiti
Ministrstvo za zunanje zadeve.
(4) Na zahtevo pridržanega mora
policist o pridržanju obvestiti njegovega delodajalca, organ socialnega
varstva, da prevzame skrb za otroke ali druge osebe, za katere sicer skrbi
pridržani, ali drug pristojni organ ali osebo, če je potrebno poskrbeti za
živali ali za zavarovanje premoženja.
47. člen
(1) Če pridržana oseba uveljavlja
pravico do zagovornika, ga obvesti policist. Do njegovega prihoda mora policist
odložiti preiskovalna dejanja, vendar najdlje za dve uri od tedaj, ko je bila
pridržani osebi dana možnost za obvestitev zagovornika, razen če bi bilo
odlašanje nevarno ali bi onemogočilo ali otežilo izvedbo naloge.
(2) Policist mora zagovorniku
omogočiti neoviran stik in pogovor s pridržano osebo. Pogovora med zagovornikom
in pridržano osebo policist ne sme poslušati, lahko pa ju vizualno nadzira.
(3) Enako kot v prejšnjem odstavku mora
policist ravnati ob obisku varuha človekovih pravic, predstavnika diplomatsko-konzularnega
predstavništva in predstavnikov mednarodnih institucij za človekove pravice.
48. člen
Če je pridržana vojaška oseba, mora
policist takoj obvestiti vojaško policijo. Vojaška policija lahko osebo, ki je
kršila javni red in mir, prevzame v nadaljnji postopek.
49. člen
(1) O pridržanju mora policist
sestaviti uradni zaznamek, v zakonsko določenih primerih pa tudi odločbo ali
sklep.
(2) Iz uradnega zaznamka morajo biti razvidni
podatki o pridržani osebi, kraj in točen čas (dan, ura in minuta) pridržanja in
način zagotavljanja pravic pridržani osebi.
(3) Če se pridržani osebi ne izda odločba
ali sklep o pridržanju, se ji takoj vroči uradni zaznamek iz prvega odstavka
tega člena. Čas vročitve uradnega zaznamka pridržana oseba potrdi s podpisom.
Če oseba podpis odkloni, policist to navede na uradnem zaznamku.
50. člen
Policist mora omogočiti pridržani osebi
uveljavitev pravice do pritožbe. Policist, ki izvaja pridržanje, poskrbi, da je
pritožba zoper odrejeno pridržanje brez nepotrebnega odlašanja poslana
pristojnemu organu.
51. člen
(1) Pridržana oseba ima pravico pisno
komunicirati z varuhom človekovih pravic in domačimi ali mednarodnimi
institucijami za varstvo človekovih pravic. Pobudo (prošnjo, pritožbo) ima
pridržana oseba pravico oddati v zaprti kuverti, zato policist nima pravice do
vpogleda v pisanje.
(2) Policist mora omogočiti pridržani
osebi uveljavitev te pravice tako, da zaprto kuverto po pošti pošlje
naslovniku.
52. člen
(1) Policist mora pridržani osebi
zaseči predmete in snovi, ki so primerni za napad, pobeg ali samopoškodovanje.
Če niso bili zaseženi ob prijetju, jih mora policist zaseči pri varnostnem
pregledu, preden namesti osebo v prostor za pridržanje. Policist pregleda
predvsem notranjost obuval in prikrita mesta oblačil ali pokrival, ki jih ni
mogoče pregledati z otipom, vanje pa je mogoče skriti manjše nevarne predmete
ali snovi (npr. britvice, igle, vžigalnike ipd.).
(2) Podatke o zaseženih predmetih ali
snoveh iz prejšnjega odstavka policist zapiše oziroma predmete ali snovi opiše
v potrdilu o zasegu, ki ga pridržana oseba podpiše. Če pridržana oseba odkloni
podpis, mora policist to zapisati.
(3) Po končanem pridržanju policist
zasežene predmete ali snovi osebi vrne, razen tistih, ki jih mora zaseči zaradi
nadaljnjega postopka.
(4) Prevzem predmetov potrdi oseba s
podpisom. Če pridržana oseba odkloni podpis, mora policist to zapisati.
53. člen
V enem prostoru za pridržanje so lahko
hkrati pridržane le osebe istega spola. Mladoletne osebe morajo biti ločene od
odraslih, razen če to ni v interesu mladoletne osebe.
54. člen
(1) Policist, ki izvaja pridržanje,
poskrbi za varnost pridržane osebe od njene namestitve v prostor za pridržanje
do izpustitve.
(2) Za nadzorovanje pridržanih oseb
lahko policist uporablja naprave za prenos zvočnih in slikovnih znakov. Uporaba
teh naprav mora biti v prostoru vidno označena. Nadzor s tehničnimi sredstvi ne
izključuje neposrednega fizičnega nadzora pridržane osebe.
55. člen
(1) Bolni ali poškodovani osebi, za
katero je očitno, da potrebuje zdravniško pomoč, ali osebi, ki kaže znake
zastrupitve z alkoholom ali drugo snovjo, mora policist takoj zagotoviti nujno
medicinsko pomoč v skladu s predpisi, ki urejajo nujno medicinsko pomoč.
(2) Kadar pridržana oseba sama zahteva
zdravniško pomoč, ji policist to omogoči v prostoru za pridržanje ali pa
poskrbi za prevoz v najbližjo javno zdravstveno ustanovo.
(3) Policist mora ukreniti vse
potrebno, da pridržani osebi med prevozom ali v zdravstveni ustanovi prepreči
pobeg.
(4) O nadaljnjem pridržanju osebe
policist odloči glede na mnenje zdravnika. Če oseba ostane na zdravljenju v
zdravstveni ustanovi, pridržanje pa se ne prekine, je treba način izvajanja
pridržanja uskladiti s pristojnimi zdravstvenimi delavci.
(5) Če pridržana oseba zahteva, da jo
pregleda zdravnik, ki si ga sama izbere, je policist o tem dolžan obvestiti
izbranega zdravnika, pridržano osebo pa opozoriti, da mora vse stroške sama
poravnati.
(6) Policist, ki je pridržano osebo
pripeljal v zdravstveni zavod, oziroma policist v policijski enoti, če je
zdravniška pomoč zagotovljena v prostoru za pridržanje, ne sme biti navzoč pri
zdravniškem pregledu niti poslušati pogovora med pridržanim in zdravnikom,
razen če zdravnik ne zahteva drugače.
56. člen
(1) Osebi, ki je pridržana več kot 12
ur, morajo biti zagotovljeni trije obroki hrane na dan (zajtrk, kosilo,
večerja), drugim pa praviloma pripadajo suhi obroki hrane. Pravica do prehrane
vključuje tudi zagotovitev posebne prehrane zaradi bolezni ali zaradi osebnega
prepričanja. Poleg prehrane ima pridržana oseba tudi pravico do stalnega
dostopa do pitne vode.
(2) Osebi, ki je v prostoru za
pridržanje več kot 12 ur, je potrebno omogočiti gibanje na prostem, razen če
varnostni razlogi tega ne dopuščajo.
(3) Pridržana oseba ima pravico do
osemurnega nepretrganega počitka v štiriindvajsetih urah.
(4) Če je oseba v prostor za
pridržanje pripeljana v mokrih oziroma neustreznih oblačilih (pomanjkljivo
oblečena glede na letni čas, vremenske razmere ipd.), ji policist za čas
pridržanja zagotovi primerno oblačilo ali obutev, ki jo pridobi od njenih
bližnjih, sorodnikov ali od organa socialnega skrbstva ali humanitarnih
organizacij.
11. Bivanje pod strožjim policijskim
nadzorom
57. člen
Postopek v zvezi z omejitvijo gibanja se
izvaja po določilih zakonov, ki urejajo gibanje in prebivanje tujcev v Republiki
Sloveniji.
12. Zaseg predmetov in ravnanje z zaseženimi
predmeti
58. člen
(1) Če okoliščine to dopuščajo,
policist ukaže osebi, naj sama pokaže ali izroči predmet, ki ga je potrebno
zaseči. Nevaren predmet odvzame policist ali druga strokovno usposobljena
oseba, ki lahko poskrbi za nadaljnjo hrambo ali uničenje.
(2) Policist predmet zaseže tako, da
prepreči njegovo poškodovanje. Do izpolnitve zapisnika ali potrdila mora biti
predmet pod vidnim nadzorom njegovega upravičenca ali v zapečatenem ovoju.
(3) V akt o zasegu policist vpiše
komu, kje in kdaj je bil predmet zasežen, zakonsko podlago zasega, kdo ga je
zasegel in natančen opis predmeta. Opis mora vsebovati vrsto in značilnosti ter
tudi vidne poškodbe predmeta, tako da ga je mogoče razlikovati od drugih
podobnih predmetov. Policist lahko v postopku fotografira ali posname predmet
in okolje, v katerem je bil najden.
(4) O zasegu hitro pokvarljivega blaga
mora policist takoj obvestiti pristojnega državnega tožilca ali sodišče za
prekrške, ki odloči o nadaljnjem postopku z zaseženim blagom.
59. člen
(1) Policist zasežen predmet odstopi
pristojnemu organu.
(2) Če je potrebno na predmetu iskati
sledove kaznivega dejanja ali prekrška ali opraviti drugo kriminalističnotehnično
opravilo, policist ta postopek izvede pred pošiljanjem predmeta pristojnemu
organu. Pristojni organ seznani z nadaljnjim postopkom z zaseženim predmetom.
(3) Nevaren predmet, ki ne bo vrnjen
osebi, mora policist komisijsko uničiti oziroma odstopiti pristojni
organizaciji, ki je usposobljena za njegovo uničenje, ter o tem napisati zapisnik.
O uničenju policist obvesti osebo, ki ji je bil predmet zasežen.
(4) Če predmet ni nevaren ali ni bil
predlagan postopek pred pristojnim organom, ga policist, takoj ko je mogoče,
vrne osebi, ki ji je bil zasežen, ali drugi upravičeni osebi. O vrnitvi
zaseženih predmetov policist obvesti upravičenca in ga pozove, da predmete
prevzame na sedežu organa, praviloma v kraju njenega prebivališča, hkrati pa ga
opozori na njegovo pravico zahtevati, da se mu predmeti dostavijo na dom.
(5) Če oseba nima prebivališča na
območju Republike Slovenije in/ali dostava zaradi razlogov upravičene osebe ni
mogoča, policija o tem obvesti pristojnega državnega tožilca ali sodišče.
(6) Policist o vrnitvi predmeta izda
potrdilo, ki ga podpiše tudi upravičena oseba. Če oseba prevzema noče
podpisati, lahko policist izročitev dokumentira na drug način (fotografiranje,
snemanje ipd.), iz katerega je razvidno, da je bil predmet izročen na primernem
mestu in da je bila upravičena oseba navzoča.
(7) Če se je oseba očitno odpovedala
lastninski pravici do predmeta, policist ravna po določilih zakona, ki ureja
stvarnopravna razmerja.
60. člen
S predmetom, ki je bil zasežen osumljencu
kaznivega dejanja in ni njegova last, ali je bil najden na kraju kaznivega
dejanja in je njegov lastnik neznan, policist ravna po določilih zakona, ki
ureja kazenski postopek.
61. člen
(1) Policijska enota zasežene predmete
do izročitve pristojnemu organu hrani vidno ločeno v posebnem prostoru ter vodi
njihov pregled.
(2) Na vsakem predmetu morajo biti
naslednji podatki:
-      
šifra v skladu s pravili o pisarniškem poslovanju,
-      
njegova zaporedna številka v posamezni zadevi,
-      
ime in priimek policista, ki je vodil postopek.
(3) V policijski enoti so lahko
predmeti v drugem prostoru le, kadar je to upravičeno zaradi preiskovanja
zadeve (npr. pregled večje količine dokumentov), neupravičenim osebam pa je
onemogočen dostop.
62. člen
(1) Arhiva, dokumentov in uradnih
dopisov diplomatskih misij in konzulatov ter po predpisih označene diplomatske
in konzularne pošte ni dovoljeno odpirati, pregledati, zadrževati ali zaseči.
(2) Če policist zavrne konzularno
pošiljko, o tem napiše poročilo, v katerem utemelji razloge in potek postopka.
13. Vstop v tuje stanovanje in druge
prostore
63. člen
Policist lahko brez odločbe sodišča vstopi
v tuje stanovanje in druge prostore samo na podlagi določb zakona o kazenskem
postopku ali zakona o policiji.
64. člen
(1) Pred vstopom v tuje stanovanje in
druge prostore policist osebo v notranjosti seznani z razlogi za vstop, razen
če tega ni mogoče storiti, ker je treba ukrepati takoj in nepričakovano.
(2) Policist sme, kadar ni mogoče
drugače, za vstop v tuje stanovanje in druge prostore uporabiti tudi silo. Pred
nasilnim vstopom osebo v notranjosti na to opozori, razen če bi bila zaradi
opozorila ogrožena varnost ljudi ali premoženja ali izvedba postopka.
(3) Policist lahko vstopi v tuje
stanovanje in druge prostore z uporabo fizične ali mehanske sile, s pomočjo
drugih oseb ali priročnih sredstev glede na okoliščine in nujnost ukrepov za
varnost ljudi ali premoženja.
65. člen
Policist se sme zadrževati v tujem
stanovanju in drugih prostorih samo toliko časa, dokler obstajajo razlogi za
vstop.
66. člen
(1) Policist o vstopu v tuje
stanovanje in druge prostore izda potrdilo lastniku, najemniku ali uporabniku.
V potrdilu navede razloge za vstop in morebitne poškodbe, ki so nastale pri
vstopu.
(2) Če v prostoru po opravljeni
policijski nalogi ni lastnika ali drugega upravičenca, policist poskrbi za
varovanje prostora, v katerega je vstopil.
67. člen
(1) Policist v konzularni prostor ali
v prostor diplomatske misije ali mednarodne organizacije, ki ima status
diplomatske misije, ne sme vstopiti niti ne sme vstopiti v zasebno stanovanje
tujega diplomatskega predstavnika ali v vozilo, ki ga ta uporablja.
(2) Izjemoma sme policist vstopiti v
prostor diplomatske misije, če to zahteva šef misije, ali v konzularni prostor,
če to zahteva šef konzulata, oseba, ki jo on določi, ali šef diplomatske misije
države imenovanja. V takem primeru policist zahteva, naj mu tisti, ki je
zahteval vstop, to pisno potrdi.
(3) Ob požaru ali drugih nesrečah, ki
zahtevajo hitre zaščitne ukrepe, sme policist vstopiti v konzularni prostor, če
obstaja nevarnost za življenje ljudi ali večjo premoženjsko škodo. V takem
primeru se policist v konzularnem prostoru zadrži le za nujno potreben čas za
odvrnitev nevarnosti.
14. Uporaba tujega prevoznega sredstva
ali sredstva za zvezo
68. člen
Policist lahko v nujnih primerih tudi brez
sodelovanja upravičenca uporabi prevozno sredstvo, če za to izpolnjuje
predpisane pogoje, ali sredstvo za zvezo, če oceni, da zna z njim ravnati.
Predhodno policist upravičencu pojasni, da bo sredstvo uporabljeno zaradi
izvajanja policijske naloge, in če je možno, kdaj in kje bo vrnjeno in da mu bo
izdano potrdilo o uporabi.
69. člen
(1) O uporabi prevoznega sredstva ali
sredstva za zvezo policist izda imetniku potrdilo, iz katerega je razvidno,
katero sredstvo je bilo uporabljeno, kdaj in koliko časa, za prevozna sredstva
tudi število prevoženih kilometrov, vzrok uporabe in morebitne poškodbe,
nastale med uporabo.
(2) Ob izdaji potrdila policist
imetnika pouči, da ima pravico do povračila stroškov in morebitne škode, ki mu
je bila povzročena z uporabo.
III. PRISILNA SREDSTVA
70. člen
(1) Policist uporablja prisilna
sredstva na način, ki ga predpisujejo zakon o policiji, ta pravilnik in pravila
stroke.
(2) Za izvajanje nalog policije sme
policist uporabljati samo tista prisilna sredstva, ki so tipizirana in
sistemizirana za uporabo v policiji. Za vklepanje in vezanje oseb, prisilno
ustavljanje prevoznih sredstev ali če je neposredno ogroženo življenje
policista ali drugih oseb, sme policist izjemoma uporabiti tudi druga sredstva
in načine.
71. člen
(1) Pred uporabo prisilnih sredstev
policist osebi ukaže, kaj je dolžna storiti ali opustiti, in jo opozori, da bo
ob neupoštevanju ukaza uporabil prisilno sredstvo, razen če bi takšno opozorilo
onemogočalo izvedbo uradne naloge ali če okoliščine opozorila ne dopuščajo.
(2) Pri uporabi tehničnih sredstev
mora policist upoštevati navodila proizvajalca. Za uporabo tehničnih sredstev
mora biti ustrezno usposobljen po predpisanem programu in mora uporabljati
zaščitna sredstva.
72. člen
Policist prisilnih sredstev ne sme
uporabiti proti otrokom, vidno bolnim, starim, onemoglim osebam, vidno težkim
invalidom in vidno nosečim ženskam, razen če jih je potrebno prijeti, privesti
ali jim odvzeti prostost in policist ne more drugače obvladati njihovega
upiranja ali napada ali če ti neposredno ogrožajo življenje ljudi ali tuje
premoženje.
73. člen
(1) Pri odločanju o ustrezni vrsti in
intenziteti uporabe posameznega prisilnega sredstva mora policist upoštevati,
da je sorazmerno načinu, sredstvu in moči upiranja ali napada osebe.
(2) Če sme policist pri izvajanju
policijskih nalog v določenem primeru uporabiti več prisilnih sredstev hkrati,
mora uporabiti milejše. Hujše prisilno sredstvo sme uporabiti le, če je bila
uporaba milejšega sredstva neuspešna ali če zaradi okoliščin in razlogov za
varnost življenja, osebno varnost ali varnost premoženja ljudi ne bi bila mogoča.
(3) Prisilna sredstva je dopustno
uporabljati samo tako dolgo, dokler namen uporabe ni dosežen ali dokler se ne
izkaže, da namena ne bo mogoče doseči.
74. člen
(1) Policist, ki opravlja naloge pod
neposrednim vodstvom policijskega vodje, sme uporabiti prisilna sredstva samo
po njegovem ukazu, razen ob napadu nase ali na druge osebe ali če okoliščine
zahtevajo takojšnje ukrepanje. Policist o uporabi prisilnega sredstva takoj
poroča policijskemu vodji, ta pa poskrbi, da se uporaba evidentira na predpisan
način.
(2) Za policijskega vodjo se šteje
policist, ki je po položaju višji ali vodi enega ali več policistov pri
opravljanju policijskih nalog, ali tisti, ki je določen za vodenje konkretne
naloge.
75. člen
(1) Če zaradi uporabe prisilnih
sredstev nastanejo poškodbe, je potrebno poškodovanemu, takoj ko okoliščine
dopuščajo, zagotoviti prvo pomoč ali zdravniško pomoč. Če poškodovani ostane na
zdravljenju v zdravstveni ustanovi, policist o tem obvesti njegove najbližje.
(2) Če je bila posledica uporabe
prisilnih sredstev smrt, mora vodja policijske enote policistu takoj zagotoviti
psihosocialno pomoč.
(3) Psihosocialno pomoč na policistovo
željo ali po lastni presoji zagotovi tudi, če je bila posledica uporabe
prisilnega sredstva huda ali posebno huda telesna poškodba kakšne osebe.
76. člen
(1) Upiranje je vsako ravnanje, s
katerim določena oseba policistu onemogoča izvedbo zakonite policijske naloge.
(2) Upiranje je lahko pasivno ali
aktivno.
(3) Pri pasivnem upiranju oseba ne
upošteva policistovega zakonitega ukaza ali pa s svojim ravnanjem onemogoča
izvedbo policijske naloge (se usede, uleže, obrne stran, se prime za predmet
ali drugo podobno ravnanje).
(4) Aktivno upiranje je upiranje z
orožjem, orodjem, drugimi predmeti in sredstvi ali s fizično silo, pri čemer
ima oseba, ki se upira, namen policistu preprečiti izvedbo policijske naloge.
Za aktivno upiranje se štejejo tudi hujskanje k upiranju, beg osebe in
ogrožanje. Pri ogrožanju oseba s svojim položajem, kretnjami ali drugim
ravnanjem kaže na to, da bo napadla policista ali drugo osebo ali objekt, ki ga
policist varuje.
77. člen
(1) Napad je vsaka protipravna,
neposredna aktivnost storilca s fizično silo, orožjem, orodjem in drugimi
predmeti ali sredstvi z namenom, da bi policista ali koga drugega poškodoval
ali mu vzel življenje.
(2) Za napad se šteje tudi napad na
objekt, ki ga policist varuje.
1. Sredstva za vklepanje in vezanje
78. člen
(1) Sredstva za vklepanje in vezanje
so lisice, plastična zatega in vrvica. Za vklepanje in vezanje se šteje tudi
uporaba priročnih sredstev, kot so npr. lepilni trak, usnjen ali platnen pas,
vezalke in druga primerna sredstva, s katerimi je možno vkleniti ali zvezati
roke, noge ali oboje skupaj.
(2) Priročna sredstva mora policist
prenehati uporabljati takoj, ko so dosegljiva tipizirana in sistemizirana
sredstva.
79. člen
Sredstva za vklepanje in vezanje policist
uporabi tako, da z njimi vklene ali zveže roke ali/in noge, da prepreči napad,
beg ali samopoškodovanje osebe.
2. Plinski razpršilec
80. člen
(1) Za uporabo plinskega razpršilca se
šteje uporaba utekočinjenega plina ali drugega pršila.
(2) Policist ga uporabi tako, da s
pritiskom na sprožilec plinsko sredstvo ali pršilo sprosti neposredno proti
osebi.
3. Fizična sila
81. člen
(1) Za uporabo fizične sile se šteje
neposredna uporaba sile policista s strokovnimi prijemi, udarci, in meti.
(2) Za uporabo fizične sile se štejejo
tudi strokovni pritiski, individualna ali skupinska uporaba telesne sile za
potiskanje, odrivanje ali prenašanje oseb in potiskanje, odrivanje ali
razdvajanje množice.
(3) Pri individualni ali skupinski uporabi
telesne sile za potiskanje ali odrivanje oseb in potiskanje, odrivanje ali
razdvajanje množice lahko policisti uporabljajo intervencijski ščit.
(4) Za obvladovanje pasivnega upiranja
policist uporabi udarce in mete le v primeru, če ugotovi, da s strokovnimi
prijemi ali z uporabo fizične sile iz prejšnjega odstavka ne bo dosegel namena
uporabe.
4. Palica
82. člen
Za uporabo palice se šteje neposredna
uporaba gumijevke, palice z ročajem – tonfe, zložljive in druge sistemizirane
palice.
83. člen
(1) Palico policist praviloma uporabi
za udarjanje po telesu, lahko pa tudi za izvedbo strokovnega prijema, za
blokado, potiskanje, odrivanje ali prenašanje osebe.
(2) Če je le mogoče, se mora policist
izogibati udarjanju s palico po glavi, vratu in genitalijah.
84. člen
Proti osebi, ki se pasivno upira, sme
policist praviloma uporabiti palico le za izvedbo strokovnega prijema, za
potiskanje, odrivanje ali prenašanje, za udarjanje po telesu pa le, če ni drugih
možnosti, da bi obvladal takšno upiranje.
5. Plinska sredstva in druga sredstva
za pasivizacijo
85. člen
(1) Plinska sredstva so: plinska
pištola in puška za izstreljevanje plinskih nabojev ali snovi, plinska ročna
bomba in druga sredstva za razprševanje plinskih snovi.
(2) Druga sredstva za pasivizacijo so
bomba z zvočnim, svetlobnim, dimnim ali s kombinacijo navedenih učinkov,
gumijasti izstrelek in druga sistemizirana sredstva, ki se lahko uporabijo v ta
namen.
86. člen
(1) Uporabo plinskih sredstev, bombe z
zvočnim, svetlobnim, dimnim ali s kombinacijo navedenih učinkov in gumijastih
izstrelkov odredi generalni direktor policije, direktor policijske uprave ali
policist, ki ga za to pooblasti generalni direktor policije ali direktor
policijske uprave.
(2) Pri terorističnem dejanju,
ugrabitvi ali za prijetje osebe, ki se upira, napada, zabarikadira ali drugače
onemogoča izvedbo naloge ali neposredno ogroža življenje policista ali koga
drugega, sme policist uporabiti sredstva iz prvega odstavka po lastni presoji,
če ugotovi, da z milejšim prisilnim sredstvom naloge ni mogoče opraviti.
6. Vodni curek
87. člen
(1) Za uporabo vodnega curka se šteje
usmerjen vodni curek pod pritiskom, ki neposredno deluje na ljudi za preprečitev
dostopa, razganjanje, usmerjanje, označevanje ali za pasivizacijo. Uporablja se
lahko iz posebnega vozila, vodne črpalke ali iz vodnega omrežja.
(2) Uporabo vodnega curka odredi
generalni direktor policije, direktor policijske uprave ali policist, ki ga za
to pooblasti generalni direktor policije ali direktor policijske uprave.
7. Konjenica
88. člen
(1) Za uporabo konjenice se šteje
postopek policista s konjem za neposredno delovanje na ljudi, in sicer za
potiskanje ali razganjanje ob hujših ali množičnih kršitvah javnega reda.
(2) Za opravljanje nalog policije se
lahko uporabljajo le ustrezno izurjeni in opremljeni konji, ki morajo biti pod
neposrednim vodstvom policistov konjenikov.
89. člen
Uporabo policijske konjenice odredi
generalni direktor policije, direktor policijske uprave ali policist, ki ga za
to pooblasti generalni direktor policije ali direktor policijske uprave.
8. Posebna motorna vozila
90. člen
(1) Za uporabo posebnih motornih vozil
se šteje uporaba motornih vozil, opremljenih s posebno opremo za neposredno
delovanje na ljudi, in sicer za potiskanje in razganjanje.
(2) Uporabo posebnih motornih vozil
odredi generalni direktor policije, direktor policijske uprave ali policist, ki
ga za to pooblasti generalni direktor policije ali direktor policijske uprave.
9. Službeni pes
91. člen
(1) Za uporabo službenega psa se šteje
postopek policista vodnika, pri katerem službeni pes s telesom ali z ugrizom
neposredno deluje na osebo.
(2) Za opravljanje nalog policije se
lahko uporabljajo samo službeni psi, ki so ustrezno izurjeni in opremljeni in
jih vodijo usposobljeni policisti vodniki.
92. člen
Policist vodnik mora službenega psa, če je
le mogoče, ves čas nadzorovati, da osebe, proti kateri ga uporablja, po
nepotrebnem ne poškoduje.
10. Sredstva za prisilno ustavljanje prevoznih
sredstev
93. člen
(1) Sredstva za prisilno ustavljanje
prevoznih sredstev so bodičasti trakovi, bodičasta sredstva za preprečevanje
nadaljnje vožnje in druga sredstva, s katerimi policist voznika prisili k
ustavitvi vozila ali mu onemogoči pobeg z vozilom.
(2) Bodičaste trakove policist položi,
potegne ali neposredno vrže na vozišče pred vozilo, da predrejo in izpraznijo
pnevmatike.
(3) Bodičasta sredstva in naprave za
preprečevanje nadaljnje vožnje policist položi ali vrže na vozišče pred ali za
kolo vozila.
94. člen
(1) Druga sredstva za prisilno
ustavljanje prevoznih sredstev so zlasti:
-      
vozila,
-      
zaščitne ograje,
-      
lesene, betonske ali kovinske ovire,
-      
razsuti materiali.
(2) Druga sredstva policist uporabi
tako, da z njimi vozišče delno ali v celoti zapre in s tem onemogoči nadaljnja
vožnja ali na drug način doseže ustavitev vozila.
(3) Vozila, ki prevažajo nevarno
blago, ne smejo biti uporabljena za prisilno ustavljanje prevoznih sredstev.
95. člen
Pred uporabo sredstev za prisilno
ustavljanje prevoznih sredstev mora policist izvesti ustrezne ukrepe za
zagotovitev varnosti drugih udeležencev cestnega prometa.
11. Strelno orožje
96. člen
(1) Policist lahko uporabi službeno
strelno orožje, ki je sistemizirano v policiji.
(2) Izjemoma lahko uporabi tudi
strelno orožje, ki ni sistemizirano v policiji, če je neposredno ogroženo
njegovo življenje ali življenje druge osebe.
97. člen
Za zavarovanje življenja ljudi sme policist
uporabiti strelno orožje, če je ogroženo življenje ene ali več oseb, da
prepreči ali odvrne začeti protipravni napad napadalca.
98. člen
Kadar sme policist uporabiti strelno orožje
proti osebi, ki jo vodi ali spremlja, jo mora pred privedbo oziroma spremljanjem
opozoriti, da bo uporabil orožje, če bo poskušala pobegniti.
99. člen
(1) Napad na varovano osebo je vsak
neposreden napad s strelnim ali drugim orožjem, nevarnim orodjem ali drugimi
sredstvi, ali napad več napadalcev ali napadalca, ki je fizično močnejši ali
uporablja posebne spretnosti, s čimer je ogroženo življenje te osebe.
(2) Napad na varovani objekt je vsako
dejanje, s katerim storilec namerava poškodovati ali uničiti objekt, njegov
posamezni del ali naprave v objektu, če je s tem ogroženo življenje ene ali več
oseb.
100. člen
Neposreden napad na policista je napad s
strelnim ali drugim orožjem, nevarnim orodjem ali drugimi sredstvi, napad več
napadalcev ali napadalca, ki je fizično močnejši ali uporablja posebne
spretnosti, s čimer je ogroženo življenje policista.
101. člen
Za opozorilni strel se šteje strel v varno
smer.
102. člen
(1) Če oseba, zoper katero policist
sme uporabiti strelno orožje, beži proti skupini ljudi ali se v njej nahaja,
sme policist streljati le, če oseba neposredno ogroža življenje ljudi.
(2) Če oseba, zoper katero sme
policist uporabiti strelno orožje, beži proti državni meji, sme policist
streljati le tako, da izstrelek ne preleti državne meje.
12. Poročanje o uporabi prisilnih
sredstev
103. člen
Uporabo prisilnega sredstva mora policist
opisati v uradnem zaznamku.
104. člen
(1) V uradnem zaznamku policist navede
datum, čas in kraj uporabe prisilnega sredstva, vrsto uporabljenega prisilnega
sredstva, podatke o osebi, proti kateri ga je uporabil, pooblastilo, ki ga je
izvajal pred uporabo prisilnega sredstva, vzrok in način uporabe, posledice
uporabe in druge okoliščine, ki so pomembne za oceno zakonitosti in
strokovnosti uporabe prisilnega sredstva.
(2) Vodja policijske enote ali oseba,
ki jo ta pooblasti mora vsako uporabo prisilnega sredstva takoj preveriti in
oceniti, ali je bilo uporabljeno zakonito in strokovno, razen če ni za presojo
zakonitosti in strokovnosti uporabe ustanovljena posebna komisija.
(3) Če prisilno sredstvo uporabi ali
uporabo odredi vodja policijske enote, zakonitost in strokovnost uporabe
preveri in oceni nadrejeni vodja, kateremu je odgovoren za delo, ali oseba, ki
jo ta pooblasti.
105. člen
(1) Če policist izstreli opozorilni strel
ali je bilo prisilno sredstvo, razen sredstev za vklepanje in vezanje,
uporabljeno proti najmanj petim osebam in je bila pri tem povzročena lahka
telesna poškodba, mora direktor policijske uprave, na območju katere je bilo
uporabljeno prisilno sredstvo, ali vodja notranje organizacijske enote
generalne policijske uprave, če je prisilno sredstvo uporabil policist
generalne policijske uprave, imenovati najmanj tričlansko komisijo (v
nadaljnjem besedilu: komisija), ki razišče okoliščine uporabe prisilnega
sredstva in napiše poročilo, v katerem oceni, ali je bilo prisilno sredstvo
uporabljeno zakonito in strokovno.
(2) Če policist uporabi strelno orožje ali
s prisilnim sredstvom komu povzroči hudo telesno poškodbo, posebno hudo telesno
poškodbo ali smrt, komisijo imenuje generalni direktor policije.
(3) V odsotnosti direktorja policijske
uprave, vodje notranje organizacijske enote generalne policijske uprave ali
generalnega direktorja policije komisijo imenuje oseba, ki ga nadomešča.
(4) Pristojne osebe iz prvega, drugega ali
tretjega odstavka tega člena lahko imenujejo komisijo tudi za razjasnitev
drugih primerov uporabe prisilnega sredstva.
(5) Če pristojna oseba iz prvega, drugega
ali tretjega odstavka tega člena ne soglaša z oceno komisije, lahko od komisije
zahteva dodatno raziskavo okoliščin uporabe prisilnega sredstva ali imenuje
novo komisijo.
(6) Sklep o imenovanju komisije iz drugega
odstavka tega člena in poročilo komisije se posreduje organizacijski enoti
ministrstva za notranje zadeve, pristojni za usmerjanje in nadzor policije.
IV. POLICIJSKA POOBLASTILA NA VODAH
1. Preverjanje zastave plovila
106. člen
Kadar policist pri opravljanju nalog na
morju opazi plovilo brez zastave ali s sumljivo zastavo, osebi na plovilu na
primeren način ukaže, naj pokaže zastavo, po potrebi pa sporoči tudi ime
plovila, pristanišče, v katerem je prijavljeno, pristanišče, iz katerega
prihaja, in smer plovbe.
107. člen
Če oseba na plovilu ne pokaže zastave ali
ne sporoči zahtevanih podatkov ali če policist sumi, da je bilo na plovilu ali
s plovilom storjeno kaznivo dejanje ali prekršek, da poveljniku plovila znak,
naj ustavi.
2. Ustavitev plovila
108. člen
Ustavitev plovila pomeni tolikšno
zmanjšanje hitrosti plovila, da je še zagotovljena varna plovba, na policistov
ukaz pa tudi izključitev pogonskega sistema.
109. člen
(1) Znak za ustavitev plovila je vidni
ali zvočni signal (znaki mednarodnega signalnega kodeksa, naprava za dajanje
zvočnih znakov, modra vrteča se luč, megafon ali piščalka) z razdalje, ki
omogoča, da ga s plovila lahko vidijo oziroma slišijo.
(2) Ustni ukazi morajo biti jasni in
kratki: »USTAVITE PLOVILO, POLICIJSKA KONTROLA!, v slovenskem in v
angleškem jeziku, obvezno jih mora policist trikrat ponoviti.
110. člen
(1) Preden policist ukaže, naj se
plovilo ustavi, mora ugotoviti njegov zemljepisni položaj.
(2) Zemljepisnega položaja plovila ni
treba ugotavljati v priobalnem pasu, ko položaj določi opisno.
3. Pregled listin plovila, članov
posadke in potnikov
111. člen
(1) Ko se plovilo na znake ali ukaze
ustavi, policist pregleda listine in knjige plovila ter listine članov posadke
in potnikov.
(2) V neugodnih vremenskih razmerah
ali zaradi varnosti posadke ter plovil lahko policist poveljniku ustavljenega
plovila ukaže, naj odpluje v najbližje zavetrje ali pristanišče, kjer izvede
postopek.
112. člen
Policist sme poveljniku ustavljenega
plovila ukazati, naj listine in knjige plovila ter listine oseb prinese na
policijsko plovilo ter jih izroči na vpogled.
4. Pregled in preiskava plovila
113. člen
(1) Za pregled plovila se šteje
vizualni pregled zunanjega dela plovila in prostorov za vkrcavanje in
izkrcavanje oseb, prtljage in tovora ter prostorov za upravljanje plovila. Pregled
plovila zajema pregled naprav, opreme plovila, prtljage in tovora na plovilu.
(2) Pri preiskavi plovila policist
ravna po predpisih, ki urejajo kazenski postopek, postopek o prekršku in nadzor
nad prehajanjem državne meje.
114. člen
(1) Poveljnik plovila oziroma oseba,
ki jo on pooblasti, ima pravico biti navzoč pri pregledu oziroma preiskavi.
(2) Pregled oziroma preiskavo naprav,
pomembnih za varnost plovila, sme opraviti za to usposobljen policist oziroma
ob pomoči strokovno usposobljene osebe.
115. člen
Na zahtevo poveljnika plovila policist izda
potrdilo o pregledu plovila.
5. Zasledovanje in zajetje plovila
116. člen
Če se plovilo na znake in ukaze ne ustavi,
obstaja pa sum, da so bili kršeni predpisi Republike Slovenije, mednarodne
pogodbe ali pravila mednarodnega prava, vodja posadke na policijskem čolnu
odredi zasledovanje plovila.
117. člen
Zasledovanje plovila na morju se sme začeti
le v teritorialnem morju Republike Slovenije, nadaljevati se sme tudi na
odprtem morju, vendar se mora končati, ko zasledovano plovilo vpluje v tuje
teritorialne vode.
118. člen
(1) Če poveljnik plovila policistu
noče omogočiti pregleda ali preiskave plovila (odpreti skladišča, prostorov
ipd.) ali če je bilo s pregledom listin in knjig plovila ali s pregledom
oziroma preiskavo plovila ali na drug način ugotovljeno, da so bili kršeni
predpisi Republike Slovenije, mednarodne pogodbe ali pravila mednarodnega
prava, plovilo policist zajame in pripelje v najbližje pristanišče.
(2) Zajetje plovila pomeni ukrep, s
katerim policist prevzame nadzor nad plovilom.
119. člen
(1) O zajetju plovila policist napiše
zapisnik, ki vsebuje: podatke o plovilu, poveljniku, članih posadke in drugih
osebah na plovilu, navigacijske podatke o kraju in vzrokih ustavitve plovila,
meteorološke podatke, ugotovitve ob pregledu listin in knjig oziroma pregledu
ali preiskavi plovila, čas trajanja ustavitve plovila, v katero pristanišče je
bilo odpeljano in kateremu organu je bilo izročeno.
(2) Zapisnik podpišeta policist, ki je
plovilo zajel, in poveljnik zajetega plovila. Če poveljnik plovila noče
podpisati, je potrebno v zapisnik to napisati. Izvod zapisnika se izroči
poveljniku plovila.
120. člen
Zaradi pregleda, preiskave ali zajetja sme
policist stopiti na plovilo, ki je v postopku.
121. člen
(1) Če tuje vojaško plovilo prekrši
slovenske predpise o obalnem morju, ga policist s patruljnega plovila opozori,
naj zapusti naše vode.
(2) O tujem vojaškem plovilu, ki krši
slovenske predpise o obalnem morju, policist s patruljnega plovila obvesti
najbližjo enoto Slovenske vojske.
(3) Policist mora sestaviti uradni
zaznamek, ki vsebuje: čas, ko je tuje vojaško plovilo vplulo v obalno morje,
zemljepisni položaj, kategorijo in državno pripadnost tujega vojaškega plovila,
smer plovbe, znake, ki jih je dalo patruljno plovilo, in odgovore, ki jih je
dobilo, čas zadrževanja tujega vojaškega plovila v obalnem morju in druge
okoliščine, ki so pomembne za ugotovitev kršitve. Uradnemu zaznamku mora biti
priložena skica dogodka.
122. člen
Določila o uporabi policijskih pooblastil
na vodah iz IV. poglavja tega pravilnika se smiselno uporabljajo tudi,
kadar policist izvaja pooblastila na celinskih vodah.

Pravilnik o policijskih pooblastilih (Uradni
list RS, št. 40/06)
vsebuje naslednji končni določbi:
»V. KONČNI DOLOČBI
123. člen
Z dnem, ko začne veljati ta pravilnik,
preneha veljati Pravilnik o policijskih pooblastilih (Uradni list RS, št.
51/00, 48/03 – odl. US in 43/04 – ZKP-F).
124. člen
Ta pravilnik začne veljati trideseti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o policijskih pooblastilih (Uradni list RS, št. 56/08) vsebuje naslednjo končno določbo:
»21. člen
Ta pravilnik začne veljati petnajsti dan po
objavi v Uradnem listu Republike Slovenije.«.