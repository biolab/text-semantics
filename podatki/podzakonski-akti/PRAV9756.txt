I. SPLOŠNA DOLOČBA
1. člen
(vsebina pravilnika)
Ta pravilnik določa merila in kriterije za nabavo, hrambo in
uporabo opreme civilnih strokovnjakov za opravljanje nalog v mednarodnih
operacijah in misijah ter merila in kriterije za nabavo, hrambo in uporabo
opreme za zaposlene v državnih organih in pri drugih izvajalcih civilne obrambe
za opravljanje nalog na obrambnem področju.
II. OPREMLJANJE CIVILNIH STROKOVNJAKOV
2. člen
(oprema civilnih strokovnjakov)
(1) Opremo civilnih strokovnjakov sestavljajo delovna obleka,
osebna in delovna oprema ter sredstva. 
(2) Delovno obleko civilnih strokovnjakov sestavlja: 
-       
vetrovka ali bunda s snemljivo podlogo; 
-       
hlače s pasom; 
-       
brezrokavnik; 
-       
srajce z dolgimi in kratkimi rokavi; 
-       
čevlji; 
-       
pokrivalo; 
-       
oznake civilne obrambe. 
(3) Civilnim strokovnjakom pripada osebna in delovna oprema
ter sredstva, prilagojena klimatskim in drugim razmeram ter dolžini opravljanja
nalog v določeni mednarodni operaciji ali misiji, zlasti: 
-       
potovalna torba; 
-       
nahrbtnik; 
-       
spalna vreča; 
-       
osebni računalnik; 
-       
mobilni telefon. 
(4) Predstojnik organizacijske enote Ministrstva za obrambo
(v nadaljnjem besedilu: ministrstvo), pristojne za civilno obrambo, odloči o
vrsti in količini posameznih delov delovne obleke ter osebne in delovne opreme
ter sredstev, ki pripadajo civilnim strokovnjakom za opravljanje nalog v
določeni mednarodni operaciji ali misiji. 
(5) Opremo določeno s tem členom nabavlja in hrani
ministrstvo.
3. člen
(nošenje oznak)
Civilni strokovnjaki na delovni obleki nosijo oznako civilne
obrambe, našitek v obliki državne zastave, izvezen napis »SLOVENIJA« in izvezen
priimek. Med opravljanjem nalog v mednarodni operaciji ali misiji nosijo
civilni strokovnjaki tudi predpisane oznake mednarodne organizacije v okviru
katere se mednarodna operacija ali misija izvaja oziroma, če je tako določeno z
mednarodno pogodbo.
4. člen
(izročitev opreme)
(1) Civilni strokovnjak praviloma prejme delovno obleko v
hrambo in službeno uporabo, ko je uvrščen v seznam civilnih strokovnjakov pri
ministrstvu. 
(2) Osebno in delovno opremo ter sredstva lahko civilni
strokovnjak prejme v hrambo in jo lahko uporablja za usposabljanje ali vaje
pred napotitvijo v mednarodno operacijo ali misijo oziroma jo prevzame ob
napotitvi v mednarodno operacijo ali misijo. 
(3) Civilni strokovnjak po vrnitvi iz mednarodne operacije
ali misije zadrži delovno obleko iz prvega odstavka tega člena ter vrne osebno
in delovno opremo ter sredstva organizacijski enoti ministrstva, pristojni za
civilno obrambo.
5. člen
(zamenjava in odpis opreme)
(1) Uničeno, poškodovano ali dotrajano opremo civilnemu
strokovnjaku nadomesti med opravljanjem nalog v mednarodni operaciji ali misiji
organizacijska enota ministrstva, pristojna za civilno obrambo, če je to možno
in smotrno oziroma jo zagotovi na drug ustrezen način. 
(2) Delovna obleka civilnih strokovnjakov, določena s tem
pravilnikom, se praviloma odpiše po petih letih od uvedbe v uporabo.
III. OPREMA DRŽAVNIH ORGANOV IN DRUGIH IZVAJALCEV CIVILNE
OBRAMBE
6. člen
(oprema državnih organov)
(1) Državni organi in drugi izvajalci civilne obrambe lahko
zagotovijo na svoje stroške opremo s smiselno uporabo meril in kriterijev iz 2.
člena tega pravilnika za javne uslužbence oziroma tiste zaposlene, ki
opravljajo določene naloge na obrambnem področju kot so vodja priprav civilne
obrambe, njegov namestnik, upravitelj obrambnega načrta in drugi. Opremo
uporabniki lahko uporabljajo tudi za usposabljanje. 
(2) Na podlagi odločitve predstojnika državnega organa
oziroma drugega izvajalca civilne obramb oziroma osebe, ki jo pooblasti, se
lahko oprema iz prejšnjega odstavka zagotovi tudi osebam, ki so odgovorne za
izvajanje nalog v državnem organu ali pri drugem izvajalcu civilne obrambe v
izrednem ali vojnem stanju ter ob krizah.
IV. PREHODNA IN KONČNA DOLOČBA
7. člen
(odpis opreme in prenehanje veljavnosti)
(1) Ministrstvo opremo, ki se je zagotavljala na podlagi
Pravilnika o osebni oborožitvi in opremi, ki jo uporabljajo državni organi in
drugi izvajalci civilne obrambe v vojnem stanju (Uradni list RS, št. 45/97 in
65/97) za druge državne organe ali jim je bila dodeljena, odpiše po uveljavitvi
tega pravilnika. Osebno oborožitev ministrstvo zbere in hrani v skladu s
predpisi. 
(2) Z dnem uveljavitve tega pravilnika preneha veljati
Pravilnik o osebni oborožitvi in opremi, ki jo uporabljajo državni organi in
drugi izvajalci civilne obrambe v vojnem stanju (Uradni list RS, št. 45/97 in
65/97 – popr.).
8. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-12/2009-18
Ljubljana, dne 29. junija 2009
EVA 2009-1911-0011
dr. Ljubica Jelušič l.r. 
Ministrica 
za obrambo