I. SPLOŠNA DOLOČBA
1. člen
(vsebina pravilnika)
Ta pravilnik ureja razporeditev organiziranega
vzgojno-izobraževalnega dela (v nadaljnjem besedilu: pouk), roke za razpis
vpisa, roke za sprejemni preizkus, izpite in izdajo predpisanih listin, proste
dneve, razporeditev in trajanje šolskih počitnic za učence ter razporeditev
letnega dopusta, strokovnega izobraževanja ter nadaljnjega izobraževanja in
usposabljanja strokovnih delavcev šole.
II. VPIS IN SPREJEMNI PREIZKUS
2. člen
(razpis za vpis)
(1) Glasbena šola vpisuje otroke oziroma učence na podlagi
razpisa za vpis, ki ga objavi od 3. do 15. maja za naslednje šolsko leto.
(2) V razpisu glasbena šola navede izobraževalni program,
instrumente oziroma predmete, za katere se bo izvajal pouk, predvideno število
učencev in njihovo starost ter druge pogoje za vpis.
3. člen
(sprejemni preizkus)
Sprejemni preizkus se opravlja v glasbeni šoli v rednem roku
od 20. do 30. maja in v naknadnem roku od 20. do 25. avgusta.
4. člen
(evidenčno zbiranje prijav)
Evidenčno zbiranje prijav za vpis učencev v 2. in višje
razrede glasbena šola izvede od 5. do 25. aprila.
5. člen
(vpis)
(1) Glasbena šola vpisuje učence v 1. razred od 1. do
10. junija, v 2. in višje razrede pa od 20. do 24. junija za naslednje
šolsko leto.
(2) Glasbena šola lahko vpisuje učence iz prejšnjega
odstavka tudi naknadno, in sicer od 26. do 31. avgusta.
III. ŠOLSKO LETO
6. člen
(šolsko leto)
Šolsko leto se začne 1. septembra in konča
31. avgusta.
IV. POUK
7. člen
(ocenjevalna obdobja)
(1) Pouk v šolskem letu je organiziran v dveh ocenjevalnih
obdobjih.
(2) Prvo ocenjevalno obdobje traja od 1. septembra
do 31. januarja, drugo pa od 1. februarja do 24. junija.
8. člen
(trajanje pouka)
(1) Pouk traja pet dni v tednu, razen če minister,
pristojen za izobraževanje (v nadaljnjem besedilu: minister), zaradi
nadomeščanja dneva pouka v podrobnejših navodilih o šolskem koledarju ne določi
drugače.
(2) Ne glede na določbo prvega odstavka tega člena lahko
pouk v posameznem tednu traja šest dni, če je tako določeno v letnem delovnem
načrtu šole.
9. člen
(urnik)
(1) Tedenski razpored ur pouka po predmetniku in tedenski
razpored drugega vzgojno-izobraževalnega dela se določita z urnikom.
(2) V skladu z izobraževalnim programom traja ura individualnega
pouka 20, 30 oziroma 45 minut, ura skupinskega pouka pa 45 oziroma 60 minut.
(3) Če skupinski pouk traja strnjeno tri oziroma štiri
ure dnevno, imajo po drugi uri pouka učenci 10 do 15 minutni odmor.
V. POUKA PROSTI DNEVI
10. člen
(pouka prosti dnevi)
(1) Pouka prosti dnevi so:
-       
z zakonom določeni državni prazniki in drugi dela prosti dnevi,
-       
šolske počitnice in nedelje,
-       
sobote, razen če ni z letnim delovnim načrtom šole oziroma navodili
ministra zaradi nadomeščanja dneva pouka drugače določeno.
(2) Izjemoma lahko minister z navodili kot pouka prost dan
določi tudi katerikoli drug dan v šolskem letu.
(3) Za učence je pouka prost dan tudi dan šole, ko šola
za učence organizira različne dejavnosti in aktivnosti, opredeljene v letnem
delovnem načrtu.
(4) Glasbena šola lahko v letnem delovnem načrtu določi,
da se dva dneva pouka v šolskem letu izvedeta v drugem terminu, kot ju za pouk
določa šolski koledar, ne more pa ju izvesti na dan, ko pouk že poteka. Dneva
ne smeta biti določena v istem tednu, razmik med njima pa mora biti najmanj
teden dni.
11. člen
(počitnice)
(1) Učenci glasbenih šol imajo: jesenske, novoletne, zimske,
prvomajske in poletne počitnice:
(2) Jesenske počitnice trajajo praviloma en teden v času
praznikov (31. oktobra, 1. novembra). Ti prazniki so sestavni del
počitnic.
(3) Novoletne počitnice trajajo od 25. decembra do
izteka novoletnih praznikov.
(4) Zimske počitnice trajajo en teden in so razporejene
v dve časovni obdobji izmenično po območjih statističnih regij. Prvo obdobje se
začne tretji ponedeljek v februarju, drugo obdobje pa naslednji ponedeljek.
(5) Učenci glasbenih šol z območja Gorenjske, Goriške,
Notranjsko-kraške, Obalno-kraške, Osrednjeslovenske in Zasavske statistične
regije ter občin Jugovzhodne Slovenije: Ribnica, Sodražica, Loški Potok,
Kočevje, Osilnica in Kostel imajo zimske počitnice v prvem obdobju v tistem
šolskem letu, ki se začne z liho letnico, kadar se šolsko leto začne s sodo
letnico, pa v drugem obdobju.
(6) Učenci glasbenih šol z območja Jugovzhodne Slovenije
(razen občin iz petega odstavka tega člena), Koroške, Podravske, Pomurske,
Savinjske in Spodnjeposavske statistične regije imajo zimske počitnice v prvem
obdobju v tistem šolskem letu, ki se začne s sodo letnico, kadar se šolsko leto
začne z liho letnico, pa v drugem obdobju.
(7) Prvomajske počitnice se začnejo 27. aprila in
trajajo do izteka prvomajskih praznikov.
(8) Poletne počitnice trajajo od konca pouka do
31. avgusta.
VI. DOPUSTI, IZOBRAŽEVANJE IN USPOSABLJANJE STROKOVNIH
DELAVCEV
12. člen
(izraba letnega dopusta strokovnih delavcev)
Strokovni delavci izrabijo letni dopust med jesenskimi,
novoletnimi, zimskimi in prvomajskimi počitnicami, večino dopusta pa med
poletnimi počitnicami. V teh obdobjih se lahko vključujejo tudi v programe
nadaljnjega izobraževanja in usposabljanja v skladu z letnim delovnim načrtom šole.
13. člen
(nadaljnje izobraževanje in usposabljanje strokovnih
delavcev)
(1) Za vsakega strokovnega delavca šola z letnim delovnim
načrtom načrtuje med jesenskimi ali zimskimi počitnicami najmanj dva dni, med
poletnimi počitnicami pa najmanj tri dni nadaljnjega izobraževanja in
usposabljanja.
(2) Nadaljnje izobraževanje in usposabljanje strokovnih
delavcev se lahko načrtuje namesto med jesenskimi ali zimskimi počitnicami tudi
na proste sobote.
VII. ROKI ZA OPRAVLJANJE IZPITOV
14. člen
(izpitni roki)
(1) Letne izpite učenci opravljajo v junijskem roku od
11. do 20. junija; v jesenskem roku od 20. do 31. avgusta in od 10.
do 15. septembra ter v zimskem roku od 20. do 30. januarja.
(2) Učenci zaključnega razreda osnovne šole in zaključnega
razreda srednje šole lahko v glasbeni šoli opravljajo letni izpit tudi v
majskem roku od 15. do 20. maja.
(3) Popravne izpite učenci opravljajo od 20. do
30. junija ali od 20. do 30. avgusta.
(4) Popravni izpit učenec lahko opravlja le enkrat v posameznem
šolskem letu in le enkrat v istem vzgojno-izobraževalnem obdobju.
(5) V teh rokih lahko opravljajo izpite tudi učenci, ki
niso vpisani v glasbene šole.
(6) Izjemoma lahko ravnatelj določi tudi dodatne izpitne
roke.
VIII. RAZDELITEV OBVESTIL IN SPRIČEVAL
15. člen
(razdelitev obvestil in spričeval)
(1) Pisna obvestila o učnem uspehu učencev ob koncu
posameznih ocenjevalnih obdobij se učencem razdelijo zadnji dan pouka v
posameznem ocenjevalnem obdobju.
(2) Spričevala se učencem razdelijo zadnji dan pouka
oziroma najpozneje tri dni po končanem pouku. Ne glede na prejšnji stavek se
učencem, ki opravljajo letne izpite v jesenskem ali zimskem roku oziroma v
izpitnem roku, ki ga na podlagi šestega odstavka prejšnjega člena določi
ravnatelj, in učencem, ki opravljajo popravne izpite, spričevala razdelijo
najpozneje tri dni po opravljenem izpitu.
(3) V obvestila in spričevala se vpiše datum zadnjega
dne pouka v ocenjevalnem obdobju oziroma šolskem letu oziroma dan, ko je učenec
opravil popravni ali letni izpit.
IX. IZVAJANJE PRAVILNIKA
16. člen
(podrobnejša navodila o šolskem koledarju)
Minister za vsako naslednje šolsko leto do konca junija izda
podrobnejša navodila o razporeditvi pouka, počitnic in pouka prostih dni, rokih
za opravljanje izpitov ter datumih razdelitve obvestil in spričeval. Navodila
se objavijo na spletnih straneh ministrstva, pristojnega za izobraževanje (v
nadaljnjem besedilu: ministrstvo).
17. člen
(odstopanja)
Glasbena šola lahko v soglasju z ministrstvom ravna drugače,
kot je določeno s tem pravilnikom, kadar je to potrebno zaradi izrednih
okoliščin ali drugih utemeljenih razlogov, ne more pa začeti pouka pred
1. septembrom.
18. člen
(način in rok za izpolnitev izobraževalnega programa)
Če glasbena šola zaradi ukrepov iz prejšnjega člena v času,
ki je določen za pouk, ne more izpolniti izobraževalnega programa, ga mora
izpolniti na način in v roku, ki ga določi ministrstvo.
IX.a POSEBNA DOLOČBA
18.a člen
(ocenjevalna obdobja in zimske počitnice v šolskem letu
2022/2023)
(1) Prvo ocenjevalno obdobje v šolskem letu 2022/2023 traja
od 1. septembra 2022 do 27. januarja 2023, drugo ocenjevalno obdobje pa od 28.
januarja 2023 do 24. junija 2023.
(2) V šolskem letu 2022/2023 se prvo obdobje zimskih počitnic
začne 30. januarja 2023, drugo obdobje pa 6. februarja 2023.

Pravilnik o šolskem koledarju za glasbene šole
(Uradni list RS, št. 50/12) vsebuje naslednji končni določbi:
»X. KONČNI DOLOČBI
19. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o šolskem koledarju za glasbene šole (Uradni list RS, št. 44/01, 66/06 in
45/10), uporablja pa se do 31. avgusta 2012.
20. člen
(veljavnost pravilnika)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. septembra 2012.«.

Pravilnik o spremembi Pravilnika o šolskem
koledarju za glasbene šole (Uradni list RS, št. 20/19) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. septembra 2019.«.

Pravilnik o spremembah Pravilnika o šolskem
koledarju za glasbene šole (Uradni list RS, št. 36/19) vsebuje naslednjo končno določbo:
»KONČNA DOLOČBA
2. člen
(začetek veljavnosti in
uporabe)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. septembra 2019.«.

Pravilnik
o dopolnitvi Pravilnika o šolskem koledarju za glasbene šole (Uradni list RS,
št. 56/22)
vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik
o spremembi Pravilnika o šolskem koledarju za glasbene šole (Uradni list RS,
št. 71/23)
vsebuje naslednjo končno določbo:
»KONČNA DOLOČBA 
2. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.