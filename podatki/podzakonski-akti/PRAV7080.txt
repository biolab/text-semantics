I. SPLOŠNA DOLOČBA
1. člen
(1) S tem pravilnikom se ustanavlja priznanje Manevrske
strukture narodne zaščite (v nadaljnjem besedilu: MSNZ), ki se podeljuje za
izjemne zasluge pri organiziranju in delovanju MSNZ ter za prispevek in zasluge
pri opravljanju nalog po odločitvi organizatorja MSNZ. 
(2) Priznanje iz prejšnjega odstavka podeljuje minister za
obrambo kot red MSNZ in medaljo MSNZ.
II. VRSTE PRIZNANJ
2.1 Red MSNZ
2. člen
(1) Priznanje red MSNZ se lahko podeli pripadnikom MSNZ,
prejemnikom spominskega znaka Znak MSNZ 1990, ki so opravljali dolžnosti
organizatorjev MSNZ, za izjemne zasluge pri organiziranju in delovanju MSNZ v
obdobju od 17. maja do 4. oktobra 1990. 
(2) Za pomemben prispevek pri organiziranju MSNZ se priznanje
red MSNZ izjemoma lahko podeli tudi pripadniku MSNZ, ki ni opravljal dolžnosti
organizatorja MSNZ. 
(3) Priznanje red MSNZ ima tri stopnje in se podeljuje kot
red MSNZ I. stopnje, red MSNZ II. stopnje in red MSNZ III. stopnje.
3. člen
(1) Red MSNZ I. stopnje se praviloma podeli organizatorjem
MSNZ na državni ravni. 
(2) Red MSNZ II. stopnje se praviloma podeli organizatorjem
MSNZ na pokrajinski ravni. 
(3) Red MSNZ III. stopnje se praviloma podeli organizatorjem
MSNZ na občinski ravni.
4. člen
(1) Priznanje red MSNZ je obdano z reliefno oblikovanim
vencem z lipovimi listi. V sredini venca je reliefno oblikovan simbol MSNZ. Na
sredini, v zgornjem delu roba, je pritrjeno obešalo, prek katerega se priznanje
s kovinskim obročem pripne na vmesno nosilno ploskev. Vmesna nosilna ploskev je
pomanjšana medalja MSNZ, ki ima na sredini sprednjega dela vkovan umetni kamen
cirkon, premera 3 mm za I. stopnjo, 2 mm za II. stopnjo in 1 mm za III.
stopnjo. Na zadnji strani priznanja sta vgravirana ime in priimek prejemnika
ter letnica podelitve priznanja. Priznanje visi na temno modrem traku, na
katerem je na vsaki strani vzdolžno vtkana slovenska zastava. 
(2) Priznanja vseh treh stopenj so izdelana iz srebra.
5. člen
Nadomestne oznake za rede MSNZ so: 
-       
za red MSNZ I. stopnje moder pravokotnik, ki ima na vsaki strani
vzdolžno vtkano slovensko zastavo ter na sredini aplikacijo pozlačene vmesne
ploskve z vkovanim cirkonom premera 3 mm; 
-       
za red MSNZ II. stopnje moder pravokotnik, ki ima na vsaki strani
vzdolžno vtkano slovensko zastavo ter na sredini aplikacijo srebrno patinirane
vmesne ploskve z vkovanim cirkonom premera 2 mm; 
-       
za red MSNZ III. stopnje moder pravokotnik, ki ima na vsaki strani
vzdolžno vtkano slovensko zastavo ter na sredini aplikacijo bakreno patinirane
vmesne ploskve z vkovanim cirkonom premera 1 mm.
2.2 Medalja MSNZ
6. člen
(1) Priznanje medalja MSNZ se lahko podeli pripadnikom MSNZ,
prejemnikom spominskega znaka Znak MSNZ 1990, za prispevek in zasluge pri
opravljanju nalog po odločitvi organizatorja MSNZ v obdobju od 17. maja do 4.
oktobra 1990. 
(2) Priznanje medalja MSNZ ima tri stopnje in se podeljuje
kot zlata, srebrna in bronasta medalja MSNZ.
7. člen
(1) Zlata medalja MSNZ se lahko podeli pripadnikom MSNZ, ki
so s svojim delom in ravnanjem pomembno prispevali k uspešnemu izvajanju nalog,
med katere je šteti tajno zbiranje, varovanje in hrambo orožja, streliva in
vojaškega materiala oziroma vojaških ali obrambnih dokumentov v zasebnih
oziroma neuradnih prostorih in lokacijah ter obveščevalno in protiobveščevalno
dejavnost. 
(2) Srebrna medalja MSNZ se lahko podeli pripadnikom MSNZ, ki
so s svojimi delom in ravnanjem prispevali k uspešnejšemu izvajanju nalog, med
katere je šteti tajno zbiranje, varovanje in hrambo orožja, streliva in
vojaškega materiala oziroma vojaških ali obrambnih dokumentov v zasebnih
oziroma neuradnih prostorih in lokacijah ter obveščevalno in protiobveščevalno
dejavnost. 
(3) Bronasta medalja MSNZ se lahko podeli pripadnikom MSNZ za
uspešno izvajanje nalog, med katere je šteti tajno zbiranje, varovanje in
hrambo orožja, streliva in vojaškega materiala oziroma vojaških ali obrambnih
dokumentov v zasebnih oziroma neuradnih prostorih in lokacijah ter obveščevalno
in protiobveščevalno dejavnost.
8. člen
(1) Priznanje medalja MSNZ vseh treh stopenj je okrogle
oblike z nakazanimi petimi sklenjenimi obroči, ki se proti sredini dvigujejo do
okrogle ploskve. Osnovna ploskev je z vdolbenimi robovi od sredine proti robu
razdeljena na 13 enakih polj. Na sredini okrogle ploskve je simbol MSNZ. Na
zadnji strani je ob zgornjem robu napis MSNZ, v sredini sta vgravirana ime in
priimek prejemnika ter pod njima letnica podelitve priznanja. Priznanja so
glede na stopnjo zlate, srebrne in bronaste barve. Priznanje visi na zelenem
traku. 
(2) Priznanja vseh treh stopenj so izdelana iz srebra.
9. člen
Nadomestne oznake za medalje MSNZ so: 
-       
za zlato medaljo MSNZ zelen pravokotnik, ki ima na sredini 13 mm širok
pas zlate barve; 
-       
za srebrno medaljo MSNZ zelen pravokotnik, ki ima na sredini 13 mm širok
pas srebrne barve; 
-       
za bronasto medaljo MSNZ zelen pravokotnik, ki ima na sredini 13 mm
širok pas bronaste barve.
III. PREHODNE IN KONČNE DOLOČBE
10. člen
(1) Podelitev priznanja MSNZ je enkratna. Prejemnik priznanja
red MSNZ ni upravičen do priznanja medalja MSNZ in obratno. 
(2) Priznanje MSNZ se podeli najpozneje do konca leta 2007.
11. člen
(1) Za postopek predlaganja in podeljevanja, način nošenja
ter vodenje evidence priznanja MSNZ se uporabljajo določbe Pravilnika o
priznanjih Ministrstva za obrambo (Uradni list RS, št. 41/95, 44/96 in 2/03). 
(2) K predlogom za podelitev priznanja MSNZ predlagatelj
pridobi predhodno mnenje Sekcije MSNZ pri Zvezi veteranov vojne za Slovenijo.
12. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 017-02-20/2005-3
Ljubljana, dne 2. septembra 2005.
EVA 2005-1911-0015
Karl Erjavec l. r. 
Minister 
za obrambo