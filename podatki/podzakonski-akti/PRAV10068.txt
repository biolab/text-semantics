1. člen
(vsebina pravilnika)
(1) Ta pravilnik ureja ocenjevanje
uspešnosti diplomatov v notranji in zunanji službi Ministrstva za zunanje
zadeve (v nadaljnjem besedilu: ministrstvo). 
(2) Ta pravilnik se uporablja tudi za
ocenjevanje uradnikov in strokovno-tehničnih javnih uslužbencev v Ministrstvu
za zunanje zadeve, kadar je to izrecno določeno.
2. člen
(namen ocenjevanja)
(1) Ocenjevanje uspešnosti diplomatov se
izvaja zaradi spodbujanja kariere, odločanja o njihovem napredovanju in
odločanja o razporejanju na zahtevnejše delovno mesto v notranji službi ter na
delovno mesto v zunanjo službo. 
(2) Pri ocenjevanju uspešnosti dela
diplomata se upošteva prispevek posameznega diplomata k delovanju ministrstva
na podlagi medsebojne primerjave delovnih in strokovnih kvalitet diplomatov
primerljivih nazivov in delovnih mest. 
(3) Namen ocenjevanja uradnikov in
strokovno-tehničnih javnih uslužbencev je določen v zakonu, ki ureja sistem
plač v javnem sektorju, uredbi, ki ureja napredovanju uradnikov v nazive in
uredbi, ki ureja napredovanje javnih uslužbencev v plačne razrede.
3. člen
(elementi ocene)
(1) Pri ocenjevanju uspešnosti diplomatov
se uporabi kriterije, ki so določeni v prilogi 1 tega pravilnika. Priloga 1
vsebuje kriterije v skladu z elementi delovne uspešnosti, ki jih določa uredba,
ki ureja napredovanje javnih uslužbencev v plačne razrede, in druge kriterije,
na podlagi katerih se ocenjuje diplomate. 
(2) Za ocenjevanje ostalih javnih
uslužbencev v Ministrstvu za zunanje zadeve se upoštevajo elementi iz uredbe,
ki ureja napredovanje javnih uslužbencev v plačne razrede.
4. člen
(dodatni kriteriji)
(1) Poleg elementov iz prejšnjega člena se
pri določitvi ocene diplomatov upoštevajo tudi obrazložene pisne pohvale,
kritike, mnenja, priznanja za uspešnost in učinkovitost poslovanja in ugled
ministrstva ter ocene o uspešnosti priprav obiskov in izvedbi drugih delovnih
nalog, s strani nadrejenega, vodje direktorata oziroma sekretariata, v okviru
katerega opravlja dela in naloge diplomat, ter državnega sekretarja ali
ministra za zunanje zadeve (v nadaljnjem besedilu: minister). 
(2) Pri določitvi ocene diplomata nadrejeni
upošteva tudi pisne ali ustne pohvale oziroma kritike s strani strank v
konzularnih postopkih na predstavništvih (v nadaljnjem besedilu: stranke)
oziroma drugih oseb, s katerimi diplomat pri svojem delu redno prihaja v stik.
5. člen
(dodatni kriteriji ocenjevanja diplomatov
na položajih)
Pri diplomatih, ki opravljajo delo na
položajnih delovnih mestih, se poleg elementov in kriterijev iz 3. in 4. člena
tega pravilnika ocenjuje tudi sposobnost upravljanja s človeškimi in
materialnimi ter finančnimi viri, sposobnost spodbujanja in motiviranja
sodelavcev, sposobnost optimalne razporeditve delovnih nalog in dajanja
natančnih navodil za delo.
6. člen
(ocenjevalec)
(1) Oceno določi in z njo seznani javnega
uslužbenca tisti nadrejeni, ki mu je javni uslužbenec odgovarjal za svoje delo
na zadnji delovni dan v letu ocenjevalnega obdobja. Če nadrejeni, ki mu je
javni uslužbenec odgovarjal za svoje delo na zadnji delovni dan v letu
ocenjevalnega obdobja, v času podaje ocene, ni več njegov nadrejeni, javnega
uslužbenca z oceno seznani oseba, ki je javnemu uslužbencu nadrejena v času
seznanitve z oceno.
(2) Diplomate in druge javne uslužbence v
notranji službi ter vodje oddelkov v sektorjih in službah ocenjujejo vodje sektorjev
in služb. Kadar so v okviru
sektorja ali službe sistemizirani oddelki, lahko vodja o delu diplomata in
drugega javnega uslužbenca pridobi pisno mnenje od pristojnega vodje oddelka,
ki se upošteva pri določitvi ocene. Diplomate in druge javne uslužbence v
zunanji službi ocenjujejo vodje diplomatskih predstavništev in konzulatov ter
uradov Republike Slovenije v tujini. 
(3) Vodja predstavništva Republike
Slovenije v tujini, v katerem opravlja delo več kot deset javnih uslužbencev,
lahko pooblasti za določitev ocene namestnika vodje predstavništva, če je
namestnik v celoti zadolžen za vodenje določenega delovnega področja
predstavništva. 
(4) Vodje sektorjev ocenjuje generalni
direktor, ki vodi direktorat, v katerega delovno področje sodi sektor, vodje
služb pa generalni sekretar. Vodje služb, ki so organizirane v okviru širšega
kabineta ministra, ocenjuje minister. 
(5) Generalne direktorje, generalnega
sekretarja, vodjo kabineta ministra in vodje diplomatskih predstavništev in
konzulatov ter uradov Republike Slovenije v tujini oceni minister. 
(6) Pri ocenjevanju vodij diplomatskih
predstavništev, konzulatov in uradov Republike Slovenije v tujini lahko
minister pridobi mnenje pristojnega generalnega direktorja ali vodje matičnega
sektorja o oceni letnega dela diplomatskega predstavništva, konzulata oziroma
urada Republike Slovenije v tujini, rezultatih dela, sodelovanju z direktoratom
in matičnim sektorjem ter načinu poročanja in mnenje generalnega sekretarja o
zakonitem, urejenem, učinkovitem in gospodarnem ravnanju na področju služb
sekretariata. Pisno mnenje generalnega direktorja ali vodje matičnega sektorja
in generalnega sekretarja se upošteva pri določitvi ocene.
(7) Minister lahko pisno pooblasti
državnega sekretarja za ocenjevanje javnih uslužbencev, ki jih v skladu s tem
pravilnikom ocenjuje minister.
7. člen
(delna opisna ocena)
(1) Nadrejeni, ki preneha opravljati dela
in naloge na vodstvenem delovnem mestu ali opravljati funkcijo, je dolžan
pripraviti delno opisno oceno o delu njemu podrejenih javnih uslužbencev in jo
ob primopredaji poslov izročiti nasledniku. Če naslednik še ni določen, se
delne opisne ocene pošljejo službi ministrstva, pristojni za kadrovske zadeve. 
(2) Nadrejeni je javnemu uslužbencu, ki se
premešča v drugo notranjo organizacijsko enoto ministrstva ali v drug organ,
dolžan izdati delno opisno oceno. Javni uslužbenec delno opisno oceno posreduje
bodočemu nadrejenemu. 
(3) Delno opisno oceno je ocenjevalec
dolžan upoštevati pri rednem letnem ocenjevanju. 
(4) Delna opisna ocena se pripravi na
predpisanem obrazcu, ki je v prilogi 2 tega pravilnika.
8. člen
(določitev ocene)
Podlaga za določitev ocene diplomata so
kriteriji, ki so določeni v prilogi 1 tega pravilnika. Ocenjevalec je pri
določitvi ocene diplomata dolžan upoštevati elemente ocene in dodatne kriterije
iz 4. in 5. člena tega pravilnika, če so za to izpolnjeni pogoji.
9. člen
(seznanitev z oceno in veljavnost)
(1) Seznanitev z oceno se opravi v obliki
razgovora med javnim uslužbencem in nadrejenim, ki je v skladu s 6. členom tega
pravilnika določil oceno. Seznanitev se opravi v roku, ki ga določa uredba, ki
ureja napredovanje javnih uslužbencev v plačne razrede. Pri seznanitvi mora
oseba, ki javnega uslužbenca seznani z oceno, javnega uslužbenca seznaniti z
vsemi podatki, ki jih je upoštevala pri določitvi ocene. 
(2) Za razgovor po tem pravilniku se šteje
osebni razgovor nadrejenega z javnim uslužbencem. Za razgovor se šteje tudi
razgovor po telefonu ali s pomočjo drugih telekomunikacijskih naprav, ki
omogočajo razgovor ocenjevalca in javnega uslužbenca v živo, v primerih, ko se
zaradi premestitev v zunanjo ali notranjo službo nahajata na različnih
lokacijah. 
(3) V času razgovora mora vodja
diplomatskega predstavništva, konzulata ali urada Republike Slovenije v tujini
imeti podpisan ocenjevalni list, ki ga podpiše ocenjevalec. Po seznanitvi z
oceno mora podpisan ocenjevalni list poslati v službo ministrstva, pristojno za
kadrovske zadeve, najkasneje v roku sedem dni od opravljene seznanitve. Če
ocene ne pošlje v tem roku, se šteje, da ocenjevalnega lista ni podpisal. 
(4) Opravljena seznanitev se vpiše v
ocenjevalni list. V ocenjevalnem listu javni uslužbenec podpiše, da je
seznanjen z oceno. 
(5) Če javni uslužbenec ne želi opraviti
razgovora ali podpisati ocenjevalnega lista, nadrejeni sestavi uradni zaznamek,
v katerem navede razloge, zaradi katerih javni uslužbenec ni želel opraviti
razgovora ali podpisati ocenjevalnega lista in datum seznanitve z oceno. V tem
primeru se šteje, da je bila seznanitev veljavno opravljena.
10. člen
(zahteva za preizkus ocene)
(1) Javni uslužbenec lahko v skladu z
določbami zakona, ki ureja sistem plač v javnem sektorju, zahteva preizkus
ocene. Ocenjevalec lahko komisiji predloži svojo obrazložitev ocene. 
(2) Komisijo sestavljajo trije javni
uslužbenci, ki imajo najmanj enako stopnjo izobrazbe, kot se zahteva za delovno
mesto javnega uslužbenca, ki je zahteval preizkus ocene. Najmanj dva člana
komisije sta javna uslužbenca, ki sta seznanjena z delom javnega uslužbenca, ki
je zahteval preizkus ocene. Komisija izvede ustrezne dokaze, ki jih predlaga
javni uslužbenec, s katerimi preveri utemeljenost dejstev, ki so navedena v
zahtevi za preizkus ocene, če so dejstva odločilna za določitev ocene. 
(3) V postopku preizkusa ocene lahko po
pooblastilu javnega uslužbenca sodeluje predstavnik sindikata ali druga oseba,
ki jo pooblasti javni uslužbenec. Pri preizkusu ocene sodeluje predstavnik
službe, pristojen za kadrovske zadeve, ki komisiji zagotavlja administrativno
in strokovno pomoč pri izvedbi postopka preizkusa.
(4) O postopku preizkusa ocene se vodi
zapisnik, ki se narekuje v elektronski nosilec zvoka. 
(5) Preizkus ocene na diplomatskih
predstavništvih, konzulatih in uradih Republike Slovenije v tujini se lahko
opravi s pomočjo avdio- oziroma video-konferenčnih naprav in drugih tehničnih
sredstev, če prisotnost javnega uslužbenca ali članov komisije ni možna.
11. člen
(odločitev komisije)
Komisija za preizkus ocene odloča z večino
glasov. Po končanem preizkusu ocene komisija s svojo odločitvijo seznani
javnega uslužbenca in mu takoj vroči sklep o preizkusu ocene. V primeru
preizkusa s pomočjo avdio- oziroma video-konferenčnih naprav in drugih
tehničnih sredstev, se sklep takoj pošlje v vročitev javnemu uslužbencu.
12. člen
(vpliv na razporeditev)
(1) Minister oziroma posvetovalno telo, ki
ministru predlaga razporeditev diplomata na delovno mesto v zunanjo službo,
upošteva pri odločanju o razporeditvi oziroma pri oblikovanju predloga za
razporeditev med drugim tudi ocene uspešnosti diplomata v zadnjih treh letih. 
(2) Ocena uspešnosti diplomata v zadnjih
treh letih se lahko upošteva tudi pri razporeditvi diplomata, ki se je prijavil
na notranjo objavo prostega delovnega mesta oziroma na interni ali javni
natečaj za prosto delovno mesto v notranji službi.
13. člen
(vpliv na napotitev na izobraževanje ali
usposabljanje)
Če za napotitev na izobraževanje ali
usposabljanje kandidira več diplomatov, se pri določitvi najustreznejšega
kandidata upoštevajo tudi ocene uspešnosti diplomata v zadnjih treh letih.

Priloga
1: Podrobnejša opredelitev elementov delovne uspešnosti diplomata
Priloga
2: Delna opisna ocena

Pravilnik o ocenjevanju uspešnosti javnih
uslužbencev v Ministrstvu za zunanje zadeve (Uradni list RS, št. 12/11) vsebuje naslednji končni določbi:
»14. člen
(razveljavitvena
določba)
Z dnem uveljavitve tega pravilnika preneha
veljati Pravilnik o kriterijih za ocenjevanje uspešnosti diplomatov (Uradni
list RS, št. 36/05, 118/06, 21/08 in 17/09).
15. člen
(uveljavitev
pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o ocenjevanju uspešnosti javnih uslužbencev v Ministrstvu za zunanje
zadeve (Uradni list RS, št. 15/22) vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.