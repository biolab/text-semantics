I. SPLOŠNE DOLOČBE
1. člen
(vsebina)
(1) Ta pravilnik določa minimalne
higienske zahteve (v nadaljnjem besedilu: higienske zahteve), ki jih
morajo izpolnjevati kopališča in kopalna voda v bazenih ter način njihovega
ugotavljanja in spremljanja zaradi varovanja zdravja uporabnikov kopališč
oziroma bazenov.
(2) Zaradi varovanja zdravja
uporabnikov morajo kopalne vode v bazenih ustrezati zahtevam, ki jih določa ta
pravilnik oziroma ne smejo vsebovati mikroorganizmov, parazitov, rastlin ali
snovi v številu in koncentracijah, ki same ali v kombinaciji z drugimi snovmi
predstavljajo nevarnost za zdravje uporabnikov.
(3) Ne glede na prvi odstavek tega
člena se higienske zahteve za kopališča iz tega pravilnika ne uporabljajo za
kopalno vodo na naravnih kopališčih.
(4) Ta pravilnik se ne uporablja za
bazene, ki jih uporablja izključno posameznik oziroma fizična oseba ali člani
njegove družine.
2. člen
(izrazi)
Izrazi, uporabljeni v tem pravilniku,
pomenijo:
1.     
Bazen je proizvod oziroma objekt različnih oblik in dimenzij, v katerem
je kopalna voda v ograjenem prostoru ločena od tal, podzemne in površinske vode
ter se uporablja za rekreativne, športne, terapevtske ali druge aktivnosti.
Bazen je lahko del kopališke ali drugih dejavnosti. Glede na pripravo kopalne
vode se bazeni ločijo na konvencionalne bazene in biološke bazene.
2.     
Biološki bazen je bazen na prostem, v katerem priprava kopalne vode
poteka prek naravnih bioloških procesov v ekosistemu mikroorganizmov, rastlin
in avtohtonih majhnih živali, ki so lahko podprti s tehničnimi ukrepi. Ima
kopalno in regeneracijsko območje, med njima pa mora biti površina vode
neprekinjena.
3.     
Konvencionalni bazen je bazen v katerem priprava kopalne vode poteka z
razkuževanjem z rezidualnim učinkom.
4.     
Kopališča so bazenska in naravna. Bazenska kopališča so dvoranska
kopališča in kopališča na prostem. Naravna kopališča so kopališča na morju,
kopališča na stoječih vodah in kopališča na tekočih vodah.
5.     
Kopalna voda v bazenih (v nadaljnjem besedilu: kopalna voda) je voda, ki
jo istočasno ali v časovnem zaporedju uporabljata najmanj dve osebi.
6.     
Polnilna voda je voda, ki se uporablja za prvo polnjenje bazena in
dopolnjevanje bazena.
7.     
Priprava kopalne vode je zaporedje tehnoloških postopkov, s katerimi se
zagotavlja njena skladnost z zahtevami, ki jih določa ta pravilnik.
8.     
Higienske zahteve za kopališča so zahteve za urejenost in varnost
kopališča, ki jih izpolnjuje čisti del bazenskega kopališča oziroma kopenski
del naravnega kopališča.
3. člen
(upravljavec)
Za zagotavljanje higienskih zahtev je
odgovoren upravljavec bazena oziroma kopališča (v nadaljnjem besedilu: upravljavec).
Upravljavec ima odgovorno osebo, ki je zadolžena za vzdrževanje bazena oziroma
kopališča in skladnost kopalne vode v bazenih ter nemoteno delovanje naprav za
pripravo kopalne vode.
4. člen
(notranji nadzor)
(1) Upravljavec mora za vsak bazen oziroma
bazensko kopališče izvajati notranji nadzor na podlagi načrta zagotavljanja
varnosti kopalne vode, bazena oziroma bazenskega kopališča. Načrt zagotavljanja
varnosti kopalne vode, bazena oziroma bazenskega kopališča omogoča
prepoznavanje mikrobioloških, fizikalnih in kemičnih agensov, ki lahko
predstavljajo nevarnost za zdravje ljudi, izvajanje potrebnih ukrepov in
vzpostavljanje stalnega nadzora na tistih mestih (kritičnih kontrolnih točkah)
v bazenih oziroma bazenskih kopališčih, kjer se tveganja lahko pojavijo.
(2) Načrt iz prejšnjega odstavka
vsebuje tudi mesta vzorčenja, metode laboratorijskega preskušanja, najmanjšo
pogostost vzorčenja kopalne vode in dokumentacijo o tem.
(3) Upravljavec pripravi načrt iz
prvega odstavka tega člena v skladu z navodili za izdelavo načrta zagotavljanja
varnosti kopalne vode, bazena oziroma bazenskega kopališča, ki jih pripravi
Nacionalni inštitut za javno zdravje (v nadaljnjem besedilu: NIJZ) in so
objavljena na spletni strani NIJZ.
5. člen
(skladnost kopalne vode)
(1) Kopalna voda mora izpolnjevati
higienske zahteve, ki so določene z mikrobiološkimi, fizikalnimi in kemijskimi
parametri iz Priloge 1, ki je sestavni del tega pravilnika.
(2) Vzorec kopalne vode je skladen, če
vrednost posameznega preiskanega parametra ustreza higienskim zahtevam iz
Priloge 1 tega pravilnika.
(3) Vzorec kopalne vode je neskladen,
če vrednost posameznega preiskanega parametra ne ustreza higienskim zahtevam iz
Priloge 1 tega pravilnika.
(4) Ugotovitev o skladnosti oziroma
neskladnosti vzorca kopalne vode da laboratorij, ki ga je preskušal.
(5) Če je vzorec kopalne vode
neskladen, upravljavec razišče vzroke za neskladnost in izvede ustrezne ukrepe
za njihovo odpravo. O vzrokih za neskladnost in o izvedenih ukrepih upravljavec
vodi evidenco.
(6) V primeru neskladnosti upravljavec
oceni primernost kopalne vode za kopanje v skladu z merili, ki jih pripravi
NIJZ in so objavljena na spletni strani NIJZ. Če je vzorec kopalne vode
neprimeren za kopanje, upravljavec o tem nemudoma obvesti NIJZ. Navodilo
upravljavcem za obveščanje, kadar je kopalna voda v bazenih neprimerna za
kopanje, pripravi NIJZ in je objavljeno na spletni strani NIJZ.
6. člen
(kakovost polnilne vode)
(1) Polnilna voda mora izpolnjevati
pogoje, ki jih določa predpis, ki ureja pitno vodo, razen glede naravne
vsebnosti mineralnih snovi, ki ne motijo postopkov priprave kopalne vode.
(2) Če polnilna voda ni iz javnega
sistema za oskrbo s pitno vodo, upravljavec enkrat letno preveri njeno kakovost
v skladu s predpisom, ki ureja pitno vodo.
(3) Kakovost polnilne vode za biološke
bazene mora biti skladna s prvim in drugim odstavkom tega člena in Tabelo 5
Priloge 1 tega pravilnika.
7. člen
(neprekinjene in samodejne meritve)
(1) Upravljavec zagotovi neprekinjene
in samodejne meritve kopalne vode v bazenih v skladu s Prilogo 2, ki je
sestavni del tega pravilnika. Vrednosti vseh parametrov se enkrat dnevno
preverijo z ročnimi meritvami.
(2) Meritve iz prejšnjega odstavka se
opravijo približno v sredini daljše stranice pravokotnih bazenov ali na
podobnem ustreznem mestu v bazenih nepravilnih oblik.
(3) Upravljavec najmanj enkrat letno
zagotovi umerjanje (preverjanje pravilnosti delovanja) merilnih naprav za ročno
in neprekinjeno merjenje parametrov. Upravljavec vodi dokumentacijo o umerjanju
oziroma preverjanju delovanja merilnih naprav in o merjenju parametrov.
8. člen
(obratovanje bazena)
Bazen lahko obratuje sezonsko ali celo
leto. Kot celo leto se šteje, če bazen obratuje najmanj osem mesecev na leto.
II. POSEBNE HIGIENSKE ZAHTEVE ZA KOPALNE VODE
V KONVENCIONALNIH BAZENIH
9. člen
(priprava kopalne vode)
(1) Pri pripravi kopalne vode je treba
opraviti najmanj razkuževanje z rezidualnim učinkom in korekcijo pH-vrednosti.
(2) Odstop od zahtev iz prejšnjega
odstavka je mogoč le, če so izpolnjeni naslednji pogoji:
-       
polnilna voda se dodaja v količini najmanj 10 m³/dan/kopalca,
-       
temperatura kopalne vode ne presega 21 ºC in
-       
celotna prostornina bazena se dnevno prazni in čisti.
(3) Snovi, ki se uporabljajo za
pripravo kopalne vode in nečistoče, ki jih te snovi vsebujejo ter njihovi
stranski produkti, ne smejo biti v kopalni vodi v višji koncentraciji, kot
določa ta pravilnik in ne smejo, posredno ali neposredno, vplivati na zdravje
ljudi. Kopalni vodi se ne sme dodati nobenih drugih snovi, razen snovi, ki so
potrebne za njeno pripravo.
(4) Za bazene s kopalno vodo, ki ima
priznano lastnost naravnega zdravilnega sredstva in v katerih se ne zagotavlja
priprava kopalne vode v skladu s prvim odstavkom tega člena ter ne izpolnjuje
pogojev iz drugega odstavka tega člena, se ob vstopu v bazen na vidnem mestu
objavi naslednje opozorilo: »Voda v bazenu ni razkužena. V vodi so lahko
prisotni mikroorganizmi, ki predstavljajo tveganje za prenos nalezljivih
bolezni, in snovi, ki predstavljajo tveganje za zdravje kopalcev.«.
(5) Opozorilo iz prejšnjega odstavka
je izpisano s krepko pisavo in z velikimi tiskanimi črkami, velikosti najmanj 3 cm.
(6) Če je kopalna voda, ki ji je
priznana lastnost naravnega zdravilnega sredstva, zaradi polnilne vode
neskladna z mejno vrednostjo parametra Trihalometani (vsota) iz Tabele 2
Priloge 1 tega pravilnika, upravljavec pripravi sanacijski načrt za pripravo
kopalne vode, ki vsebuje tudi časovne roke in program za preverjanje
učinkovitosti ukrepov.
10. člen
(neprekinjene in samodejne meritve
v konvencionalnem bazenu)
Upravljavec v konvencionalnem bazenu
zagotavlja neprekinjeno in samodejno merjenje temperature, prostega klora, če
se kot sredstvo za razkuževanje uporablja klorovo sredstvo, redoks potenciala
in pH-vrednosti kopalne vode v skladu s Tabelo 2 Priloge 2 tega pravilnika ter
samodejno korekcijo vrednosti parametrov z dozirnimi napravami.
11. člen
(dodajanje polnilne vode)
(1) Upravljavec konvencionalnega
bazena ima izdelan in dokumentiran režim dodajanja polnilne vode. V konvencionalnem
bazenu se dnevno nadomesti najmanj 30 litrov kopalne vode s polnilno vodo na
uporabnika, kar se preverja z merilcem količine dodane vode.
(2) Upravljavec dnevno vodi
dokumentacijo o skupni dnevni količini dodane polnilne vode.
12. člen
(menjava kopalne vode)
(1) Pri konvencionalnih bazenih, ki
obratujejo celo leto, se najmanj enkrat letno celotni obtočni sistem, vključno
z bazeni, popolnoma izprazni, izpere, napolni in hiperklorira za dve uri. Enak
postopek se izvedei pri bazenih, ki obratujejo sezonsko, pred začetkom
njihovega obratovanja.
(2) O menjavi kopalne vode in drugih
ukrepih iz prejšnjega odstavka upravljavec izdela zapis, ki je sestavni del
evidence obratovanja bazena oziroma bazenskega kopališča iz Priloge 2 tega
pravilnika.
III. POSEBNE HIGIENSKE ZAHTEVE ZA KOPALNE VODE V BIOLOŠKIH
BAZENIH
13. člen
(največje dovoljeno število obiskovalcev
na dan)
(1) Upravljavec določi največje
dovoljeno število obiskovalcev na dan, ki ga izračuna iz vsote prostornine vode
kopalnega in regeneracijskega območja po formuli:
N= V1+V2/10 m3
N – dovoljeno število obiskovalcev na dan
V1 – prostornina vode v kopalnem
območju bazena (m3)
V2 – prostornina vode v
regeneracijskem območju bazena (m3)
10 m3 – najmanjša skupna
prostornina vode na obiskovalca na dan.
(2) Prostornina vode v obtoku in v
kateri koli dodatni tehnični napravi (filtri, usedalniki) se pri izračunu vsote
prostornine vode iz prejšnjega odstavka ne upošteva.
(3) Dovoljeno število kopalcev, ki so
lahko hkrati v kopalni vodi, je 20 odstotkov dovoljenega števila obiskovalcev
na dan. Kratkotrajna preseganja dovoljenega števila kopalcev so dovoljena do 5
odstotkov dovoljenega števila obiskovalcev na dan. Večja odstopanja od
dovoljenega števila kopalcev predstavljajo tveganje za zdravje ljudi, zato je
treba bazen zapreti za najmanj 24 ur.
14. člen
(regeneracijsko območje)
Biološki bazen ima regeneracijsko območje,
ki je vsaj v 80 odstotkih površine zasajeno z izbranimi rastlinami in
nedostopno za kopalce.
15. člen
(dostop v kopalno vodo)
Območja dostopa v kopalno vodo so varna in
zasnovana tako, da se v največji meri prepreči resuspenzija usedline v
biološkem bazenu.
16. člen
(dodajanje polnilne vode)
V 24 urah se na skupno prostornino
biološkega bazena lahko doda do 5 odstotkov polnilne vode.
17. člen
(uporaba dodatne opreme in postopkov
kopalne vode)
(1) V kopalni vodi biološkega bazena
se lahko uporabljajo dodatna oprema in tehnološki postopki, če izboljšajo
pripravo kopalne vode v biološkem bazenu in higiensko kakovost vode in če ne
povzročijo biološke škode. Dodatne naprave, oprema in tehnološki postopki v
kopalni vodi ne smejo tvoriti aerosola.
(2) Polnilno in kopalno vodo
biološkega bazena se lahko umetno segreva dokler temperatura kopalne vode ne
doseže 23 °C.
18. člen
(omejitve pri uporabi bazena in prepovedi)
(1) Najmanjša globina kopalnega dela
biološkega bazena je 0,8 m, razen neposredno ob obali.
(2) Na kopališču z biološkim bazenom
ne sme biti vodnih ptičev in rib.
19. člen
(neprekinjene in samodejne meritve)
Upravljavec v biološkem bazenu z napravami
za neprekinjeno in samodejno merjenje zagotavlja meritve temperature vode,
temperature zraka, nasičenost s kisikom, pH-vrednosti in električne
prevodnosti.
20. člen
(uporaba določb drugih predpisov)
Poleg pogojev iz tega pravilnika, biološki
bazeni izpolnjujejo tudi pogoje iz 28. do 34. člena Pravilnika o tehničnih
ukrepih in zahtevah za varno obratovanje kopališč in za varstvo pred utopitvami
na kopališčih (Uradni list RS, št. 88/03, 56/06, 26/07 – ZVU-A in 84/07),
ki veljajo za naravna kopališča.
IV. LABORATORIJSKA PRESKUŠANJA IN OBVEŠČANJE
21. člen
(odvzem vzorcev in laboratorijska
preskušanja)
(1) Parametri laboratorijskih
preskušanj vzorcev kopalne vode in njihove mejne vrednosti so določeni v
Prilogi 1 tega pravilnika.
(2) Odvzem vzorcev, laboratorijsko
preskušanje odvzetih vzorcev in ugotovitve o skladnosti preskušenih vzorcev
kopalne vode opravljajo laboratoriji, ki izpolnjujejo splošna merila za
delovanje preskusnih laboratorijev v skladu s standardom SIST EN ISO/IEC 17025,
ki imajo akreditirano metodo za vzorčenje za mikrobiološka preskušanja v skladu
s standardom SIST EN ISO 19458:2006 in ki imajo akreditiranih vsaj 60 odstotkov
vseh laboratorijskih metod za parametre, ki so določeni za konvencionalne
oziroma biološke bazene v skladu s Prilogo 1 tega pravilnika.
(3) Laboratorijsko preskušanje vzorcev
se opravi po metodah iz Priloge 1 tega pravilnika.
(4) Rrezultat laboratorijskega
preskušanja vzorca kopalne vode vsebuje ugotovitev o skladnosti vzorca.
(5) Laboratoriji rezultate
laboratorijskih preskušanj in terenskih meritev odvzetih vzorcev kopalne vode
najpozneje v desetih dneh po odvzemu vzorca posredujejo upravljavcu, za
parameter Legionella sp. pa mu rezultate laboratorijskih preskušanj
posredujejo najpozneje v dvajsetih dneh po odvzemu vzorca.
22. člen
(obseg in pogostost odvzema vzorcev in
laboratorijskih preskušanj)
(1) Upravljavec v vsakem bazenu
zagotovi odvzem vzorca kopalne vode in laboratorijsko preskušanje odvzetega
vzorca v skladu s parametri iz Priloge 1 tega pravilnika.
(2) Ne glede na prejšnji odstavek za
kopalno vodo iz četrtega odstavka 9. člena tega pravilnika upravljavec
zagotovi odvzem vzorca kopalne vode in laboratorijsko preskušanje odvzetega
vzorca v skladu s Tabelo 1 Priloge 1 tega pravilnika.
(3) Upravljavec zagotovi odvzem vzorca
kopalne vode vedno pred začetkom obratovanja (prvič ali po kakršnikoli
prekinitvi obratovanja), dodatno pa v primeru higienskih indikacij, po koncu
onesnaženja ali po spremembah v pripravi kopalne vode.
(4) Upravljavec zagotovi enakomernost
časovnih presledkov med posameznimi odvzemi vzorcev kopalne vode.
23. člen
(obseg in pogostost odvzema vzorcev in
laboratorijskih preskušanj v konvencionalnih bazenih)
(1) Upravljavec v konvencionalnem
bazenu, ki obratuje celo leto, zagotovi odvzem vzorca kopalne vode in
laboratorijsko preskušanje odvzetega vzorca najmanj enkrat mesečno, v bazenu,
ki obratuje sezonsko, pa najmanj dvakrat mesečno, v skladu s Tabelo 1 in Tabelo
2 Priloge 1 tega pravilnika. Če sta dva bazena ali največ trije bazeni s skupno
vodno kopalno površino do 30 m2 in globine vsaj 0,6 m vezani tako,
da v njih doteka identična polnilna voda in se izvaja ista priprava kopalne
vode, upravljavec zagotovi izmenično odvzem vzorca le iz enega bazena.
(2) Ne glede na prejšnji odstavek
lahko upravljavec zagotovi odvzem vzorca kopalne vode v konvencionalnih
bazenih, ki obratujejo celo leto, najmanj enkrat na dva meseca, v
konvencionalnih bazenih, ki obratujejo sezonsko, pa najmanj enkrat mesečno, če
dokaže, da je bilo v preteklem koledarskem letu več kot 80 odstotkov odvzetih
vzorcev kopalne vode v skladu z mejnimi vrednostmi iz Tabele 1 in Tabele 2
Priloge 1 tega pravilnika.
(3) Ne glede na prvi in drugi odstavek
tega člena za konvencionalne bazene s prostornino manj kot 100 m3 in
globine manj kot 1,35 m upravljavec zagotovi odvzem vzorca kopalne vode in
laboratorijsko preskušanje odvzetega vzorca najmanj enkrat mesečno v skladu s
Tabelo 1 Priloge 1 tega pravilnika. Ta določba velja za konvencionalne bazene,
ki so del turistične oziroma gostinske dejavnosti, v stavbah za nastanitev z
največ 20 ležišči in ki jih uporabljajo izključno osebe, nastanjene v stavbi.
(4) Določbe prejšnjega odstavka se ne
uporabljajo za bazene, v katerih je temperatura kopalne vode več kot ali enaka
23 °C in obstaja možnost aerosolizacije vode.
24.  člen
(obseg in pogostost odvzema vzorcev in
laboratorijskih preskušanj za biološke bazene)
(1) Upravljavec v biološkem bazenu,
zagotovi odvzem vzorca kopalne vode in laboratorijsko preskušanje odvzetega
vzorca najmanj dvakrat mesečno, v skladu s Tabelo 3 in Tabelo 4 Priloge 1 tega
pravilnika.
(2) Ne glede na prejšnji odstavek
lahko upravljavec zagotovi odvzem vzorca kopalne vode v bioloških bazenih
najmanj enkrat mesečno, če
dokaže, da je bilo v preteklem koledarskem letu več kot 80 odstotkov odvzetih
vzorcev kopalne vode v skladu z mejnimi vrednostmi iz Tabele 3 in Tabele 4
Priloge 1 tega pravilnika.
25. člen
(register kopalnih voda)
(1) Laboratoriji posredujejo rezultate
laboratorijskih preskušanj in terenskih meritev odvzetih vzorcev kopalne vode
enkrat letno, najpozneje do 1. marca za preteklo leto, v elektronski
obliki NIJZ, ki vodi register kopalnih voda.
(2) Upravljavec pred začetkom
opravljanja kopališke ali druge dejavnosti oziroma ob vsaki spremembi te
dejavnosti NIJZ v elektronski obliki posreduje podatke, ki se nanašajo na bazen
oziroma kopališče.
(3) Elektronske obrazce za
posredovanje podatkov iz prvega in drugega odstavka tega člena pripravi NIJZ in
so objavljeni na spletni strani NIJZ.
26. člen
(poročilo upravljavca)
(1) Upravljavec izdela letno poročilo
o kakovosti kopalne vode po parametrih in v skladu z zahtevami o odvzemu
vzorcev kopalne vode iz 21. člena tega pravilnika za vsak bazen.
(2) Navodilo upravljavcem za pripravo
letnega poročila iz prejšnjega odstavka pripravi NIJZ in je objavljeno na
spletni strani NIJZ.
27. člen
(informacije o kakovosti kopalne vode)
(1) Upravljavec na informacijskem
mestu bazena oziroma bazenskega kopališča za vsak bazen namesti obvestilo, na
katerem so z velikimi tiskanimi ter dobro vidnimi in čitljivimi črkami
objavljene informacije o rezultatih laboratorijskih preskušanj z ugotovitvijo
skladnosti za najmanj zadnje laboratorijsko preskušanje kopalne vode.
Upravljavec hrani rezultate laboratorijskih preskušanj tri leta.
(2) Poleg podatkov iz prejšnjega
odstavka upravljavec na informacijskem mestu objavi tudi podatke o pogostnosti
odvzema vzorcev v posameznih bazenih ter pojasnilo v zvezi z oceno skladnosti
vzorca kopalne vode, in sicer:
-       
kopalna voda je skladna,
-       
kopalna voda je neskladna in primerna za kopanje,
-       
kopalna voda je neskladna in ni primerna za kopanje.
(3) Na informacijskem mestu se navede,
kje pri upravljavcu lahko obiskovalci bazenskega kopališča dobijo na vpogled
rezultate laboratorijskih preskusov vzorcev kopalne vode za tekoče leto.
(4) Upravljavec letno poročilo o
kakovosti kopalne vode za preteklo leto objavi na informacijskem mestu bazena
oziroma bazenskega kopališča.
28. člen
(informacije o dnevni gostoti
obiskovalcev/kopalcev v biološkem bazenu in o tveganjih za zdravje ljudi)
Na vidnem mestu ob vhodu v kopališče z
biološkim bazenom, dostopih v vodo biološkega bazena in ob biološkem bazenu se
objavita naslednji obvestili, izpisani s krepko pisavo in velikimi tiskanimi
črkami, velikosti najmanj 3 cm:
-       
»Zaradi varovanja zdravja ljudi in vzdrževanja kakovosti kopalne vode v
biološkem bazenu lahko kopališče obišče največ X oseb (dovoljeno število
obiskovalcev na dan), v bazenu pa se lahko istočasno kopa največ X kopalcev
(dovoljeno število kopalcev)«;
-       
»Voda v bazenu ni razkužena. V vodi so lahko prisotni mikroorganizmi, ki
predstavljajo tveganje za prenos nalezljivih bolezni.«.
V. HIGIENSKE ZAHTEVE ZA BAZENE OZIROMA KOPALIŠČA
29. člen
(higienski red na kopališčih)
(1) Zagotavljanje higienskih zahtev na
bazenih oziroma kopališčih upravljavec določi s higienskim redom, ki je del
kopališkega reda in se objavi na vidnem mestu kopališča.
(2) Higienski red, ki vsebuje osnovna
higienska pravila ravnanja za kopalce oziroma obiskovalce, pripravi NIJZ in se
objavi na spletni strani NIJZ.
30. člen
(materiali in snovi, ki prihajajo v stik s
kopalno in polnilno vodo v bazenu in na kopališču)
Materiali in snovi, ki prihajajo v stik s
kopalno in polnilno vodo v bazenu oziroma na kopališču razen snovi, ki se
uporabljajo za pripravo kopalne vode, ne smejo vplivati na fizikalne, kemijske
ali mikrobiološke lastnosti vode.
31. člen
(urejenost bazenskega kopališča)
(1) Bazensko kopališče se loči na
čisti in nečisti del. Čisti del obsega zlasti bazen z bazensko ploščadjo
oziroma površine, ki obdajajo biološki bazen. Bazenska ploščad oziroma
površine, ki obdajajo biološki bazen so urejene tako, da voda s teh površin ne
more odtekati v bazen ali v obtočni sistem.
(2) V območju bioloških bazenov
bazenček za razkuževanje nog ali sistem bočnih prh ni potreben.
(3) Vsa oprema bazena in bazenske
ploščadi je izdelana iz materialov, ki so odporni na korozijske vplive vode in
zraka.
(4) V čistem delu bazenskega kopališča
je prepovedana uporaba talnih oblog iz vseh vrst tekstilnih materialov oziroma
podobnih oblog, ki onemogočajo učinkovito čiščenje.
32. člen
(načrt čiščenja)
(1) Upravljavec ima izdelan načrt
čiščenja kopališča oziroma bazena, ki vsebuje najmanj naslednje podatke: kaj
čistiti, kako čistiti, s čim čistiti, kdaj čistiti in kdo opravlja čiščenje.
(2) Čiščenje se izvaja dnevno po
obratovalnem času, če je to potrebno, pa tudi med obratovalnim časom.
(3) Upravljavec izvaja čiščenje po
izdelanem načrtu čiščenja in zagotovi nadzor izvajanja čiščenja ter vodenje dnevnega
evidenčnega lista čiščenja, iz katerega je razvidno, ali je čiščenje opravljeno
ustrezno in po izdelanem načrtu čiščenja.
33. člen
(evidenca obratovanja bazenskega
kopališča)
(1) Načrt čiščenja in dnevni evidenčni
listi čiščenja so sestavni del evidence obratovanja bazena oziroma bazenskega
kopališča, ki jo vodi upravljavec v skladu s Prilogo 2 tega pravilnika.
(2) Upravljavec hrani evidenco
obratovanja bazena oziroma bazenskega kopališča za preteklo leto do konca tekočega
koledarskega leta.
(3) Ne glede na prejšnji odstavek
upravljavec biološkega bazena hrani evidenco obratovanja biološkega bazena
oziroma bazenskega kopališča z biološkim bazenom za najmanj tri pretekla leta
do konca tekočega koledarskega leta.

Priloga
1: Higienske zahteve za kopalne vode
Priloga
2: Evidenca obratovanja

Pravilnik o minimalnih higienskih zahtevah, ki
jih morajo izpolnjevati kopališča in kopalna voda v bazenih (Uradni list RS,
št. 59/15) vsebuje naslednje prehodne in
končne določbe:
»VI. PREHODNE IN KONČNE DOLOČBE
34. člen
(uskladitev
dejavnosti za biološke bazene)
Upravljavci bioloških bazenov svojo
dejavnost uskladijo z določbami 4. člena tega pravilnika najpozneje v
šestih mesecih od dneva uveljavitve tega pravilnika, z določbami prvega in
drugega odstavka 18. člena tega pravilnika pa najpozneje v 24 mesecih od
dneva uveljavitve tega pravilnika.
35. člen
(ročne meritve)
Upravljavec za bazene, ki so obratovali
pred uveljavitvijo tega pravilnika in nimajo naprav za neprekinjene in
samodejne meritve iz prvega odstavka 7. člena tega pravilnika, šestkrat
dnevno v enakomernih časovnih presledkih v obratovalnem času zagotovi ročne
meritve vseh parametrov iz prvega odstavka 7. člena tega in korekcijo
njihovih vrednosti.
36. člen
(navodila NIJZ)
Navodila za izdelavo načrta zagotavljanja
varnosti kopalne vode, bazena oziroma bazenskega kopališča iz tretjega odstavka
4. člena tega pravilnika NIJZ pripravi in objavi na svoji spletni strani v
treh mesecih od dneva uveljavitve tega pravilnika.
37. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o minimalnih higienskih zahtevah, ki jih morajo izpolnjevati
kopališča in kopalna voda v bazenih (Uradni list RS, št. 39/11 in 64/11 –
popr.).
38. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o minimalnih higienskih zahtevah, ki jih morajo izpolnjevati
kopališča in kopalna voda v bazenih (Uradni list RS, št. 52/18) vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije.«.