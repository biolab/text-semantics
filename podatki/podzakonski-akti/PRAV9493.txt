I. SPLOŠNI DOLOČBI
Členitev enotnega kontnega načrta
1. člen
Proračuni, neposredni in posredni
uporabniki proračuna ter osebe javnega prava (v nadaljnjem besedilu: pravne
osebe javnega prava), ki so zavezane voditi poslovne knjige v skladu z
določbami Zakona o računovodstvu (Uradni list RS, št. 23/99, 30/02 – ZJF-C in
114/06 – ZUE, v nadaljnjem besedilu: zakon), evidentirajo in izkazujejo javnofinančne
prihodke in druge prejemke, odhodke in druge izdatke, sredstva ter obveznosti
do virov sredstev v skladu z določbami zakona, Pravilnika o razčlenjevanju in
merjenju prihodkov in odhodkov pravnih oseb javnega prava (Uradni list RS, št.
134/03, 34/04, 13/05, 138/06 in 120/07; v nadaljnjem besedilu: Pravilnik o
razčlenjevanju in merjenju prihodkov in odhodkov) in določbami tega pravilnika.
Podatki iz prejšnjega odstavka tega člena
se izkazujejo na kontih predpisanih v enotnem kontnem načrtu, ki je Priloga I
in sestavni del tega pravilnika.
Razporeditev na posamezne konte se opravi v
skladu z vsebino kontov, ki je predpisana s tem pravilnikom.
V enotnem kontnem načrtu se uporablja
naslednja členitev:
-      
razredi, ki so oštevilčeni z enomestno številko,
-      
skupine, ki so oštevilčene z dvomestno številko,
-      
podskupine, ki so oštevilčene s trimestno številko,
-      
konti, ki so oštevilčeni s štirimestno številko,
-      
podkonti, ki so oštevilčeni s šestmestno številko.
Uporabniki enotnega kontnega načrta
določajo nadaljnjo členitev v skladu s predpisi in svojimi potrebami.
Obrazložitev pojmov
2. člen
Izrazi v tem pravilniku, ki se nanašajo na
pravne osebe iz 1. člena tega pravilnika, imajo naslednji pomen:
-      
uporabniki enotnega kontnega načrta so pravne osebe javnega prava iz 1.
člena tega pravilnika;
-      
drugi uporabniki enotnega kontnega načrta so opredeljeni v četrtem
odstavku 1. člena Pravilnika o razčlenjevanju in merjenju prihodkov in
odhodkov;
-      
določeni uporabniki enotnega kontnega načrta so opredeljeni v petem
odstavku 1. člena Pravilnika o razčlenjevanju in merjenju prihodkov in
odhodkov.
II. VSEBINA RAZREDOV, SKUPIN IN PODSKUPIN
Razred 0: dolgoročna sredstva in sredstva v
upravljanju
Konti skupine 00 – neopredmetena
sredstva in dolgoročne aktivne časovne razmejitve
3. člen
Na kontih skupine 00 se izkazujejo
dolgoročno odloženi stroški razvijanja, naložbe v pridobljene pravice do
industrijske lastnine ter druga neopredmetena sredstva, terjatve za predujme iz
naslova vlaganj v neopredmetena sredstva in neopredmetena sredstva v gradnji
oziroma v izdelavi in dolgoročne aktivne časovne razmejitve.
Drugi uporabniki enotnega kontnega načrta,
ob knjiženju vrednosti neopredmetenih dolgoročnih sredstev, za izkazani znesek
povečajo ustrezno obveznost do virov sredstev v okviru razreda 9.
Konti skupine 01 – popravek vrednosti
neopredmetenih sredstev
4. člen
Na kontih skupine 01 se izkazujejo popravki
vrednosti neopredmetenih sredstev. Zmanjševanje vrednosti dolgoročno odloženih
stroškov se izkazuje na temeljnem kontu, odprtem v okviru skupine 00 in ne preko popravka vrednosti.
Drugi uporabniki enotnega kontnega načrta,
ob knjiženju popravka vrednosti na kontih te skupine, za izkazani znesek
zmanjšajo ustrezno obveznost do virov sredstev v okviru razreda 9.
Konti skupine 02 – nepremičnine
5. člen
Na kontih skupine 02 se izkazuje vrednost
stavbnih, gozdnih in drugih zemljišč, zgradb ter terjatev za predujme za
nepremičnine.
Ločeno se izkazujejo nepremičnine v gradnji
ali izdelavi ter nepremičnine trajno zunaj uporabe. V vrednost gozdnih zemljišč
se všteva tudi vrednost gozdne lesne mase. Pri zemljiščih in zgradbah se ločeno
izkazujeta nabavna vrednost in prevrednotenje zaradi okrepitve.
Drugi uporabniki enotnega kontnega načrta
ob knjiženju na kontih te skupine za znesek spremembe nabavne vrednosti
povečajo oziroma zmanjšajo ustrezno obveznost do virov sredstev v okviru
razreda 9.
Konti skupine 03 – popravek vrednosti
nepremičnin
6. člen
Na kontih skupine 03 se izkazuje popravek
vrednosti zgradb. Ločeno se izkazuje popravek vrednosti zgradb trajno izven
uporabe. Zmanjševanje vrednosti zemljišč se izkazuje na temeljnem kontu,
odprtem v okviru skupine 02 in ne preko popravka vrednosti.
Drugi uporabniki enotnega kontnega načrta
ob knjiženju na kontih te skupine za znesek spremembe vrednosti popravka
zmanjšajo oziroma povečajo ustrezno obveznost do virov sredstev v okviru
razreda 9.
Konti skupine 04 – oprema in druga
opredmetena osnovna sredstva
7. člen
Na kontih skupine 04 se izkazujejo
vrednosti opreme, drobnega inventarja z dobo koristnosti daljšo od leta dni,
bioloških sredstev, vlaganj v opredmetena osnovna sredstva v tuji lasti, drugih
opredmetenih osnovnih sredstev, terjatev za dane predujme za opremo in druga
opredmetena osnovna sredstva, opredmetenih osnovnih sredstev, v gradnji oziroma
v izdelavi ter opreme in drugih opredmetenih osnovnih sredstev trajno zunaj
uporabe. Ločeno se izkazujeta nabavna vrednost in prevrednotenje zaradi
okrepitve.
Drugi uporabniki enotnega kontnega načrta
ob knjiženju na kontih te skupine za znesek sprememb nabavne vrednosti povečajo
oziroma zmanjšajo ustrezno obveznost do virov sredstev v okviru razreda 9.
Konti skupine 05 – popravek vrednosti
opreme in drugih opredmetenih osnovnih sredstev
8. člen
Na kontih skupine 05 se izkazujejo popravki
vrednosti opreme, drobnega inventarja z dobo koristnosti daljšo od leta dni,
bioloških sredstev, vlaganj v opredmetena osnovna sredstva v tuji lasti, drugih
opredmetenih osnovnih sredstev ter opreme in drugih opredmetenih osnovnih
sredstev trajno zunaj uporabe.
Drugi uporabniki enotnega kontnega načrta
ob knjiženju v dobro na kontih te skupine za znesek spremembe vrednosti
popravka zmanjšajo oziroma povečajo ustrezno obveznost do virov sredstev v
okviru razreda 9.
Konti skupine 06 – dolgoročne
finančne naložbe
9. člen
Na kontih skupine 06 se izkazujejo naložbe
v delnice in druge dolgoročne finančne naložbe, naložbe v plemenite kovine,
drage kamne, umetniška dela in podobno. Delnice in druge dolgoročne finančne
naložbe se razčlenjujejo na tiste v državi in tiste v tujini. Posebej se
izkazuje oslabitev (s popravkom vrednosti) teh naložb.
V tej skupini se izkazujejo tudi naložbe v
namensko premoženje tistih javnih skladov ter drugih pravnih oseb javnega
prava, ki imajo v skladu z določbami zakonov, ki urejajo področje in delovanje
teh oseb, to premoženje v svoji lasti. Posebej se izkazuje oslabitev (s
popravkom vrednosti) teh naložb.
Zagotoviti je treba ločeno izkazovanje
naložb v namensko premoženje javnih skladov ter drugih pravnih oseb javnega
prava, za katere se sestavlja premoženjska bilanca države oziroma občine.
Drugi uporabniki enotnega kontnega načrta
ob knjiženju na kontih te skupine za izkazani znesek povečanja naložbe
povečajo, za znesek zmanjšanja naložbe pa zmanjšajo ustrezno obveznost do virov
sredstev v okviru razreda 9.
Konti skupine 07 – dolgoročno dana
posojila in depoziti
10. člen
Na kontih skupine 07 se izkazujejo
dolgoročna posojila v državi in v tujino, dana na podlagi posojilnih pogodb, z
odkupom domačih in tujih vrednostnih papirjev ter druga dolgoročno dana posojila
in dolgoročno dani depoziti. Med dolgoročnimi posojili se izkazuje tudi tisti
del posojil, ki zapade v plačilo v tekočem letu.
Posebej se izkazuje oslabitev (s popravkom
vrednosti) dolgoročno danih posojil in depozitov.
Zagotoviti je treba ločeno izkazovanje
dolgoročno danih posojil in depozitov danih uporabnikom enotnega kontnega
načrta, za katere se sestavlja premoženjska bilanca države oziroma občine.
Drugi uporabniki enotnega kontnega načrta
ob knjiženju na kontih te skupine za povečanje zneska danih posojil povečajo,
za zneske odplačil pa zmanjšajo ustrezno obveznost do virov sredstev v okviru
razreda 9.
Drugi uporabniki enotnega kontnega načrta
zneske povečanja dolgoročno danih depozitov ne evidentirajo v okviru skupine
kontov 44 in ne v okviru splošnega sklada, temveč se evidentirajo le na kontih
stanja.
Konti skupine 08 – dolgoročne
terjatve iz poslovanja
11. člen
Na kontih skupine 08 se izkazujejo
dolgoročno dani blagovni krediti, dolgoročne terjatve iz naslova finančnega najema
ter druge dolgoročne terjatve iz poslovanja do pravnih in fizičnih oseb v
državi in v tujini. Med dolgoročnimi terjatvami se izkazuje tudi tisti del
terjatev, ki zapade v plačilo v tekočem letu.
Posebej se izkazuje oslabitev (s popravkom
vrednosti) dolgoročnih terjatev iz poslovanja.
Zagotoviti je treba ločeno izkazovanje
dolgoročnih terjatev iz poslovanja do uporabnikov enotnega kontnega načrta, za
katere se sestavlja premoženjska bilanca države oziroma občine.
Drugi uporabniki enotnega kontnega načrta
ob knjiženju na kontih te skupine za znesek povečanja dolgoročnih terjatev
povečajo, za znesek plačila ali drugega zmanjšanja dolgoročnih terjatev pa
zmanjšajo ustrezno obveznost do virov sredstev v okviru razreda 9.
Konti skupine 09 – terjatve za
sredstva dana v upravljanje
12. člen
Na kontih skupine 09 se izkazujejo terjatve
za sredstva, ki jih je drugi uporabnik enotnega kontnega načrta dal v
upravljanje. Terjatve za sredstva dana v upravljanje uporabnikom enotnega
kontnega načrta, za katere se sestavlja premoženjska bilanca države oziroma
občine, se izkazujejo ločeno.
Vrednost sredstev danih v upravljanje se ob
prenosu sredstev v upravljanje knjiži na ustrezen konto skupine 09 in se izkažejo kot terjatev v znesku, enakem čisti vrednosti sredstev danih v upravljanje. Ob knjiženju
na kontih te skupine se povečuje oziroma zmanjšuje splošni sklad.
Terjatve za sredstva dana v upravljanje se
povečajo tudi za tisti znesek plačil iz prvega in drugega odstavka 44. člena tega pravilnika, za katere se pri uporabnikih enotnega kontnega
načrta, ki prejme ta sredstva, poveča obveznost za sredstva prejeta v
upravljanje.
Terjatve za sredstva dana v upravljanje se
usklajujejo z obveznostjo za sredstva prejeta v upravljanje, izkazano v
poslovnih knjigah prejemnika sredstev.
To skupino uporabljajo le neposredni
uporabniki proračuna države in občine.
Razred 1: kratkoročna sredstva razen zalog
in aktivne časovne razmejitve
Konti skupine 10 – denarna sredstva v
blagajni in takoj unovčljive vrednostnice
13. člen
Na kontih skupine 10 se izkazujejo gotovina
(bankovci in kovanci), prejeti čeki, druge takoj unovčljive vrednostnice ter
denar na poti. Domača in tuja denarna sredstva v blagajni se izkazujejo ločeno.
Izdani čeki se izkažejo kot odbitna postavka.
Drugi uporabniki enotnega kontnega načrta
za zneske prejemkov v blagajni odobrijo prihodke oziroma drug konto, ki ustreza
vrsti prejemka, za zneske izdatkov iz blagajne pa se obremenijo odhodki oziroma
drug konto, ki ustreza vrsti izdatka.
Konti skupine 11 – dobroimetje pri
bankah in drugih finančnih ustanovah
14. člen
Na kontih skupine 11 se izkazujejo
dobroimetja (negotovinski denar) na računih v bankah in drugih finančnih
ustanovah, dogovorjena samodejna zadolžitev pri bankah, izločena denarna
sredstva in akreditivi, devizni depozitni računi, devizni akreditivi, depozitni
računi ter druga denarna sredstva za posebne namene.
Ločeno se izkazujejo dobroimetja v domači
in tuji valuti.
Drugi uporabniki enotnega kontnega načrta
za zneske prejemkov priznajo prihodke oziroma odobrijo drug konto, ki ustreza vrsti
prejemka, za zneske izdatkov pa se izkažejo odhodki oziroma se obremeni drug
konto, ki ustreza vrsti izdatka.
Konti skupine 12 – kratkoročne
terjatve do kupcev
15. člen
Na kontih skupine 12 se izkazujejo
kratkoročne terjatve do kupcev iz prodaje dolgoročnih in kratkoročnih sredstev.
V tej skupini se izkazujejo tudi kratkoročno dani blagovni krediti. V
tej skupini se izkazujejo tudi kratkoročne terjatve iz naslova unovčenih
poroštev.
Ločeno se izkazujejo terjatve do kupcev v
državi in v tujini.
Posebej se izkazuje oslabitev (s popravkom
vrednosti) kratkoročnih terjatev do kupcev.
Drugi uporabniki enotnega kontnega načrta
za zneske terjatev, ki se bodo priznali kot prihodki ali prejemki iz prodaje,
odobrijo ustrezni konto skupine 28.
Konti skupine 13 – dani predujmi in
varščine
16. člen
Na kontih skupine 13 se izkazujejo predujmi
dani za kratkoročna sredstva, kratkoročno dane varščine in preplačila
obveznosti.
Drugi uporabniki enotnega kontnega načrta
zneske danih predujmov izkažejo tudi na ustreznem kontu v okviru pasivnih
časovnih razmejitev v skupini 29, hkrati pa za znesek danega predujma
obremenijo ustrezni konto odhodkov.
Konti skupine 14 – kratkoročne
terjatve do uporabnikov enotnega kontnega načrta
17. člen
Na kontih skupine 14 se izkazujejo vse kratkoročne
terjatve do uporabnikov enotnega kontnega načrta za katere se sestavlja
premoženjska bilanca države oziroma občine, ne glede na podlago nastanka
terjatev, razen terjatev iz naslova vračil preveč plačanih dajatev.
Na kontih te skupine se zagotavlja
analitično evidentiranje terjatev do kupcev, danih predujmov in varščin,
finančnih naložb, terjatev iz financiranja in drugih kratkoročnih terjatev, če
se le te nanašajo na uporabnike enotnega kontnega načrta.
Uporabniki enotnega kontnega načrta
obravnavajo zneske terjatev in finančnih naložb v skladu s tem pravilnikom, kot
je določeno za ostale vrste kratkoročnih terjatev in finančnih naložb.
Konti skupine 15 – kratkoročne
finančne naložbe
18. člen
Na kontih skupine 15 se izkazujejo
kratkoročno dana posojila, naložbe v vrednostne papirje, depoziti in druge
kratkoročne finančne naložbe.
Posebej se izkazuje oslabitev (s popravkom
vrednosti) kratkoročnih finančnih naložb.
Drugi uporabniki enotnega kontnega načrta
izkazujejo zneske povečanja kratkoročnih finančnih naložb v okviru skupine 44,
zneske zmanjšanja pa v okviru skupine 75, ob hkratni spremembi splošnega
sklada.
Ne glede na določbo prejšnjega odstavka, se
naložbe začasno prostih denarnih sredstev, ne evidentirajo v okviru skupine 44 in ne v okviru splošnega sklada, temveč se evidentirajo le na kontih stanja.
Konti skupine 16 – kratkoročne
terjatve iz financiranja
19. člen
Na kontih skupine 16 se izkazujejo terjatve
iz naslova obresti in terjatev iz naslova dividend in deležev v dobičku ter
druge kratkoročne terjatve iz financiranja.
Posebej se izkazuje oslabitev (s popravkom
vrednosti) kratkoročnih terjatev iz financiranja.
Drugi uporabniki enotnega kontnega načrta
za zneske terjatev, ki se bodo priznali kot prihodki ali drugi prejemki,
odobrijo ustrezni konto skupine 28.
Konti skupine 17 – druge kratkoročne
terjatve
20. člen
Na kontih skupine 17 se izkazujejo
kratkoročne terjatve do državnih in drugih institucij ter ostale kratkoročne
terjatve.
Posebej se izkazuje oslabitev (s popravkom
vrednosti) drugih kratkoročnih terjatev.
Drugi uporabniki enotnega kontnega načrta
za zneske terjatev, ki se bodo priznali kot prihodki ali drugi prejemki
odobrijo ustrezni konto skupine 28.
Konti skupine 18 – neplačani odhodki
21. člen
Na kontih skupine 18 se izkazujejo odhodki
oziroma zneski povezani s pridobitvijo dolgoročnih in kratkoročnih sredstev
oziroma storitev, ki še niso bili plačani in se izkazujejo kot obveznost. Ob
poravnavi izkazane obveznosti se za znesek plačila obveznosti zmanjšajo tudi
izkazani neplačani odhodki oziroma izdatki ob obremenitvi ustreznega konta
razreda 4.
V tej skupini se izkazujejo tudi vračila obveznih dajatev. Ob
poravnavi izkazane obveznosti iz naslova vračil obveznih dajatev, se zmanjšajo
izkazani neplačani odhodki, hkrati se za ta znesek znižajo tudi prejemki ob
obremenitvi ustreznega konta razreda 7.
Podatkov v okviru te skupine kontov ne
izkazujejo določeni uporabniki enotnega kontnega načrta, lahko pa uporabljajo
to skupino za evidenčno izkazovanje neplačanih odhodkov oziroma izdatkov.
Konti skupine 19 – aktivne časovne
razmejitve
22. člen
Na kontih skupine 19 se izkazujejo
vrednotnice in druge aktivne časovne razmejitve.
Drugi uporabniki enotnega kontnega načrta
za znesek vrednosti vrednotnic, katerih nabavna vrednost je že vključena v
odhodke, niso pa še porabljene, oblikujejo kratkoročni vir sredstev v okviru
skupine kontov 29. Za znesek vrednosti porabljenih vrednotnic se oblikovani vir
zmanjša.
Drugi uporabniki enotnega kontnega načrta v
tej skupini izkazujejo tudi predhodno nezaračunane prihodke za prejete predujme
ter vračunane odhodke in izdatke zaradi podaljšanja proračunskega leta.
Določeni uporabniki enotnega kontnega
načrta v tej skupini izkazujejo tudi največ 12 mesecev vnaprej plačane stroške
oziroma odhodke ter prihodke, ki niso mogli biti zaračunani v obračunski dobi,
na katero se nanašajo.
Razred 2: kratkoročne obveznosti in pasivne
časovne razmejitve
Konti skupine 20 – kratkoročne
obveznosti za prejete predujme in varščine
23. člen
Na kontih skupine 20 se izkazujejo vnaprejšnja
plačila in denarna zavarovanja kupcev in drugih dolžnikov. V tej skupini se
izkazujejo tudi preplačila terjatev.
Drugi uporabniki enotnega kontnega načrta
zneske prejetih predujmov izkažejo na ustreznih kontih v okviru konta skupine
19, hkrati pa se zneski prejetih predujmov izkažejo v dobro ustreznega konta
prihodkov.
Konti skupine 21 – kratkoročne
obveznosti do zaposlenih
24. člen
Na kontih skupine 21 se izkazujejo
obveznosti do zaposlenih za plače, nadomestila in druge prejemke iz delovnega
razmerja ter z njimi povezane prispevke in davke. Če se od prejemka obračuna
davčni odtegljaj, se obveznost izkaže tudi v primeru takojšnjega izplačila.
Konti skupine 22 – kratkoročne
obveznosti do dobaviteljev
25. člen
Na kontih skupine 22 se izkazujejo zaračunane
in nezaračunane obveznosti do dobaviteljev v državi in v tujini. V tej skupini
se izkazujejo tudi kratkoročni blagovni krediti, prejeti doma ali v tujini.
Drugi uporabniki enotnega kontnega načrta
za zneske izkazane obveznosti, ki se bodo priznali kot odhodki ali izdatki,
obremenijo ustrezni konto skupine 18.
Konti skupine 23 – druge kratkoročne
obveznosti iz poslovanja
26. člen
Na kontih skupine 23 se izkazujejo
kratkoročne obveznosti za davek na dodano vrednost, druge kratkoročne obveznosti
za dajatve, kratkoročne obveznosti na podlagi izdanih menic in drugih plačilnih
instrumentov ter ostale kratkoročne obveznosti.
Drugi uporabniki enotnega kontnega načrta
za zneske obveznosti, ki se bodo priznali kot odhodki ali izdatki, obremenijo
ustrezni konto skupine 18.
Konti skupine 24 – kratkoročne
obveznosti do uporabnikov enotnega kontnega načrta
27. člen
Na kontih skupine 24 se izkazujejo vse
kratkoročne obveznosti do uporabnikov enotnega kontnega načrta za katere se
sestavlja premoženjska bilanca države oziroma občine ne glede na podlago
nastanka obveznosti, razen obveznosti za obračunane dajatve.
Na kontih te skupine se zagotavlja
analitično evidentiranje obveznosti za prejete predujme in varščine, obveznosti
do dobaviteljev, druge kratkoročne obveznosti iz poslovanja, kratkoročno
prejeta posojila, obveznosti iz financiranja, če se le te nanašajo na razmerja
med uporabniki enotnega kontnega načrta iz prejšnjega odstavka.
Drugi uporabniki enotnega kontnega načrta
obravnavajo zneske obveznosti v skladu s tem pravilnikom, kot je določeno za
ostale vrste kratkoročnih obveznosti.
Drugi uporabniki enotnega kontnega načrta
izkazujejo v okviru tudi zneske obveznosti, ki se nanašajo na sredstva za delo
posrednih uporabnikov proračuna (transferne prihodke) v posameznem koledarskem
letu in se zagotavljajo iz sredstev javnih financ. Za znesek neplačanih
obveznosti se izkažejo neplačani odhodki v okviru te skupine 18.
Konti skupine 25 – kratkoročne
obveznosti do financerjev
28. člen
Na kontih skupine 25 se izkazujejo kratkoročno
prejeta posojila v državi in v tujini ter posojila na podlagi izdanih
kratkoročnih vrednostnih papirjev.
Drugi uporabniki enotnega kontnega načrta
izkazujejo zneske povečanja in zmanjšanja kratkoročnih prejetih posojil tudi na
ustreznih kontih razreda 5, ob hkratni spremembi splošnega sklada.
Konti skupine 26 – kratkoročne
obveznosti iz financiranja
29. člen
Na kontih skupine 26 se izkazujejo
obveznosti iz naslova obresti in druge obveznosti iz financiranja.
Drugi uporabniki enotnega kontnega načrta
za zneske obračunane obveznosti, ki se bodo priznali kot odhodki ali drugi
izdatki obremenijo ustrezni konto skupine 18.
Konti skupine 28 – neplačani prihodki
30. člen
Na kontih skupine 28 se izkazujejo prihodki
oziroma zneski povezani s prodajo dolgoročnih in kratkoročnih sredstev oziroma
storitev, ki še niso bili plačani in se izkazujejo kot kratkoročna terjatev. Ob
poravnavi izkazane terjatve se za znesek plačane terjatve zmanjšajo tudi
izkazani neplačani prihodki oziroma prejemki in odobri ustrezni konto razreda
7.
Podatkov v okviru te skupine ne izkazujejo
določeni uporabniki enotnega kontnega načrta, lahko pa uporabljajo to skupino
za evidenčno izkazovanje neplačanih prihodkov oziroma prejemkov.
Konti skupine 29 – pasivne časovne
razmejitve
31. člen
Na kontih skupine 29 se izkazujejo vnaprej
vračunani odhodki, kratkoročno odloženi prihodki ter druge pasivne časovne
razmejitve.
Drugi uporabniki enotnega kontnega načrta v
tej skupini izkazujejo zneske plačil za kratkoročna sredstva, ki so bili že
priznani kot odhodki, vendar odhodek še ni nastal. Ob nastanku odhodka se za
znesek obračunane vrednosti porabe kratkoročnih sredstev obremeni ustrezni
konto pasivnih časovnih razmejitev.
Drugi uporabniki enotnega kontnega načrta
na kontih te skupine izkazujejo vračunane odhodke zaradi podaljšanja
proračunskega leta in prehodno obračunane odhodke za dane predujme.
Določeni uporabniki enotnega kontnega
načrta v tej skupini izkazujejo največ 12 mesecev vnaprej vračunane stroške
oziroma odhodke ter kratkoročno odločene prihodke, za katerih pripoznanje še
niso izpolnjeni pogoji.
Razred 3: zaloge
32. člen
Drugi uporabniki enotnega kontnega načrta,
za znesek vrednosti nabavljenega materiala, drobnega inventarja, embalaže in
blaga ter za znesek vrednosti nedokončane proizvodnje in storitev ter
proizvodov, oblikujejo ustrezen vir sredstev v skupini 29. Ob porabi zalog in
za ugotovljene primanjkljaje se vir sredstev zmanjša, za ugotovljene presežke
pa poveča.
Konti skupine 30 – obračun nabave
materiala
33. člen
Na kontih skupine 30 se izkazuje
oblikovanje nabavne vrednosti kupljenega materiala ter odvisni nabavni stroški,
tako dajatve, v okviru nabavne cene, kot tudi neposredni izdatki za nabavo.
Kadar se uporabljajo konti te skupine, se preko posebnega konta obračuna nabave,
opravi prenos obračunane nabavne vrednosti na zaloge materiala.
Konti skupine 31 – zaloge materiala
34. člen
Na kontih skupine 31 se izkazujejo
vrednosti zalog osnovnega materiala v zalogi, nabavljenih polizdelkov in
sestavnih delov, goriva in maziva v zalogi, režijskega materiala (pisarniškega
materiala), nepotrebnega in zastarelega materiala, odpadnega materiala v skladu
z izbrano metodo vrednotenja. Material v obdelavi, dodelavi in na poti se izkazuje
posebej.
V tej skupini se izkazujejo tudi popravki
vrednosti zastarelega materiala. Pri vodenju zalog po stalnih cenah se vodijo
odmiki od stalnih cen na posebnih kontih odmikov.
Konti skupine 32 – zaloge drobnega
inventarja in embalaže
35. člen
Na kontih skupine 32 se izkazuje samo tisti
drobni inventar in embalaža, pri katerih je ocenjen rok uporabe največ leto
dni, lahko pa tudi drobni inventar, katerega doba koristnosti je daljša od
enega leta, njegova vrednost pa manjša od 500 eurov.
Skupina se razčleni na konte drobnega
inventarja in embalaže v skladišču. Pri vodenju zalog po stalnih cenah je
poseben konto odmikov od stalnih cen.
Pravna oseba lahko vzpostavi za drobni
inventar, dan v uporabo katerega doba koristnosti je daljša od enega leta
zunajknjigovodsko količinsko evidenco po nahajališčih ali knjigovodsko
vrednostno evidenco po nahajališčih.
Konti skupine 33 – nedokončana
proizvodnja in storitve
36. člen
Na kontih skupine 33 se izkazujejo
nedokončana proizvodnja in storitve, polizdelki, ustavljena nedokončana
proizvodnja, proizvodnja v dodelavi, predelavi in obdelavi ter odmiki od cen
proizvodnje.
Konti skupine 34 – proizvodi
37. člen
Na kontih skupine 34 se izkazujejo
proizvodi v lastnem skladišču, v tujem skladišču in v lastni prodajalni,
proizvodi v dodelavi in obdelavi ter odmiki od cen proizvodov.
Konti skupine 35 – obračun nabave
blaga
38. člen
Na kontih skupine 35 se izkazuje vrednost
blaga po obračunih dobaviteljev, odvisni stroški nabave blaga in obračun nabave
blaga.
Konti skupine 36 – zaloge blaga
39. člen
Na kontih skupine 36 se izkazuje blago v
lastnem skladišču, v tujem skladišču in v prodajalni, vračunani DDV v zalogah
blaga ter vračunana razlika v cenah zalog blaga.
Konti skupine 37 – Druge zaloge in
nekratkoročna sredstva za prodajo
40. člen
Na kontih skupine 37 se izkazujejo stvari,
ki jih uporabniki enotnega kontnega načrta pridobijo v zvezi z opravljanjem
svoje dejavnosti in so namenjene nadaljnji prodaji. Med takšne stvari sodijo
stavbna zemljišča, ki jih pridobivajo občine z namenom prodaje investitorjem,
stvari, ki jih je uporabnik enotnega kontnega načrta prejel kot poplačilo za
svojo terjatev, podarjene stvari namenjene nadaljnji prodaji zaradi pridobitve
sredstev za opravljanje dejavnosti in podobno.
V skupini 37 se izkazujejo tudi
nekratkoročna sredstva za prodajo. Nekratkoročna sredstva za prodajo so nekratkoročna
sredstva za prodajo (skupina za odtujitev), za katerih (katere) knjigovodsko
vrednost se utemeljeno predvideva, da bo poravnana, predvsem s prodajo, v
naslednjih dvanajstih mesecih, in ne z nadaljnjo uporabo.
Med druge zaloge
se uvrščajo tudi tečajni in priložnostni (zbirateljski in spominski) kovanci v
lasti Republike Slovenije.
Razred 4: odhodki in drugi izdatki
Konti skupine 40 – tekoči odhodki
41. člen
Na kontih skupine 40 se izkazujejo odhodki,
ki zajemajo plačila stroškov dela, stroškov materiala in drugih stroškov za
blago in storitve, plačila investicijskih stroškov za vojsko in policijo,
obresti za servisiranje domačega in tujega dolga, ter sredstva, izločena v
rezerve, proračunske sklade in rezervacije za kreditna tveganja v javnih
skladih.
Konti skupine 41 – tekoči transferi
42. člen
Na kontih skupine 41 se izkazujejo vsa
nepovratna plačila, za katera plačnik od prejemnika sredstev v povračilo ne
pridobi nikakršnega materiala ali drugega blaga oziroma prejemnik teh sredstev
za plačnika ne opravi nikakršne storitve. Uporaba sredstev mora biti prejemniku
tekoče ali splošne narave in ne investicijskega značaja. Konti te skupine so
razčlenjeni glede na prejemnika sredstev.
Pri konsolidaciji javnofinančnih tokov se
tekoči transferni odhodki v delu, ki se nanašajo na neposredne in posredne
proračunske uporabnike, pobotajo s transfernimi prihodki, to je tistimi
prihodki neposrednih in posrednih proračunskih uporabnikov, ki ne predstavljajo
izvirnih prihodkov, pač pa le transfer sredstev med temi uporabniki enotnega
kontnega načrta.
Konti skupine 42 – investicijski
odhodki
43. člen
Na kontih skupine 42 se izkazujejo plačila,
namenjena pridobitvi ali nakupu opredmetenih osnovnih sredstev in
neopredmetenih sredstev. V okviru te skupine se izkazujejo tudi izdatki za
rekonstrukcije in adaptacije ter za investicijsko vzdrževanje in obnove zgradb
ter za obnove osnovnih sredstev.
Odhodki iz tega naslova pomenijo odhodke
oziroma izdatke za naložbe v povečanje in ohranjanje realnega premoženja
države, občine in drugih uporabnikov enotnega kontnega načrta in povečujejo ali
ohranjajo vrednost opredmetenih osnovnih sredstev in neopredmetenih sredstev v
bilancah stanja.
Investicijski odhodki, ki se izkazujejo v
okviru te skupine kontov, povečujejo vrednost neopredmetenih sredstev in
opredmetenih osnovnih sredstev, ki jih uporabnik enotnega kontnega načrta
izkazuje v svojih poslovnih knjigah.
Z investicijskimi odhodki iz prejšnjega
odstavka so mišljeni tudi odhodki, ki se nanašajo na pridobivanje neopredmetenih
sredstev in opredmetenih osnovnih sredstev, katera bodo po dograditvi, s
pogodbo ali drugo knjigovodsko listino, prenesena v upravljanje.
Konti skupine 43 – investicijski
transferi
44. člen
Na kontih skupine 43 se izkazujejo odhodki,
ki so namenjeni plačilu investicijskih odhodkov prejemnikov sredstev, to je za
njihov nakup ali gradnjo osnovnih sredstev, nabavo opreme ali drugih
opredmetenih osnovnih sredstev in neopredmetenih sredstev, za investicijsko
vzdrževanje, obnove in drugo.
Investicijski transferi so tudi neposredna
plačila za poravnavo obveznosti, za namene iz prvega odstavka tega člena, ki se
nanašajo na sredstva, ki jih ima uporabnik enotnega kontnega načrta ali druga
pravna oseba javnega prava v upravljanju.
V okviru podskupine 432 – Investicijski
transferi proračunskim uporabnikom se izkazujejo investicijski transferi
neposrednim in posrednim proračunskim uporabnikom, ki vodijo poslovne knjige v
skladu s tem pravilnikom.
V okviru podskupine 431 – Investicijski
transferi pravnim in fizičnim osebam, ki niso proračunski uporabniki, se
izkazujejo investicijski transferi drugim prejemnikom teh sredstev.
Pri konsolidaciji javnofinančnih tokov se
investicijski transferni odhodki, v delu, ki se nanašajo na neposredne in
posredne proračunske uporabnike, pobotajo s transfernimi prihodki, to je
tistimi prihodki neposrednih in posrednih proračunskih uporabnikov, ki ne
predstavljajo izvirnih prihodkov, pač pa le transfer sredstev med uporabniki
enotnega kontnega načrta.
Konti skupine 44 – dana posojila in
povečanje kapitalskih deležev
45. člen
Na kontih skupine 44 se izkazujejo plačila
iz naslova danih posojil, plačila za nakup kapitalskih vložkov države in občin
ter plačila namenskih sredstev javnim skladom in drugim pravnim osebam javnega
prava, ki imajo premoženje v svoji lasti. Iz naslova danih posojil se
vzpostavijo finančne terjatve do prejemnika teh sredstev, iz naslova kapitalskih
vložkov pa se vzpostavijo finančne naložbe v lastniški strukturi prejemnika
sredstev. Na teh kontih se izkazujejo tudi plačila obveznosti, za katero je
bilo dano poroštvo. Za znesek plačil se vzpostavi terjatev uporabnikov enotnega
kontnega načrta do glavnega dolžnika. Prav tako se v okviru te skupine izkazuje
tudi poraba sredstev kupnin, pridobljenih iz naslova privatizacije podjetij na
podlagi posebnega zakona.
Konti skupine 45 – Plačila sredstev v
proračun Evropske unije
46. člen
Na kontih skupine 45 se izkazujejo vsa
nepovratna plačila, ki jih mora na podlagi dogovora država članica Evropske
unije vplačevati v proračun Evropske unije. Konti te skupine so razčlenjeni
glede na vrsto vplačila, ki ga je potrebno vplačevati v evropski proračun.
Popravki odhodkov
47. člen
Vračila preveč ali napačno izplačanih
odhodkov državnega proračuna ali proračunov občine, znotraj tekočega leta, se
izkazujejo v dobro posamezne vrste odhodka.
Vračila preveč ali napačno izplačanih
odhodkov državnega proračuna ali proračunov občine, v preteklih letih, se
izkazujejo kot drugi izredni nedavčni prihodki.
Konti skupine 46 – zaračunani odhodki
določenih uporabnikov enotnega kontnega načrta
48. člen
Na kontih skupine 46 se izkazujejo stroški
in odhodki določenih uporabnikov enotnega kontnega načrta.
Izkazovanje stroškov mora biti urejeno
tako, da je iz evidenc in na podlagi sodil mogoče ugotoviti stroške za
posamezno dejavnost javnih služb.
Zaradi zagotovitve podatkov o
javnofinančnih prihodkih in odhodkih določeni uporabniki enotnega kontnega
načrta med letom evidenčno izkazujejo odhodke tudi na ustreznih kontih skupine
40, 41, 42, 43 in 44, ob odobritvi podskupine 499 – evidenčni promet odhodkov
in drugih izdatkov določenih uporabnikov enotnega kontnega načrta. Pravne osebe
javnega prava, ki niso uvrščene med neposredne ali posredne uporabnike
proračuna, ne zagotavljajo teh podatkov.
V okviru skupine 46 se evidenčno knjižijo
tudi zneski stroškov in odhodkov režijskih obratov iz 18. člena Pravilnika o
razčlenjevanju in merjenju prihodkov in odhodkov, ob odobritvi podskupine 497 –
evidenčni promet stroškov in odhodkov režijskih obratov.
Podatkov v okviru te skupine ne izkazujejo
drugi uporabniki enotnega kontnega načrta, razen v primeru evidenčnega
knjiženja po prejšnjem odstavku.
Na kontih te skupine se ločeno izkazujejo
stroški in odhodki po posameznih vrstah:
-      
konti podskupine 460 – stroški
materiala; v tej podskupini se izkazujejo stroški materiala, kupljenih polizdelkov,
vgrajenih delov, pomožnega materiala, energije, nadomestnih delov za osnovna
sredstva in materiala za vzdrževanje osnovnih sredstev, odpisi drobnega
inventarja in lastne embalaže, uskladitev stroškov materiala zaradi
ugotovljenih popisnih razlik, stroški pisarniškega materiala in strokovne
literature ter drugi stroški materiala,
-      
konti podskupine 461 – stroški
storitev; v tej podskupini se izkazujejo stroški storitev pri proizvajanju
proizvodov, stroški transportnih storitev in storitev, povezanih z
vzdrževanjem, najemnine, povračila stroškov zaposlencem v zvezi z delom,
stroški plačilnega prometa in bančnih storitev, stroški intelektualnih in
osebnih storitev, stroški sejmov, reklame in reprezentance, stroški storitev
fizičnih oseb, ki ne opravljajo dejavnosti, skupaj z dajatvami, ki bremenijo
pravno osebo ter drugi stroški storitev,
-      
konti podskupine 462 – amortizacija; v
tej podskupini se izkazuje amortizacija opredmetenih osnovnih sredstev,
amortizacija neopredmetenih sredstev, amortizacija drobnega inventarja in
embalaže. Posebej se izkazuje amortizacija sredstev za opravljanje dejavnosti
javnih služb ter za opravljanje dejavnosti na trgu. V okviru te skupine se
izkazuje tudi zmanjšanje stroškov amortizacije, ki se nadomešča v breme
obveznosti do virov sredstev,
-      
konti podskupine 463 – rezervacije; v
tej podskupini se izkazujejo dolgoročne rezervacije za stroške reorganizacije
pravne osebe, za pokrivanje pričakovanih izgub iz kočljivih pogodb in za
pokrivanje drugih obveznosti, ki se nanašajo na sedanje učinke,
-      
konti podskupine 464 – stroški dela; v
tej podskupini se izkazujejo plače zaposlencev, nadomestila plač zaposlencev,
stroški dodatnega pokojninskega zavarovanja zaposlencev, regres za letni
dopust, povračila in drugi prejemki zaposlencev, delodajalčevi prispevki in
druge delodajalčeve dajatve od plač, nadomestil plač, bonitet, povračil in
drugih prejemkov zaposlencev ter nagrade vajencem skupaj z dajatvami, ki
bremenijo pravno osebo,
-      
konti podskupine 465 – drugi stroški;
v tej podskupini se izkazujejo dajatve, ki niso odvisne od poslovnega izida,
izdatki za varstvo okolja, nagrade dijakom in študentom na delovni praksi
skupaj z dajatvami, štipendije dijakom in študentom ter ostali podobni stroški,
-      
konti podskupine 466 – stroški
prodanih zalog; v tej podskupini se izkazujejo stroški prodanih zalog ter ugotovljeni
presežki in primanjkljaji,
-      
konti podskupine 467 – finančni
odhodki; v tej podskupini se izkazujejo odhodki za obresti, odhodki od prevrednotenja
dolgov zaradi spremembe vrednosti, odhodki od prodaje finančnih naložb, drugi
finančni odhodki in prevrednotevalni finančni odhodki zaradi oslabitve
finančnih naložb ter odhodki zaradi uskladitve rezervacij,
-      
konti podskupine 468 – drugi odhodki;
v tej podskupini se izkazujejo denarne kazni, odškodnine in druge neobičajne
postavke. Kot drugi odhodki se izkazujejo tudi vračila preveč zaračunanih in
vplačanih prihodkov iz preteklih let,
-      
konti podskupine 469 –
prevrednotevalni poslovni odhodki; v tej podskupini se izkazujejo
prevrednotevalni odhodki zaradi oslabitve zalog, terjatev iz poslovanja, neopredmetenih
sredstev in opredmetenih osnovnih sredstev ter zaradi odtujitve neopredmetenih
sredstev in opredmetenih osnovnih sredstev.
Konti skupine 49 – prenos odhodkov in
drugih izdatkov
49. člen
Na kontih podskupine 490 in 491 se evidentira prenos odhodkov in drugih izdatkov razreda 4 ob koncu obračunskega obdobja.
Na kontih podskupine 497 – evidenčni promet
stroškov in odhodkov režijskih obratov se izkazujejo stroški in odhodki, ki jih
režijski obrati med letom evidenčno izkazujejo na ustreznih kontih skupine 46.
Na kontih podskupine 498 – evidenčni promet
odhodkov v breme rezervnega in drugih proračunskih skladov, se med letom
izkazujejo odhodki, ki se evidentirajo na kontih odhodkov razreda 4, glede na
vrsto odhodka.
Na kontih podskupine 499 – evidenčni promet
odhodkov določenih uporabnikov enotnega kontnega načrta, se med letom
izkazujejo odhodki, ki jih določeni uporabniki enotnega kontnega načrta
izkazujejo v okviru skupine 40, 41, 42, 43 in 44. Podatki na evidenčnih kontih se lahko knjižijo na podlagi zbirnika, ki se sestavi za posamezni koledarski
mesec.
Ob zaključku leta se konti podskupin 498 in 499 zaprejo v dobro ustreznih kontov skupin 40, 41, 42 in 43, podskupine 497 pa v dobro ustreznih kontov skupine 46.
Razred 5: račun financiranja
Konti skupine 50 – zadolževanje
50. člen
Na kontih skupine 50 se izkazujejo zneski
sredstev, pridobljenih iz naslova najemanja domačih in tujih kreditov in
sredstev, pridobljenih z izdajo vrednostih papirjev doma in v tujini, z
obremenitvijo ustreznega konta skupine 90.
V tej skupini se na kontih kratkoročnega
zadolževanja izkazuje kratkoročno zadolževanje in odplačila kratkoročnega
zadolževanja tekočega leta.
Prevzem dolga, finančni najem in blagovni
krediti se ne evidentirajo v razredu 5, temveč samo na kontih stanja.
Konti v tej skupini so razčlenjeni po
vrstah kreditodajalcev.
Konti skupine 55 – odplačila dolga
51. člen
Na kontih skupine 55 se izkazujejo
odplačila glavnic od domačega dolga in od zunanjega dolga na osnovi najetih
kreditov ali z izdajo vrednostnih papirjev, z odobritvijo ustreznega konta
skupine 90.
Konti v tej skupini so razčlenjeni po
vrstah kreditodajalcev.
Konti skupine 59 – ugotovljena
razlika
52. člen
Ob koncu obračunskega obdobja se za znesek,
izkazan na kontih skupine 50, odobri ustrezen konto skupine 59, za znesek,
izkazan na kontih skupine 55, pa obremeni.
Razlika se prenese na konte podskupine 800.
Na kontih podskupine 599 – evidenčni promet
zadolževanja in odplačil dolgov – se med letom izkazujejo prejemki in izdatki,
ki jih določeni uporabniki enotnega kontnega načrta izkazujejo v okviru skupine
50 oziroma 55. Podatki na evidenčnih kontih se lahko knjižijo na podlagi
zbirnika, ki se sestavi za posamezni koledarski mesec.
Ob zaključku leta se konti skupin 50 in 55 zaprejo v breme ustreznih podskupin 590 oziroma 599.
Razred 7: prihodki in drugi prejemki
Konti skupine 70 – davčni prihodki
53. člen
Na kontih skupine 70 se knjižijo davčni
prihodki, ki jih uvrščamo med tekoče prihodke državnega ali občinskega
proračuna. V tej skupini se izkazujejo vse vrste davkov: davek na dodano
vrednost, davek na dohodek: dohodnina, davek na dobiček, davek na plačilno
listo in delovno silo, davek na premoženje, domači davki na blago in storitve,
davki na mednarodno trgovino in transakcije. V tej skupini se izkazujejo tudi
vsi obvezni prispevki zaposlencev, delodajalcev, samozaposlenih, ki se
vplačujejo v proračun, Zavodu za pokojninsko in invalidsko zavarovanje
Slovenije in Zavodu za zdravstveno zavarovanje Slovenije.
Konti skupine 71 – nedavčni prihodki
54. člen
Na kontih skupine 71 se izkazujejo tisti
tekoči prihodki, ki niso uvrščeni v skupino davčnih prihodkov. V okviru te
skupine se izkazujejo prihodki od udeležbe na dobičku, prihodki od obresti,
prihodki od premoženja, takse in pristojbine, globe in druge denarne kazni ter
tisti del prihodkov, ki je ustvarjen s prodajo blaga in storitev na trgu. V tej
skupini se ne izkazujejo prejete obresti na sredstva proračunskih skladov, ki
se knjižijo kot povečanje sklada ter tiste prejete obresti, ki se izkazujejo v
okviru skupin 73 in 75.
Konti skupine 72 – kapitalski
prihodki
55. člen
Na kontih skupine 72 se izkazujejo
prihodki, pridobljeni iz naslova prodaje stvarnega premoženja, to je: zgradb,
opreme, drugih osnovnih sredstev, zemljišč, premoženjskih pravic (patentov,
licenc, blagovnih znamk), zalog in interventnih oziroma blagovnih rezerv.
Konti skupine 73 – prejete donacije
56. člen
Na kontih skupine 73 se izkazujejo donacije
ter prejeta denarna darila, prejeta bodisi iz domačih virov: od domačih pravnih
oseb (zasebnih podjetij, finančnih družb) ali domačih fizičnih oseb; ali iz
tujine: od mednarodnih institucij, mednarodnih nevladnih organizacij, od tujih
vlad in njihovih institucij in od tujih pravnih ali fizičnih oseb ter obresti
od upravljanja s temi sredstvi.
Prejete donacije so sredstva, prejeta na
podlagi posebnih sporazumov, dogovorov in pogodb o obsegu in programu
koriščenja teh sredstev za posamezne namene, za katere se ta sredstva dodelijo
in na podlagi določenih pogojev, pod katerimi se sredstva črpajo in porabljajo.
Prejeta denarna darila pa so nepovratna
sredstva, prejeta od domačih in tujih pravnih in fizičnih oseb na podlagi
posebnih darilnih in podobnih pogodb.
V to skupino prihodkov pa ne spadajo
prihodki iz naslova prejetih sredstev od drugih javnofinančnih institucij, to
je iz državnega proračuna, lokalnih proračunov, skladov socialnega zavarovanja
in drugih javnih skladov, ki spadajo v okvir transfernih prihodkov in so zajeti
v posebni skupini prihodkov 74.
Konti skupine 74 – transferni
prihodki
57. člen
Na kontih skupine 74 se izkazujejo vsa
sredstva, prejeta iz drugih javnofinančnih institucij, to je iz državnega proračuna,
proračunov lokalnih skupnosti, skladov socialnega zavarovanja ali iz drugih
javnih izvenproračunskih skladov. Ti prihodki niso izvirni javnofinančni
prihodki (pridobljeni iz naslova davčnih, nedavčnih ali kapitalskih prihodkov),
niti to niso prihodki, pridobljeni iz naslova prodaje proizvodov in storitev,
pač pa predstavljajo transfer sredstev proračuna države, občin, drugih
uporabnikov ali drugih blagajn javnega financiranja.
Pri konsolidaciji javnofinančnih tokov se
transferni prihodki, to so prihodki neposrednih in posrednih proračunskih
uporabnikov, ki niso njihovi izvirni prihodki, temveč le transfer med uporabniki
enotnega kontnega načrta, pobotajo s transfernimi odhodki (tekoči transferi in
investicijski transferi), to je tistimi odhodki neposrednih in posrednih
proračunskih uporabnikov, ki ne predstavljajo končne porabe, pač pa le transfer
sredstev med uporabniki enotnega kontnega načrta.
Konti skupine 75 – prejeta vračila
danih posojil in prodaja kapitalskih deležev
58. člen
Na kontih skupine 75 se izkazujejo vsa
sredstva, pridobljena iz naslova prejetih vračil posojenih sredstev drugim
ravnem države, drugim skladom, neprofitnim organizacijam, posameznikom, javnim
ali privatnim podjetjem in gospodarskim družbam.
Zajeta so tudi sredstva, pridobljena iz
naslova prodaje kapitalskih deležev države oziroma občin v finančnih institucijah
ali podjetjih in prejeta vračila unovčenih poroštev. V to skupino so zajeta
tudi sredstva, pridobljena na podlagi posebnega zakona o uporabi sredstev,
pridobljenih iz naslova kupnin na podlagi zakona o lastninskem preoblikovanju
podjetij in obresti od upravljanja s temi sredstvi ter druge prejete obresti od
kupnin. V tej skupini se izkazujejo tudi sredstva pridobljena na osnovi
stanovanjskega zakona in drugih pravnih predpisov, ki urejajo področje
privatizacije in lastninjenja družbene lastnine.
Popravki prihodkov
59. člen
Vračila preveč vplačanih ali napačno
vplačanih prihodkov državnega proračuna ali proračuna občine, znotraj tekočega
leta, se izkazuje v breme posamezne vrste prihodka, na katerega se vračilo
nanaša.
Vračila preveč vplačanih ali napačno
vplačanih prihodkov državnega proračuna ali proračuna občine, v preteklih
letih, se v tekočem letu izkazujejo v breme posamezne vrste prihodka, na
katerega se vračilo nanaša.
Vračila preveč ali napačno izplačanih
odhodkov državnega proračuna ali proračuna občine v preteklih letih, se izkazujejo
kot drugi izredni nedavčni prihodki.
Odstopljeni davki, na podlagi posebnih
zakonov, se evidentirajo v breme posamezne vrste prihodka, na katerega se
odstopljeni davek nanaša.
Konti skupine 76 – zaračunani
prihodki določenih uporabnikov enotnega kontnega načrta
60. člen
Na kontih skupine 76 se izkazujejo vsi
prihodki določenih uporabnikov enotnega kontnega načrta. Prihodke v zvezi z
opravljanjem dejavnosti javne službe je treba izkazovati ločeno od ostalih
prihodkov.
Zaradi zagotovitve podatkov o
javnofinančnih prihodkih in odhodkih določeni uporabniki enotnega kontnega
načrta med letom evidenčno izkazujejo prihodke na ustreznih kontih skupin 71,
72, 73, 74 in 75 z odobritvijo konta 799 – evidenčni promet prihodkov in drugih
prejemkov določenih uporabnikov določenih uporabnikov enotnega kontnega načrta.
Pravne osebe javnega prava, ki niso uvrščene med neposredne ali posredne
uporabnike proračuna, ne zagotavljajo teh podatkov.
V okviru te skupine se evidenčno izkazujejo
tudi zneski prihodkov režijskih obratov iz 18. člena Pravilnika o razčlenjevanju
in merjenju prihodkov in odhodkov, z obremenitvijo podskupine 797 – evidenčni
promet prihodkov režijskih obratov.
Podatkov v okviru te skupine ne izkazujejo
drugi uporabniki enotnega kontnega načrta, razen v primerih evidenčnega
knjiženja po prejšnjem odstavku.
Na kontih te skupine se ločeno izkazujejo
prihodki po posameznih vrstah:
-      
konti podskupine 760 – prihodki od
prodaje proizvodov in storitev; v tej podskupini se izkazujejo prihodki od
prodaje proizvodov in storitev na domačem in na tujem trgu ter od dotacij
(transferov) in donacij, doseženih na podlagi prodaje proizvodov in storitev.
Posebej se izkazujejo prihodki iz sredstev javnih financ. V okviru te skupine
se izkazujejo tudi vrednosti usredstvenih lastnih proizvodov oziroma storitev,
-      
konti podskupine 761 – prihodki od
prodaje blaga in materiala; v tej podskupini se izkazujejo prihodki od prodaje
blaga in materiala na domačem in tujem trgu ter od subvencij, kompenzacij,
dotacij in donacij, doseženih na podlagi prodaje blaga. Posebej se izkazujejo
prihodki iz sredstev javnih financ,
-      
konti podskupine 762 – finančni
prihodki; v tej podskupini se izkazujejo prihodki za obresti, prihodki od prevrednotenja
naložb in dolgov, prihodki od prodaje finančnih naložb in drugi finančni
prihodki,
-      
konti podskupine 763 – drugi prihodki,
v tej podskupini se izkazujejo prejete kazni in odškodnine, nenamenske donacije
ter ostali drugi prihodki. Kot drugi prihodki se izkazujejo tudi prejeta
vračila preveč vračunanih in plačanih odhodkov iz preteklih let,
-      
konti podskupine 764 –
prevrednotovalni poslovni prihodki; v tej podskupini se izkazujejo
prevrednotovalni prihodki nastali pri odtujitvi neopredmetenih sredstev in
opredmetenih osnovnih sredstev, odpisih obveznosti iz preteklih let ter drugi
prevrednotovalni prihodki.
Konti skupine 78 – Prejeta sredstva
iz Evropske unije
61. člen
Na kontih skupine 78 se izkazujejo prejeta
sredstva iz Evropske unije, ki jih prejmejo na podlagi pogodb in dogovorov
države članice Evropske unije. Konti te skupine so razčlenjeni glede na namene
porabe.
Konti skupine 79 – prenos prihodkov
in drugih prejemkov
62. člen
Na kontih podskupine 790 se evidentira
prenos prihodkov in drugih prejemkov razreda 7 ob koncu obračunskega obdobja na
ustrezni konto skupine 80.
Na kontih podskupine 797 – evidenčni promet
prihodkov režijskih obratov se izkazujejo prihodki, ki jih režijski obrati med
letom evidenčno izkazujejo na ustreznih kontih skupine 76.
Na kontih podskupine 799 – evidenčni promet
prihodkov določenih uporabnikov enotnega kontnega načrta, se izkazujejo
prihodki, ki jih določeni uporabniki izkazujejo v okviru skupine 71, 72, 73, 74 in 75. Podatki na evidenčnih kontih se lahko knjižijo na podlagi zbirnika, ki se sestavi za
posamezni koledarski mesec.
Ob zaključku leta se konti podskupin 790,
797 oziroma 799 zaprejo v dobro ustreznih kontov skupin 70, 71, 72, 73, 74, 75,
 76 in 77.
Razred 8: ugotovitev rezultatov
Konti skupine 80 – ugotovitev
rezultatov
63. člen
Na kontih skupine 80 se knjižijo zneski prenesenih
odhodkov in drugih izdatkov, izkazanih na kontih razreda 4 ter prenesenih
prihodkov in drugih prejemkov, izkazanih na kontih razreda 7, razen zneska
prejetih obresti na sredstva rezervnega sklada oziroma ostalih proračunskih
skladov, ki neposredno povečujejo rezervni sklad oziroma ostale proračunske
sklade. V okviru te skupine se knjižijo tudi zneski prejemkov in izdatkov,
preneseni s kontov razreda 5.
Določeni uporabniki enotnega kontnega
načrta izkažejo v okviru te skupine tudi znesek presežka prihodkov (odhodkov)
iz preteklih let, ki je namenjen pokrivanju izbranih odhodkov obravnavanega
poslovnega leta in znesek presežka odhodkov nad prihodki iz preteklih let, ki
se pokriva s presežkom prihodkov nad odhodki obravnavanega poslovnega leta.
Drugi uporabniki enotnega kontnega načrta
prenesejo presežek prihodkov in drugih prejemkov nad odhodki in drugimi izdatki
oziroma presežek odhodkov in drugih izdatkov nad prihodki in drugimi prejemki,
na ustrezni konto skupine 90 oziroma 94.
Določeni uporabniki enotnega kontnega
načrta prenesejo presežek zaračunanih prihodkov nad zaračunanimi odhodki ali
presežek zaračunanih odhodkov nad zaračunanimi prihodki v dobro oziroma breme
ustreznega konta skupine 94 oziroma 98.
Določeni uporabniki enotnega kontnega načrta
izkazujejo tudi davek od dohodka pravnih oseb.
Razred 9: lastni viri in dolgoročne
obveznosti
Konti skupine 90 – splošni sklad
64. člen
Splošni sklad izkazuje znesek lastnih virov
sredstev. V okviru skupine 90 se ločeno izkazujejo; sklad za neopredmetena
sredstva in opredmetena osnovna sredstva, sklad za finančne naložbe, sklad za
unovčena poroštva, sklad za terjatve za sredstva dana v upravljanje, sklad za
namensko premoženje, preneseno javnim skladom in drugim pravnim osebam javnega
prava, ki imajo premoženje v svoji lasti, splošni sklad za posebne namene ter
splošni sklad za drugo.
Splošni sklad za neopredmetena sredstva in
opredmetena osnovna sredstva povečuje nabavna vrednost neopredmetenih sredstev
in opredmetenih osnovnih sredstev in zmanjšujejo popravki in odpisi nabavne
vrednosti neopredmetenih sredstev in opredmetenih osnovnih sredstev.
Splošni sklad za finančne naložbe
povečujejo in zmanjšujejo spremembe pri dolgoročnih finančnih naložbah, dolgoročno
danih posojilih in depozitih ter kratkoročnih finančnih naložbah.
Splošni sklad za unovčena poroštva
povečujejo oziroma zmanjšujejo spremembe knjigovodske vrednosti terjatev iz
naslova regresnih zahtevkov za unovčena poroštva.
Splošni sklad za terjatve za sredstva dana
v upravljanje povečujejo in zmanjšujejo spremembe terjatev za sredstva dana v
upravljanje.
Splošni sklad za namensko premoženje,
preneseno javnim skladom ter drugim pravnim osebam javnega prava, ki imajo
premoženje v svoji lasti, povečujejo oziroma zmanjšujejo spremembe namenskega
premoženja, prenesenega javnim skladom in drugim pravnim osebam javnega prava,
ki imajo premoženje v svoji lasti.
Splošni sklad za posebne namene, v okviru
katerega se izkazujejo viri sredstev proračunskih skladov, se oblikuje z
obremenitvijo ustreznega konta v podskupini 409. Ob plačilu obveznosti se
bremeni ustrezen konto skupine 90, s tem, da se evidenčno zagotavljajo podatki
o porabi sredstev za posebne namene po posameznih vrstah odhodkov.
Splošni sklad za drugo izkazuje druge
spremembe splošnega sklada, ki niso navedene v prejšnjih odstavkih.
Te skupine ne uporabljajo določeni
uporabniki enotnega kontnega načrta.
Konti skupine 91 – rezervni sklad
65. člen
Na kontih skupine 91 se knjiži znesek
oblikovanega rezervnega sklada oziroma rezervacij za kreditna tveganja v javnih
skladih ob obremenitvi ustreznega konta v podskupini 409.
Ob plačilu obveznosti oziroma stroškov se
bremeni ustrezen konto skupine 91 s tem, da se evidenčno zagotavljajo podatki o
porabi sredstev rezervnega sklada oziroma rezervacij za kreditna tveganja po
posameznih vrstah stroškov oziroma odhodkov.
To skupino uporabljajo državni proračun in
proračuni občin ter Zavod za pokojninsko in invalidsko zavarovanje Slovenije in
Zavod za zdravstveno zavarovanje Slovenije ter javni skladi.
Konti skupine 92 – dolgoročne pasivne
časovne razmejitve
66. člen
Na kontih skupine 92 izkazujejo drugi
uporabniki enotnega kontnega načrta prihodke, ki še niso bili plačani in za
katere je vzpostavljena terjatev v okviru skupine 08.
Določeni uporabniki enotnega kontnega
načrta izkazujejo v okviru te skupine zneske prihodkov, ki se v skladu z
računovodskimi standardi še ne vštevajo v prihodke.
Določeni uporabniki v tej skupini kontov
izkazujejo donacije, ki so jih prejeli od donatorjev za pokrivanje določenih
stroškov.
Konti skupine 93 – rezervacije
67. člen
Na kontih skupine 93 se izkazujejo
rezervacije oblikovane za tveganja, za kočljive pogodbe in druge namene.
Rezervacije se izkazujejo ločeno po namenih, za katere so bile oblikovane.
To skupino kontov uporabljajo samo določeni
uporabniki enotnega kontnega načrta.
Konti skupine 94 – sklad premoženja v
javnih skladih in drugih pravnih osebah javnega prava, ki je v njihovi lasti
68. člen
Na kontih skupine 94 se ločeno izkazujejo
sestavni deli skladov premoženja v javnih skladih oziroma drugih pravnih osebah
javnega prava, ki je v skladu z določbami zakonov njihova last in v pravnih
oseb javnega prava, ki niso uvrščene med neposredne ali posredne proračunske
uporabnike.
V javnih skladih se v okviru tega sklada
izkazujejo: sklad namenskega premoženja v nepremičninskih skladih, sklad
namenskega premoženja v finančnih skladih, sklad za unovčena poroštva ter sklad
za drugo.
Pri drugih pravnih osebah javnega prava, ki
imajo premoženje v svoji lasti in pri pravnih oseb javnega prava, ki niso
uvrščene med neposredne ali posredne proračunske uporabnike, se v okviru tega
sklada izkazujejo: sklad za neopredmetena sredstva in opredmetena osnovna
sredstva, sklad za finančne naložbe ter presežek prihodkov nad odhodki oziroma
presežek odhodkov nad prihodki.
Posamezni sestavni deli sklada premoženja v
javnih skladih so:
-      
sklad namenskega premoženja je
vrednost sredstev, ki so v skladu s predpisi, v lasti javnega sklada,
-      
sklad namenskega premoženja za
unovčena poroštva je knjigovodska vrednost terjatev iz naslova regresnih
zahtevkov za unovčena poroštva, ki so bila poravnana iz sredstev, ki jih je
sklad pridobil z opravljanjem dejavnosti, za katero je bil ustanovljen,
-      
sklad namenskega premoženja za drugo
je presežek prihodkov nad odhodki oziroma presežek odhodkov nad prihodki,
dosežen z opravljanjem dejavnosti sklada, zmanjšan za znesek sklada za unovčena
poroštva.
Posamezni sestavni deli sklada premoženja v
drugih pravnih osebah javnega prava, ki imajo premoženje v svoji lasti in v
pravnih oseb javnega prava, ki niso uvrščene med neposredne ali posredne
proračunske uporabnike, so:
-      
sklad za neopredmetena sredstva in
opredmetena osnovna sredstva je znesek knjigovodske vrednosti teh sredstev,
povečane za znesek sredstev neporabljene obračunane amortizacije in namenskih
denarnih sredstev, prejetih za pridobitev tovrstnih sredstev ter zmanjšane za
znesek neodplačanih posojil, najetih za nakup teh sredstev, znesek neplačanih
obveznosti za pridobitev teh sredstev, in znesek dolgoročnih pasivnih časovnih
razmejitev, namenjenih nadomestitvi stroškov amortizacije osnovnih sredstev, pridobljenih
z donacijami,
-      
sklad za dolgoročne finančne naložbe
je znesek knjigovodske vrednosti dolgoročnih finančnih naložb in neodplačanega
zneska glavnice dolgoročno danih kreditov in nevrnjenih zneskov dolgoročnih
depozitov razen tistih, ki se nanašajo na sredstva, katerih vir se izkazuje v
skupinah kontov 92 in 93 ter kontu 9410,
-      
presežek prihodkov nad odhodki,
-      
presežek odhodkov nad prihodki.
Konti skupine 96 – dolgoročne finančne
obveznosti
69. člen
Na kontih skupine 96 se izkazujejo prejeti
zneski najetih finančnih kreditov. Med dolgoročnimi finančnimi obveznostmi se
izkazuje tudi tisti del finančnih obveznosti, ki zapade v plačilo v tekočem
letu.
Drugi uporabniki enotnega kontnega načrta
knjižijo na konte te skupine tudi zneske prevrednotenja kreditov, z
obremenitvijo ustreznega konta splošnega sklada.
Med dolgoročnimi finančnimi obveznostmi se
izkazujejo tudi obveznosti iz naslova prevzema dolga.
Pravne osebe morajo zagotoviti ločeno
izkazovanje dolgoročnih obveznosti za prejete kredite od uporabnikov enotnega
kontnega načrta, za katere se sestavlja premoženjska bilanca države oziroma
občine.
Konti skupine 97 – druge dolgoročne
obveznosti
70. člen
Na kontih skupine 97 se izkazujejo
dolgoročne obveznosti iz financiranja in iz poslovanja. Med drugimi
dolgoročnimi obveznostmi se izkazuje tudi tisti del dolgoročnih obveznosti, ki
zapade v plačilo v tekočem letu.
Pravne osebe morajo zagotoviti ločeno
izkazovanje drugih dolgoročnih obveznosti do uporabnikov enotnega kontnega
načrta, za katere se sestavlja premoženjska bilanca države oziroma občine.
Drugi uporabniki enotnega kontnega načrta
izkažejo obveznosti v breme splošnega sklada ali drugega ustreznega konta.
Konti skupine 98 – obveznosti za
sredstva prejeta v upravljanje
71. člen
Na kontih skupine 98 se izkazujejo
obveznosti za sredstva prejeta v upravljanje.
V okviru te skupine se ločeno zagotavljajo
podatki za obveznosti za neopredmetena sredstva in opredmetena osnovna sredstva,
za obveznosti za dolgoročne finančne naložbe ter o presežku prihodkov nad
odhodki oziroma presežku odhodkov nad prihodki.
Posamezni sestavni deli obveznosti za
sredstva prejeta v upravljanje so:
-      
obveznost za neopredmetena sredstva in
opredmetena osnovna sredstva sestavlja knjigovodska vrednost teh sredstev,
povečana za znesek neporabljene obračunane amortizacije in namenskih denarnih
sredstev, prejetih za pridobitev tovrstnih sredstev, ter zmanjšana za znesek
neodplačanih posojil, najetih za nakup teh sredstev, znesek neplačanih
obveznosti za pridobitev teh sredstev in znesek dolgoročnih pasivnih časovnih
razmejitev, namenjenih nadomestitvi stroškov amortizacije osnovnih sredstev, pridobljenih
z donacijami,
-      
obveznost za dolgoročne finančne
naložbe predstavlja knjigovodska vrednost dolgoročnih finančnih naložb in
neodplačanega zneska glavnice dolgoročno danih kreditov in nevrnjenih zneskov
dolgoročnih depozitov, razen tistih, ki se nanašajo na sredstva, katerih vir se
izkazuje v skupinah kontov 92 in 93 ter podskupini kontov 980,
-      
presežek prihodkov nad odhodki,
-      
presežek odhodkov nad prihodki.
Obveznost za neopredmetena sredstva in
opredmetena osnovna sredstva povečuje nabavna vrednost neopredmetenih sredstev
in opredmetenih osnovnih sredstev ter prejeta ali prerazporejena sredstva za
pridobitev teh sredstev.
Obveznost pa zmanjšujejo popravki in odpisi
nabavne vrednosti neopredmetenih sredstev in opredmetenih osnovnih sredstev, ki
se pokrivajo v breme te obveznosti ter sredstva prerazporejena za drug namen.
Obveznost za dolgoročne finančne naložbe
povečujejo in zmanjšujejo spremembe pri dolgoročnih finančnih naložbah ter
dolgoročno danih kreditih in depozitih.
Obveznosti za neopredmetena sredstva in
opredmetena osnovna sredstva ter dolgoročne finančne naložbe povečujejo oziroma
zmanjšujejo tudi druge spremembe, v skladu z določbami tretjega odstavka tega
člena.
Določeni uporabniki enotnega kontnega
načrta morajo zagotoviti ločeno izkazovanje obveznosti za sredstva prejeta v
upravljanje po posameznih pravnih osebah, za katere se sestavlja premoženjska
bilanca države oziroma občine.
S pravnimi osebami iz prejšnjega odstavka
so mišljeni ustanovitelji pravne osebe, če ni s pogodbo ali drugim pravnim
aktom določeno, da so lastniki sredstev danih v upravljanje tudi druge pravne
osebe.
Konti skupine 99 – izvenbilančna
evidenca
72. člen
Na kontih skupine 99 se izkazujejo aktivni
in pasivni konti izvenbilančne evidence.
Izkazujejo se dana poroštva, hipoteke in
drugi podatki o možnih (potencialnih) obveznostih, ki pa še ne vplivajo na
spremembo sredstev ali obveznosti do virov sredstev.

Priloga
I: Enotni kontni načrt

Pravilnik o enotnem kontnem načrtu za
proračun, proračunske uporabnike in druge osebe javnega prava (Uradni list RS,
št. 112/09)
vsebuje naslednje prehodne in končne določbe:
»III. PREHODNE IN KONČNE DOLOČBE
Prenehanje
veljavnosti pravilnika
73. člen
Z uveljavitvijo tega pravilnika preneha
veljati Pravilnik o enotnem kontnem načrtu za proračun, proračunske uporabnike
in druge osebe javnega prava (Uradni list RS, št. 54/02, 117/02, 58/03, 134/03,
34/04, 75/04, 117/04, 141/04, 117/05, 138/06, 120/07 in 124/08).
Uveljavitev
pravilnilka
74. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati se pa začne
1. januarja 2010.
Ne glede na prejšnji odstavek, se določbe 10. in 58. člena tega pravilnika ter podkonti 411216, 413150, 700021, 710313 in 740017 iz Priloge I – Enotnega kontnega načrta, začnejo uporabljati z dnem uveljavitve tega
pravilnika.«.

Pravilnik o spremembah in dopolnitvah
Pravilnika o enotnem kontnem načrtu za proračun, proračunske uporabnike in
druge osebe javnega prava (Uradni list RS, št. 58/10)
vsebuje naslednjo končno določbo:
»6. člen
Ta pravilnik začne veljati naslednji dan po
objavi v Uradnem listu Republike Slovenije, prvič pa se uporabi za pripravo
letnega poročila za leto 2010.«.

Pravilnik o dopolnitvah Pravilnika o enotnem
kontnem načrtu za proračun, proračunske uporabnike in druge osebe javnega prava
(Uradni list RS, št. 104/10)
vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije, prvič pa se uporabi za pripravo
letnega poročila za leto 2010.«.

Pravilnik o spremembah in dopolnitvah
Pravilnika o enotnem kontnem načrtu za proračun, proračunske uporabnike in
druge osebe javnega prava (Uradni list RS, št. 104/11)
vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o enotnem kontnem načrtu za proračun, proračunske uporabnike in
druge osebe javnega prava (Uradni list RS, št. 97/12)
vsebuje naslednji končni določbi:
»3. člen
Ta pravilnik začne veljati naslednji dan po
objavi v Uradnem listu Republike Slovenije, prvič pa se uporabi za pripravo
letnega poročila za leto 2012. 
Ne glede na prejšnji odstavek se podkonto
411217 iz prvega člena tega pravilnika in drugi člen tega pravilnika,
uporabljata od 1. 1. 2013.«.

Pravilnik o spremembah in dopolnitvah
Pravilnika o enotnem kontnem načrtu za proračun, proračunske uporabnike in
druge osebe javnega prava (Uradni list RS, št. 108/13)
vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije, prvič pa se uporabi za pripravo
letnega poročila za leto 2013.«.

Pravilnik o spremembah in dopolnitvah
Pravilnika o enotnem kontnem načrtu za proračun, proračunske uporabnike in
druge osebe javnega prava (Uradni list RS, št. 94/14)
vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne s 1. 1.
2015. 
Ne glede na prejšnji odstavek se podkonti:
403406, 500411, 550411, 701009, 701010 in 710317 uporabijo že za pripravo
letnega poročila za leto 2014.«.

Pravilnik o spremembah in dopolnitvah
Pravilnika o enotnem kontnem načrtu za proračun, proračunske uporabnike in
druge osebe javnega prava (Uradni list RS, št. 100/15)
vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije, uporablja pa se že za pripravo
letnega poročila za leto 2015.
Ne glede na prejšnji odstavek se konti in
podkonti: 7824, 782400, 782401, 7825, 782500, 782501, 787002 in 787003 začnejo
uporabljati 1. januarja 2016. 1. januarja 2016 prenehata veljati
podkonta: 786016 in 786017.
Ne glede na prvi odstavek tega člena se
skupina kontov 78, podskupini kontov: 706 in 787, konti: 4504, 7060 in 7870 ter
podkonti: 450400, 706099 in 788004, preimenujejo s 1. januarjem 2016.«.

Pravilnik o spremembah in dopolnitvah
Pravilnika o enotnem kontnem načrtu za proračun, proračunske uporabnike in
druge osebe javnega prava (Uradni list RS, št. 84/16)
vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije, uporablja pa se že za pripravo
letnega poročila za leto 2016.
Ne glede na prejšnji odstavek se novi
podkonti 741101, 741201, 741202, 741203, 741301, 741401, 741701 in 741702
začnejo uporabljati s 1. januarjem 2017.«.

Pravilnik o spremembi in dopolnitvah
Pravilnika o enotnem kontnem načrtu za proračun, proračunske uporabnike in
druge osebe javnega prava (Uradni list RS, št. 75/17)
vsebuje naslednjo končno določbo:
»KONČNA DOLOČBA
3. člen
Ta pravilnik začne veljati naslednji dan po
objavi v Uradnem listu Republike Slovenije, novi podkonto 710318 pa se začne
uporabljati s 1. januarjem 2018.«.

Pravilnik o spremembah in dopolnitvah
Pravilnika o enotnem kontnem načrtu za proračun, proračunske uporabnike in
druge osebe javnega prava (Uradni list RS, št. 82/18)
vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi in dopolnitvah
Pravilnika o enotnem kontnem načrtu za proračun, proračunske uporabnike in
druge osebe javnega prava (Uradni list RS, št. 79/19)
vsebuje naslednjo končno določbo:
»KONČNA DOLOČBA
3. člen
Ta pravilnik začne veljati naslednji dan po
objavi v Uradnem listu Republike Slovenije, novi podkonti 402114, 402307,
402609 in 420250, pa se začnejo uporabljati 1. januarja 2021.«.

Pravilnik o spremembi in dopolnitvah
Pravilnika o enotnem kontnem načrtu za proračun, proračunske uporabnike in
druge osebe javnega prava (Uradni list RS, št. 10/21)
vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po
objavi v Uradnem listu Republike Slovenije, novi podkonti 411304, 413005,
413116 in 740019 pa se prvič uporabijo že za pripravo letnega poročila za leto
2021.«.

Pravilnik o spremembah in dopolnitvah
Pravilnika o enotnem kontnem načrtu za proračun, proračunske uporabnike in
druge osebe javnega prava (Uradni list RS, št. 203/21)
vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po
objavi v Uradnem listu Republike Slovenije, nova konta 4505 in 4506 pa se
začneta uporabljati 1. januarja 2022.«.

Pravilnik o spremembah in dopolnitvah
Pravilnika o enotnem kontnem načrtu za proračun, proračunske uporabnike in
druge osebe javnega prava (Uradni list RS, št. 158/22)
vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po
objavi v Uradnem listu Republike Slovenije.«.