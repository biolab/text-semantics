I. SPLOŠNE DOLOČBE
1. člen
(vsebina uredbe)
Ta uredba določa vrste in načine izvajanja vzdrževalnih del v
javno korist na objektih, napravah in omrežjih, ki so potrebna za prenos in
distribucijo električne energije, zemeljskega plina, distribucijo toplote in
oskrbo z drugimi energetskimi plini (v nadaljnjem besedilu: vzdrževalna dela).
II. VRSTE VZDRŽEVALNIH DEL
2. člen
(vzdrževalna dela s področja prenosa in distribucije električne
energije)
(1) Vzdrževalna dela na objektih, napravah in omrežjih s
področja prenosa in distribucije električne energije so:
-       
vgradnja, nadgradnja, odstranitev, prestavitev in nadomestitev posameznega
električnega voda, vključno s priključitvijo v elektroenergetski sistem in
njegovo preureditvijo;
-       
dela na objektih, s katerimi se zagotavlja obnova objekta ali elementov
objekta z namenom, da se ohranja ali podaljša življenjska doba objekta,
upošteva izboljšave na podlagi napredka tehnike, zmanjša verjetnost okvare ali
poslabšanja delovanja, odpravlja pomanjkljivost v delovanju, zagotavlja
zahtevana raven delovanja naprave ter preprečuje nastanek večjega tveganja za
zdravje in življenje ljudi in živali oziroma premoženje (na primer nadvišanje
ali ojačitev stojnih mest, dela na transformacijskih postajah zaradi kabliranja
nadzemnih vodov, nadomestitev ali namestitev dodatnih neizoliranih ali izoliranih
vodnikov in pripadajočih naprav);
-       
kabliranje nadzemnih vodov, vključno z izvedbo kabelske kanalizacije in
priključkov kabla do obstoječih naprav, objektov in električnih vodov, do
nazivne napetosti vključno 110 kV.
(2) Vzdrževalna dela iz prejšnjega odstavka vključujejo
tudi izvedbo vseh gradbenih del, ki so potrebna za izvedbo vzdrževalnih del v
javno korist (na primer izdelava temeljev, zemeljskih izkopov).
3. člen
(vzdrževalna dela s področja prenosa in distribucije
zemeljskega plina)
(1) Vzdrževalna dela na objektih, napravah in omrežjih s
področja prenosa in distribucije zemeljskega plina so:
-       
vgradnja, nadgradnja, odstranitev, priključitev in prestavitev plinovodov
znotraj varovalnega pasu plinovoda, vključno s spremembo dimenzije, materiala
in maksimalnega obratovalnega tlaka;
-       
vgradnja, nadgradnja in odstranitev naprav in inštalacij na, ob in v
objektih sistema ali uporabnika sistema z namenom omogočanja transporta plina,
čiščenja plina, gretja plina, regulacije in omejevanja pretoka ali tlaka plina,
višanja ali nižanja tlaka plina, meritev, prenosa podatkov, katodne zaščite,
oskrbe z električno energijo in pitno vodo, odoriranje plina in podobno, z
namenom spremembe zmogljivosti objekta in z njo povezane velikosti objekta;
-       
dela na objektih (na primer kompresorska postaja, merilno regulacijska
postaja, mešalna postaja, sprejemna in oddajna čistilna postaja), s katerimi se
izpolnijo zahteve, vezane na varstvo pri delu, požarno zaščito, zaščito pred
hrupom, zadostno naravno prezračevanje, ravnanje z odpadki in podobno (na
primer povečanje prezračevalnih odprtin, vgradnja dušilcev zvoka, vgradnja
lovilcev nečistoč);
-       
dela, izvedena pri polaganju plinovodov z delovnim tlakom do vključno 16
barov v zemljo, vključno s priključki do uporabnikov oziroma do obstoječih
naprav, objektov in omrežij ter nad 16 barov za rekonstrukcijo prenosnega
sistema in priključitve nanj.
(2) Vzdrževalna dela iz prejšnjega odstavka vključujejo
tudi izvedbo vseh gradbenih del, ki so potrebna za izvedbo vzdrževalnih del v
javno korist (na primer izdelava temeljev, zemeljskih izkopov).
4. člen
(vzdrževalna dela s področja distribucije toplote)
(1) Vzdrževalna dela na objektih, napravah in omrežjih
za distribucijo toplote na območju izbirnih lokalnih gospodarskih javnih služb
so:
-       
vgradnja, nadgradnja, odstranitev in priključitev naprav za proizvodnjo
tople in vroče vode ter hlajenja, ki so vključene v sistem opravljanja javne
gospodarske službe na področju distribucije toplote, vključno s povezanimi
priključitvenimi deli;
-       
dela na objektih vročevodnega, parovodnega, toplovodnega, kondenzacijskega
omrežja ali razvoda hladu, ki so vključeni v sistem opravljanja javne
gospodarske službe na področju distribucije toplote in s katerimi se izpolnijo
zahteve, vezane na varstvo pri delu, požarno zaščito, zaščito pred hrupom, zadostno
naravno prezračevanje, ravnanje z odpadki in podobno;
-       
postavitev, zamenjava, prestavitev, nadgradnja in odstranitev omrežja
glavnih in priključnih vročevodov, parovodov, toplovodov, kondenzacijskega
omrežja ali razvodov hladu, ki so vključeni v sistem opravljanja javne
gospodarske službe na področju distribucije toplote, vključno s potrebnimi
gradbenimi in zemeljskimi deli.
(2) Vzdrževalna dela iz prejšnjega odstavka vključujejo
tudi izvedbo vseh gradbenih del, ki so potrebna za izvedbo vzdrževalnih del v
javno korist kot izdelava temeljev, zemeljskih izkopov in podobno.
5. člen
(vzdrževalna dela s področja oskrbe z drugimi energetskimi
plini)
Za vzdrževalna dela na objektih, napravah in omrežjih s
področja oskrbe z drugimi energetskimi plini se smiselno uporablja določba 3.
člena te uredbe.
III. POGOJI ZA IZVAJANJE IN NAČIN IZVAJANJA VZDRŽEVALNIH DEL
6. člen
(pogoji za izvajanje vzdrževalnih del)
(1) Za vzdrževalna dela v javno korist se štejejo dela,
ki jih je mogoče izvesti v okviru stvarnih ali drugih pravic, ki dajejo pravico
graditi na nepremičninah, na katerih so zgrajeni oziroma stojijo objekti,
naprave in omrežja iz 1. člena te uredbe in če se s temi deli vplivi na
sosednje nepremičnine in mejne vrednosti elektromagnetnega sevanja ne povečajo
prek zakonsko dovoljenih, pri čemer se lahko izvajajo le v opredeljenem obsegu
zemljiškega pasu, ki poteka na vsako stran objekta, voda, plinovoda oziroma od
zunanje ograje razdelilne ali transformatorske postaje.
(2) Za področje prenosa in distribucije električne
energije prek nadzemnih večsistemskih daljnovodov in nadzemnih vodov lahko
potekajo vzdrževalna dela v javno korist v naslednji širini zemljiškega pasu:
-       
40 metrov za dela na nadzemnih eno- in večsistemskih daljnovodih ter
razdelilnih transformatorskih postajah nazivne napetosti 400 kV in 220 kV;
-       
15 metrov za nadzemni eno- in večsistemski daljnovod in razdelilne
transformatorske postaje nazivne napetosti 110 kV in 35 kV;
-       
10 metrov za nadzemni eno- in večsistemski daljnovod nazivnih napetosti
od 1 kV do vključno 20 kV;
-       
1,5 metra za nadzemni vod nazivne napetosti do vključno 1 kV ter
-       
2 metra za razdelilno postajo srednje napetosti in transformatorsko postajo
srednje napetosti.
(3) Za področje prenosa in distribucije električne
energije prek podzemnih kabelskih sistemov do nazivne napetosti vključno 110 kV
se lahko vzdrževalna dela v javno korist izvajajo tudi zunaj območja
zemljiškega pasu iz prejšnjega odstavka, če to za lastnike zemljišč oziroma
njihove upravljavce pomeni optimalnejšo rešitev.
(4) Za področje prenosa in distribucije zemeljskega
plina lahko potekajo vzdrževalna dela v javno korist v naslednji širini
zemljiškega pasu:
-       
12 metrov od osi voda na vsako stran za prenosni vod zemeljskega plina
oziroma od ograje merilno-regulacijske postaje in drugih objektov prenosnega
sistema;
-       
6 metrov od osi voda na vsako stran za distribucijski vod zemeljskega
plina.
(5) Za področje distribucije toplote ali drugega
energetskega plina lahko potekajo vzdrževalna dela v javno korist v širini 5
metrov od osi voda na vsako stran.
(6) Izvajalec gospodarske javne službe mora pri izvedbi
vzdrževalnih del upoštevati naslednje pogoje:
-       
medsebojni odmiki objektov, naprav in omrežja gospodarske javne
infrastrukture, ki se izvajajo kot vzdrževalna dela v javno korist, morajo po
izvedbi ostati v okviru zakonsko dovoljenih odmikov od obstoječih ali s
pridobljenim gradbenim dovoljenjem predvidenih objektov, naprav in omrežij, ki
veljajo za posamezne vrste objektov, naprav in omrežij;
-       
varnostni odmiki od drugih objektov, naprav in omrežij morajo po izvedbi
vzdrževalnih del ostati v okviru zakonsko dovoljenih glede na zahtevane
varnostne odmike do drugih objektov, naprav in omrežij pred izvedbo
vzdrževalnih del; če je objekt, naprava ali omrežje gospodarske javne
infrastrukture ograjen z varovalno ograjo, morajo zahtevani varnostni odmiki
novoizvedenih objektov, naprav in omrežij od drugih objektov, naprav in omrežij
izven ograje ostati v okviru zakonsko dovoljenih glede na zahtevane varnostne
odmike do drugih objektov, naprav in omrežij pred izvedbo vzdrževalnih del;
-       
izdelati mora podrobnejši načrt tehničnih rešitev in detajlov vzdrževalnih
del;
-       
izkazati mora stvarno ali drugo pravico, ki mu daje pravico graditi na
nepremičnini in pridobiti soglasje pristojnega soglasodajalca;
-       
dela se morajo izvajati v skladu s prostorskim izvedbenim aktom,
predpisi, s katerimi se podrobneje določijo bistvene in druge zahteve, ali
drugimi predpisi;
-       
vsaj 10 dni pred začetkom vzdrževalnih del v javno korist mora o začetku
izvedbe obvestiti javnost na krajevno običajen način.
7. člen
(izvajalec vzdrževalnih del)
Kot izvajalec vzdrževalnih del se šteje izvajalec ustrezne
gospodarske javne službe s področja energetske dejavnosti ali druga pravna ali
fizična oseba, ki v skladu s področnimi predpisi izpolnjuje pogoje za izvajalca
vzdrževalnih del in mu taka dela s pogodbo poveri izvajalec gospodarske javne
službe s področja energetskih dejavnosti.
8. člen
(strokovno-tehnični pregled)
(1) Po zaključku izvedbe vzdrževalnih del in pred
začetkom rednega obratovanja mora izvajalec gospodarske javne službe opraviti
strokovno-tehnični pregled, s katerim se ugotovi, ali so vzdrževalna dela na
objektih, napravah in omrežjih izvedena in vzdrževana v skladu s predpisi ter
tehničnimi pravili in standardi.
(2) S pregledom iz prejšnjega odstavka se ugotavlja, ali
so bila vzdrževalna dela izvedena v skladu s predpisi in tehničnimi pravili, ki
se nanašajo na konstrukcijo, opremo, vzdrževanje in oskrbljenost določenega
energetskega objekta, naprave oziroma omrežja.
(3) O strokovno-tehničnem pregledu, s katerim se ugotovi
stanje določenega energetskega objekta, naprave in omrežja, se izdela zapisnik,
katerega priloga so listine, ki dokazujejo navedeno stanje. Zapisnik, iz
katerega izhaja, da so vzdrževalna dela izvedena skladno s predpisi, tehničnimi
pravili in standardi, pomeni dokazilo o zanesljivosti objekta, naprave oziroma
omrežja ter omogoča sledljivost sprememb.
(4) Strokovno-tehnične preglede opravljajo izvajalci
gospodarske javne službe ali v njihovem imenu pravne osebe ali fizične osebe,
ki jih za to pooblasti izvajalec gospodarske javne službe.
(5) O ugotovitvah strokovno-tehničnega pregleda mora
pooblaščena pravna ali fizična oseba obvestiti naročnika pregleda, upravljavca
energetskega objekta, naprave oziroma omrežja in organ, pristojen za
inšpekcijsko nadzorstvo, ki ga mora obvestiti izvajalec gospodarske javne
službe, tudi kadar sam opravlja strokovno-tehnični pregled.
9. člen
(evidenca vzdrževalnih del in posredovanje podatkov)
(1) Izvajalec gospodarske javne službe mora voditi
evidenco izvedenih vzdrževalnih del.
(2) Izvajalec gospodarske javne službe mora zaradi
vodenja katastra gospodarske javne infrastrukture in zbirnih podatkov za
posamezna omrežja, naprave in objekte gospodarske infrastrukture po zaključku
izvajanja vzdrževalnih del posredovati podatke o spremembah zmogljivosti in
velikosti objektov, naprav in omrežij gospodarske javne infrastrukture organu,
pristojnemu za geodetske zadeve.
IV. INŠPEKCIJSKO NADZORSTVO
10. člen
(inšpekcijski nadzor)
Za nadzor nad izvajanjem določb te uredbe je pristojen
inšpektorat, pristojen za energijo.
11. člen
(prekrški)
(1) Z globo od 2.000 do 80.000 eurov se kaznuje za
prekršek izvajalec gospodarske javne službe, ki po zaključku izvedbe vzdrževalnih
del ne opravi strokovno-tehničnega pregleda iz prvega odstavka 8. člena te
uredbe.
(2) Z globo od 5.000 do 15.000 eurov se kaznuje za
prekršek izvajalec gospodarske javne službe, ki ne izdela zapisnika o
strokovno-tehničnem pregledu energetskega sistema iz tretjega odstavka 8. člena
te uredbe kot dokazila o zanesljivosti izvedenih vzdrževalnih del.
(3) Z globo od 1.000 do 5.000 eurov se kaznuje za
prekršek izvajalec gospodarske javne službe, ki v skladu s prvim odstavkom 9.
člena te uredbe ne vodi evidence vzdrževalnih del ter ki v evidenco energetske
infrastrukture ne vnese podatkov o izvedenih vzdrževalnih delih in posegih v
infrastrukturo.
(4) Z globo od 1.000 do 5.000 eurov se kaznuje za
prekršek izvajalec gospodarske javne službe, ki v skladu z drugim odstavkom 9.
člena te uredbe ne posreduje podatkov o spremembah zmogljivosti in z njo
povezane spremembe velikosti objektov, naprav in omrežij gospodarske javne
infrastrukture organu, pristojnemu za geodetske zadeve.
(5) Z globo od 500 do 5.000 eurov se za prekršek kaznuje
tudi odgovorna oseba izvajalca gospodarske javne službe, ki stori katero izmed
dejanj iz prvega, drugega, tretjega in četrtega odstavka tega člena.
V. PREHODNE IN KONČNE DOLOČBE
12. člen
(dokončanje inšpekcijskih postopkov)
Inšpekcijski postopki, začeti pred uveljavitvijo te uredbe,
se dokončajo v skladu z Uredbo o vzdrževalnih delih v javno korist na področju
energetike (Uradni list RS, št. 125/04, 71/09 in 17/14 – EZ-1).
13. člen
(dokončanje vzdrževalnih del v izvajanju)
Vzdrževalna dela, začeta pred uveljavitvijo te uredbe, se
dokončajo v skladu z Uredbo o vzdrževalnih delih v javno korist na področju
energetike (Uradni list RS, št. 125/04, 71/09 in 17/14 – EZ-1).
14. člen
(prenehanje uporabe)
Z dnem uveljavitve te uredbe se preneha uporabljati Uredba o
vzdrževalnih delih v javno korist na področju energetike (Uradni list RS, št.
125/04, 71/09 in 17/14 – EZ-1).
15. člen
(uveljavitev)
Ta uredba začne veljati petnajsti dan po objavi v Uradnem
listu Republike Slovenije.
Št. 00710-18/2018
Ljubljana, dne 30. maja 2018
EVA 2016-2430-0086
Vlada Republike Slovenije
dr. Miroslav Cerar l.r.
Predsednik