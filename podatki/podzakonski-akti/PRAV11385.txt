1. člen
(namen in vsebina pravilnika)
(1) Ta pravilnik določa vsebino
zasnove požarne varnosti (v nadaljnjem besedilu: zasnova) in študije požarne
varnosti (v nadaljnjem besedilu: študija), razvršča objekte glede na požarno
zahtevnost, določa objekte, za katere je obvezna izdelava zasnove ali študije,
ter pogoje, ki jih mora izpolnjevati odgovorni projektant, ki izdeluje zasnovo
ali študijo.
(2) V zasnovi ali študiji odgovorni
projektant glede na namen, vrsto, velikost, kapaciteto in druge značilnosti
objekta določi ukrepe, ki so potrebni za izpolnitev bistvene zahteve varnosti
pred požarom in navede pojasnila in utemeljitve, s katerimi dokazuje njihovo
skladnost s predpisi o graditvi objektov.
2. člen
(opredelitev izrazov)
(1) Zasnova ali študija je elaborat,
ki je sestavni del projekta za pridobitev gradbenega dovoljenja in s katerim se
pri graditvi objektov dokazuje izpolnjevanje bistvene zahteve varnosti pred
požarom.
(2) Izkaz požarne varnosti je povzetek
vsebine zasnove ali študije in se izpolni v dveh fazah: načrtovani ukrepi in
izvedeni ukrepi.
(3) Predpisi in standardi, tehnične
smernice, kodeksi uveljavljenega ravnanja, metode požarnega inženirstva oziroma
drugi dokumenti v skladu z 8. členom Pravilnika o požarni varnosti v stavbah
(Uradni list RS, št. 31/04, 10/05, 83/05 in 14/07), (v nadaljnjem besedilu:
drugi normativni dokumenti), ki določajo zahtevo varnosti pred požarom v smislu
veljavnih predpisov, so dokumenti in metode, ki predstavljajo zadnje stanje
gradbene tehnike in s katerimi je mogoče izpolniti zahteve za varnost pred
požarom, ki jih določajo predpisi o graditvi objektov.
(4) Izrazi s področja graditve
objektov, ki niso opredeljeni v tem pravilniku, imajo pomen, kakor je
opredeljeno v predpisih o graditvi objektov.
3. člen
(zasnova požarne varnosti)
(1) Zasnova se izdela za požarno manj
zahtevne objekte, določene v prilogi 1 tega pravilnika. Obvezna je v primeru
gradnje novega požarno manj zahtevnega objekta in pri dozidavi, nadzidavi ali
rekonstrukciji obstoječega objekta, ki bo po dozidavi, nadzidavi oziroma
rekonstrukciji, spadal med požarno manj zahtevne objekte.
(2) Pri dozidavi, nadzidavi ali
rekonstrukciji obstoječega objekta, ki bo po gradnji spadal med požarno manj
zahtevne objekte, se zasnova lahko izdela tudi kot sprememba oziroma dopolnitev
zasnove, če ta obstaja.
(3) V primerih iz prejšnjega odstavka
je predpisano zahtevo varnosti pred požarom treba izpolniti tako, da se
obravnavajo vsi deli objekta, na katere načrtovana dozidava, nadzidava oziroma
rekonstrukcija obstoječega objekta z vidika varstva pred požarom lahko vpliva,
pri tem pa se požarna varnost objekta ne sme poslabšati.
4. člen
(študija požarne varnosti)
(1) Študija se izdela za požarno
zahtevne objekte, določene v prilogi 1 tega pravilnika. Obvezna je v primeru
gradnje novega požarno zahtevnega objekta in pri dozidavi, nadzidavi ali
rekonstrukciji obstoječega objekta, ki bo po dozidavi, nadzidavi oziroma
rekonstrukciji, spadal med požarno zahtevne objekte.
(2) Pri dozidavi, nadzidavi ali
rekonstrukciji obstoječega objekta, ki bo po gradnji spadal med požarno
zahtevne objekte, se študija lahko izdela tudi kot sprememba oziroma dopolnitev
študije, če ta obstaja.
(3) V primerih iz prejšnjega odstavka
je predpisano zahtevo varnosti pred požarom treba izpolniti tako, da se obravnavajo
vsi deli objekta, na katere načrtovana dozidava, nadzidava oziroma
rekonstrukcija obstoječega objekta z vidika varstva pred požarom lahko vpliva,
pri tem pa se požarna varnost objekta ne sme poslabšati.
5. člen
(pogoji za odgovornega projektanta)
(1) Zasnovo izdela odgovorni
projektant.
(2) Študijo izdela odgovorni
projektant, ki ima pooblastilo za projektiranje požarne varnosti.
6. člen
(vsebina zasnove ali študije)
(1) Vsebino zasnove ali študije po
zaporedju sestavljajo:
-       
naslovna stran z navedbo »zasnova« ali »študija«, identifikacijsko
označbo in datumom izdelave, nazivom objekta ter podatki o projektantu in
odgovornem projektantu,
-       
izjava odgovornega projektanta,
-       
tehnično poročilo,
-       
risbe,
-       
izkaz požarne varnosti.
(2) Zasnova ali študija mora biti v
času gradnje objekta na voljo na gradbišču.
7. člen
(izjava odgovornega projektanta)
Odgovorni projektant v izjavi o izpolnitvi
bistvene zahteve varnosti pred požarom iz priloge 2 tega pravilnika navede
predpise in druge normativne dokumente, ki jih je pri načrtovanju požarne
varnosti uporabil in ki določajo ukrepe varstva pred požarom v skladu s
predpisanimi merili.
8. člen
(tehnično poročilo in risbe)
(1) Tehnično poročilo obsega opis
projektnih rešitev, s katerimi je izpolnjena bistvena zahteva varnosti pred
požarom z upoštevanjem vrste in namembnosti objekta, požarnega tveganja in
ogroženosti.
(2) Tehnično poročilo vsebuje tudi
potrebne podatke in pojasnila za posamezne projektne rešitve.
(3) Tehnično poročilo se prilagodi
značilnostim obravnavanega objekta in obsega vsebine, ki se nanašajo na obravnavan
objekt in praviloma po zaporedju določajo:
-       
požarne scenarije in na njihovi podlagi izbran koncept požarne varnosti,
-       
projektne rešitve za omejevanje širjenja požara na sosednje objekte,
-       
projektne rešitve za omejevanje hitrega širjenja požara po objektu in
zagotavljanje potrebne nosilnosti konstrukcije,
-       
projektne rešitve za zagotavljanje varne evakuacije, javljanje in
alarmiranje,
-       
projektne rešitve za učinkovito intervencijo in gašenje,
-       
zahteve za organizacijske ukrepe, ki jih bo treba upoštevati v navodilu
za obratovanje in vzdrževanje.
(4) Z risbami se predstavijo rešitve
ukrepov varstva pred požarom, načrtovane v zasnovi ali študiji. Pri izdelavi
risb se upoštevata predpis o projektni dokumentaciji in predpis o grafičnih
znakih za izdelavo študij.
(5) Uprava Republike Slovenije za
zaščito in reševanje na spletni strani objavi priporočila o podrobnejši vsebini
tehničnega poročila in risb.
9. člen
(izkaz požarne varnosti)
(1) Odgovorni projektant v izkazu
požarne varnosti iz priloge 3 tega pravilnika, ki je sestavni del projektne
dokumentacije za pridobitev gradbenega dovoljenja, navede podatke o zahtevanih
ukrepih v stolpcu »Načrtovani ukrepi (PGD)«. Med gradnjo se izpolni stolpec
»Izvedeni ukrepi (PID)«, medtem ko se stolpec »Načrtovani ukrepi (PGD)« ne sme
več spreminjati.
(2) Pri izpolnjevanju izkaza požarne
varnosti je treba upoštevati:
-       
v stolpcu »Načrtovani ukrepi (PGD)« so povzeti vsi ukrepi iz elaborata,
ki dokazujejo izpolnjevanje bistvene zahteve varnosti pred požarom,
-       
izvedeni ukrepi se potrdijo v stolpcu »Izvedeni ukrepi (PID)« z navedbo
»ustrezno izvedeno« ter datumom in lastnoročnim podpisom,
-       
podatki o morebitnih spremembah načrtovanih ukrepov ter podatki o
predpisanih dokazilih, ki potrjujejo ustreznost izvedbe načrtovanega ukrepa, se
navedejo v stolpcu »Opombe«.
(3) Izvajalec mora pravočasno
obvestiti odgovornega projektanta o času začetka in o predvidenem času
izvajanja vseh tistih gradbenih del, ki lahko bistveno vplivajo na ustreznost
izvedbe načrtovanih ukrepov varstva pred požarom.
(4) V celoti izpolnjen izkaz požarne
varnosti je sestavni del dokazila o zanesljivosti objekta.

Priloga
1: Tabela: Požarno manj zahtevni in požarno zahtevni objekti
Priloga
2: Izjava odgovornega projektanta zasnove/študije požarne varnosti
Priloga
3: Izkaz požarne varnosti

Pravilnik o zasnovi in študiji požarne
varnosti (Uradni list RS, št. 12/13) vsebuje naslednjo prehodno in
končni določbi:
»10. člen
(izdelava
zasnove ali študije po že sklenjenih pogodbah)
(1) Študije, za katere so bile pogodbe
za izdelavo sklenjene pred uveljavitvijo tega pravilnika, se lahko še do
30. junija 2013 izdelajo v skladu s Pravilnikom o študiji požarne varnosti
(Uradni list RS, št. 28/05, 66/06 – odl. US in 132/06).
(2) Zasnove, za katere so bile pogodbe
za izdelavo sklenjene pred uveljavitvijo tega pravilnika, se lahko še do
30. junija 2013 izdelajo v skladu s Pravilnikom o požarni varnosti v
stavbah (Uradni list RS, št. 31/04, 10/05, 83/05 in 14/07).
11. člen
(prenehanje
veljavnosti)
(1) Z dnem uveljavitve tega pravilnika
preneha veljati Pravilnik o študiji požarne varnosti (Uradni list RS, št.
28/05, 66/06 – odl. US in 132/06).
(2) Z dnem uveljavitve tega pravilnika
prenehajo veljati 9., 11., 12., drugi, tretji in četrti odstavek 13. člena
in 14. člen ter prilogi 1 in 3 Pravilnika o požarni varnosti v stavbah (Uradni
list RS, št. 31/04, 10/05, 83/05 in 14/07).
12. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o zasnovi in
študiji požarne varnosti (Uradni list RS, št. 49/13) vsebuje naslednjo prehodno in
končno določbo:
»2. člen
Študije, za katere so bile pogodbe za
izdelavo sklenjene pred uveljavitvijo tega pravilnika, se lahko še do 30.
junija 2013 izdelajo v skladu s Pravilnikom o zasnovi in študiji požarne
varnosti (Uradni list RS, št. 12/13).
3. člen
Ta pravilnik začne veljati naslednji dan po
objavi v Uradnem listu Republike Slovenije.«.