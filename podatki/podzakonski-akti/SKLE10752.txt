1. člen
(vsebina sklepa)
(1) Ta sklep določa podrobnejšo vsebino dokumentacije, s
katero kandidat za člana uprave ali izvršnega direktorja (v nadaljnjem
besedilu: kandidat za člana uprave) zavarovalnice, pozavarovalnice in
pokojninske družbe (v nadaljnjem besedilu: zavarovalnica), dokazuje
izpolnjevanje pogojev iz 57. člena Zakona o zavarovalništvu (Uradni list
RS, št. 93/15, v nadaljnjem besedilu: ZZavar-1).
(2) Ta sklep se uporablja smiselno tudi za
likvidacijskega upravitelja zavarovalnice in poslovodjo podružnice zavarovalnice
tretje države.
(3) Pojmi, uporabljeni v tem sklepu, imajo enak pomen
kot v ZZavar-1 oziroma Delegirani uredbi Komisije (EU) 2015/35 z dne
10. oktobra 2014 o dopolnitvi Direktive 2009/138/ES Evropskega parlamenta
in Sveta o začetku opravljanja in opravljanju dejavnosti zavarovanja in
pozavarovanja (Solventnost II) (UL L št. 12 z dne 17. januarja 2015,
v nadaljnjem besedilu: Delegirana uredba) in predpisih, izdanih na njuni
podlagi.
2. člen
(priloge)
(1) Kandidat k zahtevi za izdajo dovoljenja iz 59. člena
ZZavar-1 priloži tudi:
1.     
izpolnjen Vprašalnik AZN z oznako CV, ki je priloga in sestavni del tega
sklepa in objavljen na spletni strani Agencije za zavarovalni nadzor, kateremu
lahko priloži svoj življenjepis;
2.     
sklep pristojnega organa o imenovanju iz prvega odstavka 58. člena
ZZavar-1;
3.     
izjavo kandidata:
- 
v zvezi z njegovo finančno trdnostjo,
- 
v zvezi z njegovo morebitno odvisnostjo od političnega vpliva,
- 
v zvezi z drugimi dejstvi in okoliščinami, ki vplivajo ali bi lahko
negativno vplivale na kandidatov ugled;
4.     
kopijo veljavne osebne izkaznice ali potnega lista.
(2) Kandidat lahko priloži tudi:
1.     
izpisek iz kazenske evidence ali drugo dokazilo o izpolnjevanju pogoja
iz 2. točke prvega odstavka 57. člena ZZavar-1;
2.     
izpisek iz evidence ali drugo dokazilo o izpolnjevanju pogoja iz 3.
točke prvega odstavka 57. člena ZZavar.
3. člen
(priloge za kandidate tuje državljane in kandidate, ki so
bivali v tujini)
(1) Kandidat, ki v postopku izdaje dovoljenja za
opravljanje funkcije člana uprave zavarovalnice predloži dokumente iz
prejšnjega člena tega sklepa v tujem jeziku, predloži prevod teh dokumentov, ki
ga je overil sodni tolmač.
(2) Kadar pristojni organ države članice ali tretje
države ne izda zadostnega dokaza iz petega odstavka 57. člena ZZavar-1,
kandidat predloži podpisano in pri notarju overjeno izjavo, da ni bil
pravnomočno obsojen zaradi kaznivega dejanja in da nad njim ni bil začet
postopek osebnega stečaja.
(3) Kandidat, ki je državljan Republike Slovenije in je
v zadnjih desetih letih pred imenovanjem na funkcijo člana uprave zavarovalnice
imel stalno ali začasno prebivališče izven Republike Slovenije, predloži
dokumente iz prejšnjega člena tega sklepa tudi za države, v katerih je bival v
zadnjih desetih letih pred imenovanjem.
4. člen
(ocena sposobnosti kandidata)
(1) Zavarovalnica najkasneje do predložitve zahteve za
izdajo dovoljenja iz 59. člena ZZavar-1 Agenciji za zavarovalni nadzor
predloži oceno sposobnosti kandidata, ki jo izvede, sprejme in dokumentira
pristojni organ zavarovalnice na podlagi 273. člena Delegirane uredbe.
(2) Ocena iz prejšnjega odstavka upošteva dolžnosti
posameznih članov uprave oziroma izvršnih direktorjev, da se ob imenovanju
zagotovi ustrezen nabor in raznolikost kvalifikacij, znanj in izkušenj za
profesionalno upravljanje zavarovalnice, kot to določa tretji odstavek
273. člena Delegirane uredbe.
5. člen
(izpolnjevanje pogojev v času mandata in mandatov)
Član uprave in izvršni direktor, kakor tudi uprava in upravni
odbor kot celota, v celotnem obdobju trajanja mandata in mandatov izpolnjujeta
pogoje iz 57. člena ZZavar-1 in iz tretjega odstavka 273. člena
Delegirane uredbe.
6. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-20/2016-6
Ljubljana, dne 17. marca 2016
EVA 2016-1611-0051
Predsednik strokovnega sveta
Agencije za zavarovalni nadzor
Sergej Simoniti l.r.
Priloga 1:
Vprašalnik AZN CV k zahtevi za izdajo dovoljenja za opravljanje funkcije člana
uprave zavarovalnice