I. SPLOŠNE DOLOČBE
1. člen
(vsebina)
Ta uredba določa:
-      
programe kmetijske strukturne politike in kmetijske politike razvoja
podeželja, nacionalni del, za leto 2005 ter za leto 2006;
-      
upravičence, upravičljive stroške, pogoje, kriterije, postopke za uvedbo
in izvajanje posameznih ukrepov in namenov ter nadzor nad izvajanjem ukrepov iz
prejšnje alinee;
-      
vsebino ukrepov kmetijske strukturne politike, sofinancirane iz
usmerjevalnega oddelka Evropskega kmetijskega usmerjevalnega in jamstvenega
sklada;
-      
namene, upravičene naložbe, upravičljive stroške, upravičence, merila za
upravičenost, merila za izbor ter finančne kriterije za ukrepe iz prejšnje
alinee.
2. člen
(sredstva)
(1) Na predlog ministra, pristojnega za kmetijstvo (v
nadaljnjem besedilu: minister), Vlada Republike Slovenije določi višino
sredstev za posamezne namene in obdobje izvajanja obveznosti plačil.
(2) Sredstva za izvajanje ukrepov kmetijske strukturne
politike, sofinancirane iz usmerjevalnega oddelka Evropskega kmetijskega
usmerjevalnega in jamstvenega sklada, so v skladu z Enotnim programskim
dokumentom Republike Slovenije za obdobje 2004-2006 ter njegovim izvedbenim
dokumentom Programskim dopolnilom Republike Slovenije za obdobje 2004-2006. Na
podlagi omenjenih dokumentov se določi višina sredstev za posamezne namene in
obdobje izvajanja obveznosti plačil.
II. UKREPI KMETIJSKE STRUKTURNE POLITIKE IN KMETIJSKE
POLITIKE RAZVOJA PODEŽELJA – NACIONALNI DEL
1. Ukrepi
3. člen
(vrste ukrepov)
(1) Za uresničevanje ciljev kmetijske strukturne politike se
sredstva za programe kmetijske strukturne politike in kmetijske politike razvoja
podeželja – nacionalni del, namenijo za naslednje ukrepe:
-      
proračunska postavka 1494 – ukrep: Hidromelioracije kmetijskih zemljišč;
-      
proračunska postavka 2430 – ukrep: Komasacije in sanacija nedokončanih
komasacij;
-      
proračunska postavka 5538 – ukrep: Program podpor za prestrukturiranje
in prenovo kmetijske proizvodnje;
-      
proračunska postavka 1473 – Skupni nameni: Pospeševanje prodaje
kmetijskih pridelkov oziroma živil;
-      
proračunska postavka 2429 – ukrep: Inovativni programi za razvoj
podeželskih ekonomij;
-      
proračunska postavka 2556 – ukrep: Podpora strokovnim prireditvam,
stanovskemu in interesnemu povezovanju;
-      
proračunska postavka 5853 – ukrep: Programi podpor za prestrukturiranje
živilstva.
(2) Pri izboru vlog v okviru izvajanja programov kmetijske
strukturne politike in kmetijske politike razvoja podeželja – nacionalni del,
se upošteva regionalni vidik lokacije investiranja.
2. Proračunska postavka 1491 – ukrep: Agromelioracije
4. člen
(črtan)
3. Proračunska postavka 1494 – ukrep: Hidromelioracije
kmetijskih zemljišč
5. člen
(sanacija malih namakalnih sistemov in dokončanje
nezaključenih malih namakalnih sistemov)
(1) V okviru proračunske postavke 1494 – ukrep:
Hidromelioracije kmetijskih zemljišč so predmet podpore:
1.    
dokončanje nezaključenih malih namakalnih sistemov na podlagi
pravnomočnih odločb sodišča;
2.    
investicije v sanacijo oziroma dokončanje malih namakalnih sistemov, ki
so bili nepopolno izgrajeni v obdobju od leta 1998 do 2003 in jih je financiralo oziroma sofinanciralo MKGP, ter vključujejo tudi inženiring izvedbe,
izdelavo projektne dokumentacije ter strokovni nadzor nad izvedbo.
(2) Upravičenci do podpor iz tega člena so fizične in pravne
osebe, ki so jim bila za ta namen odobrena sredstva v okviru proračunskih
postavk 1494 Namakanje kmetijskih zemljišč in proračunske postavke 1497
Akumulacije, v javnih razpisih v obdobju med leti 1998 in 2000.
(3) Pogoji za pridobitev sredstev iz tega člena so:
1.    
podatki vlagatelja oziroma njegovega zastopnika (ime oziroma firma,
naslov oziroma sedež, telefonska številka, matična številka in poslovni račun
oziroma transkacijski račun);
2.    
številka pogodbe o izvedbi malega namakalnega sistema oziroma
akumulacije, sklenjene med upravičencem in MKGP na podlagi razpisa;
3.    
računi oziroma druge oblike potrdil o opravljenih delih za izvedbo
pogodbenih obveznosti v obdobju po sklenitvi pogodbe (kopija gradbene knjige z
ustreznim uradnim podpisom);
4.    
skupni popis vrednosti opravljenih del;
5.    
zapisniki ogledov objekta raznih strokovnih služb, inšpekcij in
morebitna ekspertna mnenja o problemu izvedbe, če obstajajo;
6.    
evidentiranje morebitnih preostalih dokumentov, ki so odločilni za
razjasnitev problematike nerealiziranosti projekta, oziroma slabe realizacije
(npr. odločba upravnega sodišča itd);
7.    
predviden program in predračunska vrednost potrebnih del za zaključitev
investicije – za sanacijo oziroma dokončanje;
8.    
investicija ne sme biti začeta pred letom 1998.
(4) Sredstva iz tega člena se dodelijo:
1.    
na podlagi pravnomočnih odločb sodišča,
2.    
na podlagi javnega razpisa, kjer bodo vloge obravnavane po vrstnem redu
prispetja vlog, do porabe sredstev.
(5) Delež dodeljenih sredstev iz tega člena znaša do 100%
vrednosti investicije oziroma v revaloriziranih deležih sredstev po osnovnih
pogodbah med upravičenci in MKGP.
4. Proračunska postavka 2430 – ukrep: Komasacije in sanacija
nedokončanih komasacij
6. člen
(komasacije)
(1) Predmet podpore so komasacije na podlagi predpisa, ki
ureja kmetijska zemljišča:
1.    
ki so posledica izgradnje infrastrukturnih objektov (železniške proge,
gradnja avtocest, vodni zadrževalniki itd.), za tisti del, ki presega
obveznosti investitorja gradnje infrastrukturnih objektov, vendar predstavlja
smiselno zaključeno celoto tega območja,
2.    
ki so na območju izgradnje namakalnih sistemov oziroma drugih agrarnih
operacij,
3.    
ki se na določenem območju uvajajo prvič,
4.    
na območjih, kjer so pravnomočno zaključeni postopki denacionalizacije,
ali
5.    
na območjih z izrazito neugodno posestno strukturo (več kot dve parceli
na ha).
(2) Upravičljivi stroški za ukrep komasacije so geodetska
dela, sodni in upravni stroški.
(3) Upravičenci do podpor po tem členu so občine, v katerih
se bodo izvajale komasacije, končni koristniki učinka državne pomoči so
lastniki zemljišč.
(4) Pogoji za pridobitev sredstev so:
1.    
predložitev kopije zemljiško-katastrskega načrta z izrisanimi
predvidenimi mejami komasacijskega območja in prikazom obstoječega lastninskega
stanja,
2.    
predložitev izvlečka iz planskega akta lokalne skupnosti, ki se nanaša
na komasacijsko območje,
3.    
predložitev predloga idejne zasnove ureditve komasacijskega območja, ki
ga sestavljata tekstualni del in grafični del,
4.    
predložitev primerjalne analize komasacije,
5.    
predložitev izjave občine, da prevzema pravice, obveznosti in
odgovornosti, ki izhajajo iz investitorstva komasacije,
6.    
predložitev izjave upravičenca o zagotovitvi sredstev za posledično
nastalo infrastrukturo, predvideno v idejni zasnovi komasacije,
7.    
predložitev projektantskega predračuna izvedbe komasacije,
8.    
predložitev celostne ureditve območja po izvedeni komasaciji, izdelane s
strani krajinskega arhitekta,
9.    
predložitev pravnomočne odločbe o uvedbi komasacijskega postopka,
oziroma predpis o uvedbi komasacijskega postopka,
10.  investicija
ne sme biti začeta pred izdajo odločbe o dodelitvi sredstev.
(5) Delež dodeljenih
sredstev znaša 100% upravičljivih stroškov do porabe sredstev.
7. člen
(sanacija nedokončanih komasacij)
(1) V okviru proračunske postavke 2430 – Komasacije in
sanacija nedokončanih komasacij se v okviru programa sanacije nedokončanih
komasacij podpirajo dela, ki sledijo kot rešitev na pritožbe komasacijskih
udeležencev. Financirajo se:
1.    
hidromelioracije, agromelioracije in geodetska ter gradbena dela;
2.    
pravna dela (priprava predlogov za vpis v zemljiško knjigo);
3.    
izvedeniška dela, cenitve in vrednotenje zemljišč;
4.    
odškodnine komasacijskim upravičencem na podlagi pravnomočnih odločb;
5.    
investicijski inženiring (priprava oddaje javnega naročila gradbenih del
ter nadzor nad izvedbo del), na komasacijskih območjih iz priloge, ki je
sestavni del te uredbe.
(2) Upravičenci do sredstev iz tega člena so:
-      
fizične ali pravne osebe, ki so usposobljene za dejavnosti svetovanja,
priprave predlogov za vpis v zemljiško knjigo, projektiranja ter geodetske ali
gradbene dejavnosti za potrebe kmetijske dejavnosti in imajo stalno
prebivališče oziroma sedež v Republiki Sloveniji,
-      
komasacijski udeleženci, upravičeni do odškodnine na podlagi
pravnomočnih komasacijskih odločb.
(3) Pogoj za pridobitev sredstev iz tega člena je v primeru
iz prve alinee prejšnjega odstavka predložitev ponudbe, iz katere mora biti
razvidna usposobljenost.
(4) Delež dodeljenih sredstev iz tega člena znaša 100%
vrednosti del oziroma odškodnin na podlagi pravnomočnih odločb.
5. Proračunska postavka 2438 – ukrep: Obnova in urejanje
pašnikov
8. člen
(črtan)
6. Proračunska postavka 5538 – ukrep: Programi podpor za
prestrukturiranje in prenovo kmetijske proizvodnje
9. člen
(pomoč mladim kmetom za prevzem kmetij)
(1) Predmet podpore je dodelitev nepovratnih sredstev kot
pomoč mladim kmetom, za prevzem kmetij na podlagi izročilne ali darilne pogodbe
oziroma pravnomočnega sklepa o dedovanju.
(2) Pomoč iz tega člena se dodeli v obliki enkratne finančne
pomoči.
(3) Sredstva za namen iz tega člena se dodelijo v obliki
enkratne finančne pomoči na podlagi doseženih in ovrednotenih točk.
(4) Upravičenci do podpor so kmetije, ki se uvrščajo med
majhna in srednje velika podjetja, kot je opredeljeno v prilogi I. k Uredbi
Komisije (ES) št. 70/2001 z dne 12. januarja 2001 o uporabi členov 87 in 88
Pogodbe Evropske skupnosti pri pomoči za majhna in srednje velika podjetja (UL
L št. 10, z dne 13. 1. 2001, str. 33; z vsemi spremembami), razen pašnih in
agrarnih skupnosti, ki opravljajo kmetijsko dejavnost v skladu z načeli dobre
kmetijske prakse na ozemlju Republike Slovenije ter izpolnjujejo predpisane
pogoje. Tem upravičencem bo podpora dodeljena v skladu z določili Uredbe
Komisije (ES) št. 1/ 2004 z dne 23. decembra 2003 o uporabi členov 87 in 88
Pogodbe o ustanovitvi ES za državno pomoč malim in srednje velikim podjetjem,
ki se ukvarjajo s proizvodnjo, predelavo in trženjem kmetijskih proizvodov (UL
L št. 1, z dne 3. 1. 2004, str. 1; z vsemi spremembami).
(5) Pogoji in omejitve za pridobitev sredstev iz tega člena
so:
1.    
pogoji, ki jih mora izpolnjevati mladi kmet:
- 
biti mora nosilec kmetijskega gospodarstva ter v letu objave javnega razpisa
dopolniti 40 let,
- 
ne glede na prvo alineo je nosilec kmetijskega gospodarstva lahko v letu
objave javnega razpisa tudi mlajši od 40 let,
- 
gre za njegov prvi lastniški prevzem,
- 
imeti mora stalno prebivališče na naslovu kmetije,
- 
se obvezuje, da bo ostal nosilec in lastnik kmetijskega gospodarstva še
najmanj 5 let po prejemu pomoči iz tega člena, razen v primeru višje sile,
- 
ob oddaji vloge mora biti ustrezno usposobljen za opravljanje kmetijske
dejavnosti;
2.    
kot ustrezna usposobljenost za opravljanje kmetijske dejavnosti iz
zadnje alinee prejšnje točke se šteje:
- 
najmanj poklicna kmetijska izobrazba ali sorodna agroživilska izobrazba
ali kmetijski sorodna izobrazba (agroživilska, veterinarska, gozdarska in
lesarska), ali
- 
katerakoli druga poklicna izobrazba in triletne delovne izkušnje na
kmetiji ali v posamezni kmetijski dejavnosti, ali
- 
opravljen preizkus znanja iz kmetijske dejavnosti po programu kmetijskih
poklicnih ali srednjih šol s posebnim poudarkom na kmetijski dejavnosti, ki jo
opravlja, ali
- 
uspešno končana osnovna šola in vsaj 5 let delovnih izkušenj na kmetiji
ali v posamezni kmetijski dejavnosti, ali
- 
vsaj 10 let delovnih izkušenj na kmetiji ali v posamezni kmetijski
dejavnosti;
3.    
pogoji, ki jih mora izpolnjevati kmetija:
- 
biti mora prijavljena v evidenci kmetijskih gospodarstev, ki jo vodi
MKGP,
- 
kmetijsko gospodarstvo mora v tekočem letu, v skladu s kmetijsko
dejavnostjo, ki jo opravlja, v predpisanem roku posredovati na Agencijo za
kmetijske trge in razvoj podeželja (v nadaljnjem besedilu: AKTRP) izpolnjene
osnovne obrazce o kmetijskem gospodarstvu, kakor jih določajo predpisi, ki
urejajo izvedbo ukrepov kmetijske politike. V primeru, da je rok za oddajo vlog
na razpis pred rokom za oddajo osnovnih obrazcev o kmetijskem gospodarstvu, se
upoštevajo osnovni obrazci o kmetijskem gospodarstvu iz preteklega leta,
- 
upravičenec mora imeti ob oddaji vloge v uporabi vsaj za 5 ha, primerljivih kmetijskih površin v dejanski rabi, od tega vsaj 3 ha v lasti,
- 
določbo iz prejšnje alinee se ne uporablja za pridelavo medu in ostalih
čebeljih proizvodov ter za vzrejo čebeljih matic. V takem primeru mora imeti
upravičenec ob oddaji vloge v uporabi vsaj 3 ha primerljivih kmetijskih površin v dejanski rabi, od tega vsaj 1 ha v lasti in 40 čebeljih družin,
- 
upravičenec, ki pridobi pomoč iz naslova tega ukrepa, mora najkasneje
eno leto po prejetju sredstev uvesti spremljanje rezultatov gospodarjenja na
kmetiji po FADN metodologiji ter mora spremljati rezultate gospodarjenja po tej
metodologiji vsaj še pet let po zadnjem izplačilu sredstev iz naslova tega
ukrepa,
- 
prvi lastniški prevzem kmetije mora biti opravljen najkasneje v 12
mesecih pred izdajo odločbe o dodelitvi sredstev,
- 
kot datum prvega lastniškega prevzema se šteje datum zaprtja javnega
razpisa, kolikor predlog za vpis lastnine, ki je bila predmet prevzema, v
zemljiško knjigo ni bil vložen več kot 24 mesecev pred zaprtjem javnega
razpisa,
- 
ob predložitvi vloge mora biti prevzeta celotna kmetija s strani mladega
kmeta oziroma s strani mladega kmeta in njegovega zakonca iz naslova zakonske
ali izvenzakonske skupnosti. Iz prevzema so lahko izključena zemljišča v
velikosti do 0,5 ha primerljivih kmetijskih zemljišč, ki jih lahko zadrži
prenosnik ali se uporabijo za izplačilo dedičev, ob upoštevanju pogojev iz
tretje alineje te točke. Če je stanovanjsko vprašanje mladega prevzemnika na
naslovu kmetije že rešeno, lahko ostale stanovanjske površine ostanejo v lasti
prenosnika,
- 
upravičenec mora predložiti načrt gospodarjenja kmetije najmanj za
obdobje petih let od oddaje vloge na javni razpis,
- 
kmetija mora biti ob oddaji vloge ekonomsko vitalna. To pomeni, da mora
iz kmetijske in gozdarske dejavnosti, ki se odvija na kmetijskem gospodarstvu,
dosegati letne prihodke vsaj v višini minimalne bruto letne plače na
zaposlenega v Republiki Sloveniji,
- 
kmetija mora ob oddaji vloge, oziroma najkasneje tri leta po prejemu
sredstev, izpolnjevati vse minimalne standarde glede higiene, okolja in dobrega
počutja živali;
4.    
za 1 ha primerljivih kmetijskih površin iz četrte alinee prejšnje točke
se šteje:
- 
1 ha njiv ali vrtov, ali
- 
2 ha travnikov oziroma ekstenzivnih sadovnjakov, ali
- 
4 ha pašnikov, ali
- 
0,25 ha plantažnih trajnih nasadov, ali
- 
0,2 ha pokritih površin v vrtnarstvu, pri pridelavi jagod ali jagodičja
oziroma 0,1 ha proizvodnih površin pri pridelavi gob, ali
- 
8 ha gozdov, ali
- 
5 ha gozdnih plantaž, ali
- 
6 ha močvirnih travnikov oziroma drugih površin.
(6) Delež dodeljenih sredstev iz tega člena znaša do največ
5,000.000 SIT na upravičenca.
(7) Kriteriji za točkovanje vlog: 
1.    
višina sredstev se določi na podlagi doseženih točk pri ocenitvi
prispelih vlog, ki bodo izpolnjevale predpisane pogoje in omejitve. Pri
ocenjevanju vlog se uporabljajo sledeča merila:
- 
razvojni in regionalni vidiki kmetijskega gospodarstva, 
- 
tržni in ekonomski elementi kmetijske proizvodnje, 
- 
socialni vidiki kmetijskega gospodarstva, 
- 
okoljski vidiki kmetijske proizvodnje, 
- 
stroški, ki izhajajo iz naslova lastninskega prenosa kmetijskega
gospodarstva; 
2.    
vsa merila se točkujejo. Če na razpis prispe več vlog, kakor je
razpoložljivih sredstev, se vrednost točke sorazmerno zniža.
(8) Če je kmetijsko gospodarstvo za isti namen, za katerega
uveljavlja pridobitev sredstev po tem členu, že pridobilo državno pomoč iz
naslova ostalih javnih sredstev Republike Slovenije, potem skupna višina
dodeljenih državnih pomoči ne sme presegati delež dodeljenih sredstev iz
šestega odstavka tega člena.
10. člen
(pomoč za nadomestilo škode, ki so jo povzročile naravne
nesreče ali izjemni pojavi)
(1) Predmet podpore je reševanje težkega socialnega položaja
kmetij v primeru naslednjih škodnih dogodkov:
a)  smrt, nad 50% invalidnost
ali več kot 6-mesečna nesposobnost za delo nosilca ali člana kmetijskega
gospodarstva, ki predstavlja polno delovno moč na kmetiji;
b)  nastanek škode na kmetiji,
ki je nastala zaradi naravne nesreče ali izjemnega pojava. Kot naravno nesrečo
ali izjemen pojav se šteje nepredviden dogodek, povzročen s strani narave in ga
ni mogoče preprečiti. Prav tako se šteje za izjemen pojav izbruh bolezni,
rastlinske ali živalske, v primerih ko povračilo škode ni urejeno z drugimi
predpisi ali ko je zaradi pojava bolezni na kmetiji prepovedan promet z živalmi
oziroma je dovoljen le zakol živali.
(2) Pomoč iz tega člena se dodeli v dveh oblikah:
-      
kot enkratna pomoč v primeru smrti, v primeru invalidnosti ali več kot
6-mesečne nesposobnosti za delo na kmetiji, kjer gre za osebo, ki predstavlja
polno delovno moč na kmetiji in to pomeni hud poseg v delovni proces na
kmetiji,
-      
kot pomoč za premostitev težav, ki so nastale zaradi naravnih nesreč ali
izjemnih pojavov.
(3) Upravičljivi stroški za namene iz tega člena so:
-      
enkratna finančna pomoč, ki predstavlja izpad delovne sile za čas enega
leta,
-      
stroški storitev ter materiala, ki so potrebni za vzpostavitev stanja
pred nastankom škodnega dogodka ali preusmeritev kmetije.
(4) Upravičenci do podpor iz tega člena so kmetije na območju
Republike Slovenije.
(5) Pogoji za pridobitev sredstev iz tega člena so:
1.    
predložitev ustreznega poročila o škodnem dogodku (kot škodni dogodek se
smatra dogodek pod a) ali b) iz prvega odstavka tega člena,
2.    
predložitev sanacijskega načrta kmetije in poročilo o že dobljenih
pomočeh,
3.    
nastanek škodnega dogodka po 1. januarju 2004,
4.    
gospodarska poslopja, živali in pridelki morajo biti zavarovani,
5.    
upravičenci morajo večino dohodka pridobiti iz kmetijske dejavnosti.
(6) Podpore iz tega člena se ne dodelijo za pokrivanje škod
po drugih predpisih. Prav tako se ne pokriva izgube dohodka.
(7) Delež dodeljenih sredstev iz tega člena znaša:
-      
v primerih iz točke a) prvega odstavka tega člena največ 1,000.000 SIT.
Sredstva so nepovratna in se upravičencu dodelijo in izplačajo na podlagi
ustreznih dokumentov;
-      
v primerih iz točke b) prvega odstavka tega člena do 35% ocenjene škode
(do 50% nepovratnih in do 50% povratnih sredstev), razen v primeru bolezni BSE,
kjer znaša delež dodeljenih sredstev do 100% ocenjene škode (nepovratna
sredstva) in se sredstva lahko namenijo za zamenjavo črede ali preusmeritev
kmetije. Sredstva se dodelijo na osnovi predloženih dokumentov in izplačajo na
osnovi predloženih računov.
(8) Višina vseh prejetih sredstev ne sme presegati višine
ugotovljene škode.
7. Proračunska postavka 1473 ukrep – Skupni nameni:
Pospeševanje prodaje kmetijskih pridelkov oziroma živil
11. člen
(pospeševanje prodaje kmetijskih pridelkov oziroma živil)
(1) Predmet podpore sta dva podukrepa:
-      
sofinanciranje organizacije mednarodnih kmetijsko-živilskih sejmov v
Republiki Sloveniji,
-      
sofinanciranje aktivnosti informiranja in promocije kmetijskih pridelkov
oziroma živil v Republiki Sloveniji.
(2) Upravičenci do sredstev iz prve alinee prejšnjega
odstavka so pravne osebe s sedežem v Republiki Sloveniji, registrirane v skladu
s predpisi, ki urejajo gospodarske družbe.
(3) Upravičenci do sredstev iz druge alinee prvega
odstavka tega člena so gospodarska interesna združenja, ki združujejo živilsko
industrijo v Republiki Sloveniji, registrirana v skladu s predpisi, ki urejajo
gospodarske družbe.
(4) Upravičljivi stroški za namen iz prve alinee prvega
odstavka tega člena so stroški, ki nastanejo pri organizaciji in izvedbi sejmov,
strokovnih posvetov, predavanj, okroglih miz, strokovnih razstav, predstavitev
ali tekmovanj, pri čemer se kot upravičljiv strošek upoštevajo ureditev ali
najem prostorov za sejemsko dejavnost in za predavanja, tekmovanja, strokovne
razstave, stroški predavateljev, stroški, ki so vezani na razstavne eksponate
(transport, ureditev pogojev za postavitev razstavnih eksponatov) in izdelavo
strokovnih materialov (tiskani, video materiali, panoji).
(5) Upravičljivi stroški za namen iz druge alinee prvega
odstavka tega člena so stroški, ki nastanejo pri izdelavi oziroma pripravi
različnih aktivnosti informiranja in promocije kmetijskih pridelkov oziroma
živil v Republiki Sloveniji, pri distribuciji in predvajanju naslednjih sklopov
informiranja in oglaševanja:
-      
pripravi oglaševalskih akcij in izdelavi celostne podobe, vključno s
promocijskim materialom,
-      
pripravi spletnih strani,
-      
medijski aktivnosti,
-      
družabnih in družbenoinformativnih dejavnostih.
(6) Pogoji za pridobitev sredstev po tem členu:
-      
za namen iz prve alinee prvega odstavka tega člena mora upravičenec
priložiti potrdilo o registraciji vlagatelja, program strokovnih prireditev,
organiziranih v sklopu mednarodnih kmetijsko-živilskih sejmov v Sloveniji, in
dokazilo o zagotovitvi lastnega deleža sredstev vlagatelja;
-      
za namen iz druge alinee prvega odstavka tega člena morajo biti akcije
informiranja in promocije naravnane tako, da se promovirajo proizvodi na
generičen način med čim več ciljnimi javnostmi. Akcije morajo zagotoviti tudi
obveščanje o zdravem načinu prehranjevanja in o sistemih ter predpisih, ki
zagotavljajo varno in kakovostno hrano. Cilj promocijskih akcij mora biti večja
prepoznavnost proizvodov, tudi tistih s priznanimi označbami kakovosti
slovenskega porekla.
(7) Za namene iz druge alinee prvega odstavka tega člena
mora vlagatelj izkazati, da je bil za izvedbo aktivnosti informiranja in
promocije izbran izvajalec, ki ima ustrezne reference pri podobnih projektih in
je bil ob izpolnjevanju vseh predpisanih pogojev najugodnejši. Promocijski in
informativni material, izdelan v sklopu teh aktivnosti, ne sme biti predmet
prodaje. Priloženo mora biti potrdilo o registraciji in aktivnem delovanju
vlagatelja ter dokazilo o zagotovitvi lastnega deleža sredstev vlagatelja v
višini najmanj 50 odstotkov upravičljivih stroškov. Iz izbranega programa
kampanje mora biti razvidna specifikacija skupnih stroškov programa promocije
in informiranja, posameznih aktivnosti v okviru programa ter okviren časovni
načrt izvedbe posameznih komunikacijskih akcij.
(8) Merila za ocenjevanje vlog so:
1.    
za namen iz prve alinee prvega odstavka tega člena:
- 
obseg strokovnega programa v času trajanja priglašenih sejmov (število
strokovnih prireditev v času trajanja sejma),
- 
dejansko obračunana finančna sredstva, namenjena organizaciji strokovnih
programov s strani organizatorja,
- 
pomembnost sejemske prireditve v nacionalnem in mednarodnem okviru
(število držav, iz katerih so razstavljavci, število razstavljavcev – domačih
in tujih),
- 
ocenjen obisk sejemske prireditve (podatki, podani s strani
organizatorja),
- 
ocenjen obisk strokovnega programa (podatki, podani s strani
organizatorja);
2.    
za namen iz druge alinee prvega odstavka tega člena:
- 
povezan nastop gospodarskih subjektov s področja pridelave in predelave
ter skupna vlaganja,
- 
informiranje potrošnikov o sistemih in predpisih, ki zagotavljajo varno
in kakovostno hrano,
- 
akcije informiranja in promocije pokrivajo čim večji spekter ciljnih
javnosti,
- 
generične promocijske aktivnosti tudi vključujejo informacije o
proizvodih s pridobljenimi uradnimi zaščitnimi znaki (geografsko poreklo,
geografska označba, tradicionalen ugled, ekološki proizvod, integriran
proizvod, višja kakovost),
- 
obveščanje o zdravem načinu prehranjevanja.
(9) Višina sofinanciranja za podukrepa iz tega člena
znaša največ do 50 odstotkov upravičljivih stroškov. Podpore se dodeljujejo do
porabe za ta namen razpoložljivih sredstev.
(10) Skupna višina dovoljene državne pomoči iz vseh
javnih virov za pospeševanje prodaje kmetijskih pridelkov oziroma živil znaša
do 50 odstotkov upravičljivih stroškov.
8. Proračunska postavka 1458 – ukrep: Obnova vasi
12. člen
(črtan)
9. proračunska postavka 2429 – ukrep: Inovativni programi za
razvoj podeželskih ekonomij
13. člen
(promocija, pomembna za razvoj podeželja)
(1) Predmet podpore je izdelava promocijskega in
informacijskega materiala, pomembnega za razvoj podeželja na celotnem območju
Republike Slovenije.
(2) Upravičljivi stroški iz prejšnjega odstavka so:
-      
priprava, oblikovanje in tiskanje gradiv.
(3) Upravičljivi stroški se priznajo največ do zgornje višine
priznane vrednosti za posamezno vrsto promocije, ki se objavi v javnem razpisu.
Podpore iz tega člena se ne dodelijo za plačilo davkov.
(4) Upravičenci do podpor iz tega člena so:
-      
za projekte iz 1. točke petega odstavka tega člena pravne osebe, ki za
potrebe svojih članov ali svoje dejavnosti opravljajo promocijo, pomembno za
kmetijstvo ali razvoj podeželja, ter imajo sedež na območju Republike
Slovenije,
-      
za projekte iz 2. točke petega odstavka tega člena občine oziroma
izvajalska organizacija pooblaščena s strani občin, vključene v CRPOV, VTC ali
druge razvojne programe podeželja, v katerih je izvajanje teh programov že v
teku.
(5) Pogoji za pridobitev sredstev iz tega člena so:
1.    
projekt mora biti pomemben za razvoj kmetijstva in podeželja na nacionalnem
oziroma regionalnem nivoju, v smislu podpore trženju kmetijskih pridelkov na
domu, turistični dejavnosti na kmetiji itd., ali
2.    
projekt mora biti v skladu s prioriteto v programu CRPOV, VTC ali drugih
razvojnih programov podeželja, ki so že v teku;
3.    
v primeru promocije dejavnosti na območju CRPOV, VTC ali drugih
razvojnih programov podeželja mora projekt zajemati celo območje;
4.    
predložitev dokazila o zagotovitvi lastnega deleža sredstev končnega
koristnika ukrepa v primeru promocije tržnih izdelkov;
5.    
promocijski in informacijski material ne sme biti predmet prodaje.
(6) Delež dodeljenih sredstev iz tega člena znaša do 50%
upravičljivih stroškov.
(7) Skupna višina dodeljenih državnih pomoči iz vseh javnih
virov za promocijo ne sme presegati 50% upravičljivih stroškov.
10. Proračunska postavka 3804 – ukrep: Razvoj infrastrukture,
povezane z razvojem kmetijstva
14. člen
(črtan)
11. Proračunska postavka 2556 – ukrep: Podpora strokovnim
prireditvam, stanovskemu in interesnemu združevanju
15. člen
(podpora strokovnim prireditvam, stanovskemu in interesnemu
združevanju)
(1) Predmet podpore je sofinanciranje delovanja različnih
neprofitnih oblik sodelovanja kmetov in drugih neprofitnih združenj povezanih s
kmetijstvom za pomoč pri izvajanju strokovnih prireditev, informiranju na
terenu in usposabljanju kmetov, ki so registrirana in delujejo na območju
Republike Slovenije.
(2) Upravičljivi stroški iz tega člena so:
-      
stroški ustrezne infrastrukture za delovanje (najem prostorov, oziroma
nakup opreme),
-      
materialni stroški in stroški dela pisarne ter organov,
-      
stroški članarin v mednarodnih organizacijah,
-      
stroški povezani z izobraževanjem in usposabljanjem članstva (najemnine
prostorov, honorarji predavateljem, materialni stroški povezani z izvedbo
izobraževanja),
-      
stroški povezani s predstavitvijo svoje dejavnosti (materialni stroški
predstavitev na sejmih, pri organizaciji demonstracij in razstav, izdelava in
transfer predstavitvenih gradiv).
(3) Pogoji za pridobitev sredstev iz tega člena so:
1.    
predložitev dokazil o zastopanosti čim večjega števila aktivnega
članstva;
2.    
predložitev dokazil o zagotavljanju čim širše predstavitve kmetijskim
uporabnikom in javnosti;
3.    
predložitev dokazil o zagotavljanju pomoči kmetijskim gospodarstvom na
področju izobraževanja;
4.    
delovati morajo na področju kmetijstva in s kmetijstvom povezanimi
dejavnostmi.
(4) Upravičenci do sredstev po tem členu so:
a)  nevladne organizacije: Zveza
slovenske podeželske mladine, Sindikat kmetov Slovenije, Zveza kmetic
Slovenije;
b)  pravne osebe, ustanovljene v
skladu s predpisom, ki ureja društva, ter so registrirane in delujejo na
območju Republike Slovenije: društva, zveze društev in združenja na področju
kmetijstva in s kmetijstvom povezanih dejavnosti.
(5) Upravičenci iz točke a) prejšnjega odstavka predložijo
vlogo na obrazcu, ki ga pridobijo na AKTRP.
(6) Delež dodeljenih sredstev iz tega člena znaša do 50%
upravičljivih stroškov.
(7) Delež dodeljenih državnih pomoči iz vseh javnih virov za
namene iz tega člena znaša do 100% upravičljivih stroškov, kot so stroški organizacije
izobraževanja in usposabljanja, organizacije tekmovanj, razstav in sejmov. Na
posameznega upravičenca iz točke b) četrtega odstavka tega člena, skupni znesek
pomoči iz vseh javnih virov v obdobju treh let, ne sme presegati 100.000 EUR.
12. Proračunska postavka 5853 – ukrep: Programi podpor za
prestrukturiranje živilstva
16. člen
(programi podpor za prestrukturiranje živilstva)
(1) Podpore investicijam, v okviru tega ukrepa, bodo
prispevale k izboljšanju in racionalizaciji predelave živilskih proizvodov ter
tako prispevale k povečanju konkurenčnosti in dodane vrednosti teh proizvodov.
(2) Investicije zadevajo predelavo in trženje živilskih
proizvodov, primernih za človeško prehrano in prehrano živali (razen proizvodov
iz rib, proizvodov, ki posnemajo ali nadomeščajo mleko in mlečne proizvode in
aktivnosti znotraj sektorja sladkorja) in spadajo v naslednje sektorje: meso,
mleko, žita in druge rastline, ki se uporabljajo v mlinski industriji, vino,
sadje, zelenjava, krompir, rastlinsko olje, jajca, med in hrana za živali.
(3) Upravičene
investicije so:
-      
izgradnja, nakup ali obnova nepremičnin z izjemo nakupa zemljišč;
-      
nakup novih strojev in opreme, vključno z računalniško programsko
opremo;
-      
splošni stroški, kot so honorarji arhitektov in svetovalcev, študije
izvedljivosti, pridobivanje patentov in licenc (stroški iz te alinee so dodatni
stroški k stroškom iz prve in druge alinee tega odstavka in štejejo za
upravičene stroške do zgornje meje 12% teh stroškov).
(4) Upravičljivi stroški za namene iz tega člena so:
-      
gradbena in obrtniška dela (rušitvena dela, zemeljska, betonska,
zidarska, tesarska, fasaderska, krovska, kleparska, keramičarska, mizarska,
pleskarska, ključavničarska, kamnoseška, elektroinštalaterska, vodovodna in
druga inštalaterska dela, ureditev kanalizacije);
-      
stroški nakupa nepremičnin, to je že zgrajenih zgradb in zemljišč, na
katerih so zgrajene, če obstaja neposredna povezava med nakupom in ciljem
zadevne investicije;
-      
oprema (oprema za sprejem surovin, oprema za predelavo in proizvodnjo izdelkov
(obdelava, priprava, dodelava, konzerviranje…), oprema za pakiranje in
embaliranje, oprema za nadzor in obvladovanje kakovosti, oprema za
skladiščenje, oprema za odpremo, laboratorijska oprema, računalniška oprema s
programi ter naprave za zmanjšanje obremenjenosti okolja s proizvodnjo);
-      
ostali splošni stroški, ki so neposredno povezani z investicijo
(honorarji arhitektom, inženirjem in svetovalcem, študije izvedljivosti in
ekonomske upravičenosti, nakup patentov in licenc) do višine 12% upravičljivih
stroškov investicije.
(5) Podpore se ne dodelijo za:
-      
investicije na ravni trgovine,
-      
investicije v predelavo ali trženje proizvodov iz tretjih držav. Za
tretje države se štejejo države izven teritorija Evropske unije,
-      
nakup rabljene opreme,
-      
investicije, katerih cilj je povečati proizvodnjo, razen če obstajajo
zadostna dokazila, da za zadevne proizvode obstajajo prodajne možnosti,
-      
investicije, ki spadajo v okvir programov podpor organizacij
proizvajalcev v okviru tržnih redov,
-      
investicije, ki spadajo v okvir ukrepov za podporo raziskovalnih
projektov, ukrepov za promocijo kmetijskih proizvodov ali ukrepov za
preprečevanje bolezni živali,
-      
za plačilo davkov, carin in dajatev pri uvozu,
-      
stroške poslovanja, ki zajemajo tudi stroške vzdrževanja in najema,
-      
bančne stroške in stroške garancij,
-      
stroške konverzije in tečajne izgube,
-      
investicije upravičencev, ki so v finančnih težavah, v stečajnem
postopku, v postopku prisilne poravnave ali likvidacije.
(6) Upravičenci do sredstev iz tega člena so pravne osebe in
fizične osebe s prebivališčem ali sedežem v Republiki Sloveniji, ki so
registrirane za opravljanje predelovalne dejavnosti v okviru naslednjih
sektorjev: meso, mleko, žita in druge rastline, ki se uporabljajo v mlinski
industriji, vino, sadje, zelenjava, krompir, rastlinsko olje, jajca, med in
hrana za živali.
(7) Podpora se dodeli
za financiranje investicij:
-      
za katere vlagatelj predloži poslovni načrt investicije, ki vključuje
osnovne podatke o investitorju, podatke o investiciji, analizo trga, časovni
potek investicije, stroške investicije, vire financiranja, ekonomsko analizo
investicije. Podrobna vsebina in zahtevane priloge (dokazilo o registraciji,
gradbena dokumentacija, dokazilo o finančnem stanju, strokovna ocena vpliva na
okolje, in podobno) se določijo z razpisom;
-      
za katere je možno dokazati ekonomsko upravičenost (interna stopnja
donosnosti višja kot 8%);
-      
kjer predelovalni obrati izpolnjujejo ustrezne minimalne standarde na
področju okolja, higiene in dobrega počutja živali ali bodo izpolnjevali
ustrezne standarde ob zaključku investicije;
-      
ki prispevajo k izboljšanju položaja zadevnega sektorja primarne
kmetijske proizvodnje;
-      
za katere obstajajo zadostna dokazila, da za zadevne proizvode obstaja
primerno tržišče;
-      
ki niso bile začete pred izdajo odločbe o dodelitvi sredstev.
(8) Projekt se izbere
na podlagi opredeljenih meril za izbor. Načela na katerih bodo temeljila ta
merila so:
-      
proizvodnja proizvodov višje kakovosti in skrb za varstvo potrošnikov,
-      
vpliv na primarno kmetijsko proizvodnjo (% dolgoročnih pogodb o odkupu
ali ocena tega vpliva na temelju ustreznih analiz),
-      
vpliv na okolje (pozitiven vpliv na okolje),
-      
kazalniki uspešnosti poslovanja (izmerjena na podlagi ekonomskih
kazalnikov),
-      
regionalno pokritje (oddaljenost od najbližjega predelovalnega obrata s
podobnim tipom proizvodnje),
-      
prisotnost na in izven trgov Evropske unije.
(9) Finančna pomoč bo dodeljena v obliki nepovratnih
sredstev:
A)
V primeru, da se investicija nanaša na predelavo in trženje živilskih
proizvodov, pri kateri je proizvod, ki nastane s tem postopkom, prav tako
kmetijski proizvod, bo najvišja podpora znašala 50% upravičenih stroškov
investicije, ob tem da je najnižji znesek pomoči 5,900.000 SIT. Projekti s
skupno investicijsko vrednostjo nižjo od 11,800.000 SIT so izvzeti iz dodelitve
podpor v okviru tega ukrepa. Pri izračunu deležev in zneskov odobrenih sredstev
se upoštevajo priznani stroški investicije. Upravičenec mora zagotoviti razliko
sredstev med dodeljenimi sredstvi in dejansko vrednostjo investicije.
B)
V primeru, da se investicija nanaša na predelavo in trženje živilskih
proizvodov, pri kateri proizvod, ki nastane s tem postopkom ni kmetijski
proizvod, se upošteva pravilo »de minimis«, kar pomeni da podpora ne sme
presegati 100.000 EUR na upravičenca v obdobju treh let.
III. POSTOPEK ZA PRIDOBITEV SREDSTEV – NACIONALNI DEL
17. člen
(postopek in dodelitev sredstev)
(1) Sredstva po tej uredbi se dodelijo na podlagi izvedenega
javnega razpisa ali na podlagi neposrednih vlog za dodelitev sredstev v primeru
ukrepa iz točke a) četrtega odstavka 15. člena.
(2) O dodelitvi sredstev po tej uredbi odloča predstojnik
AKTRP. AKTRP izvede javni razpis in v njem podrobneje obrazloži pogoje, določi
kriterije ter način uveljavljanja in koriščenja sredstev. V primeru ukrepa iz
točke a) četrtega odstavka 15. člena te uredbe, predstojnik AKTRP izda odločbo
o dodelitvi sredstev neposredno na podlagi vloge. Vloge je potrebno poslati
priporočeno na naslov AKTRP, Dunajska 160, Ljubljana.
(3) V primerih ukrepa iz 10. člena te uredbe se sredstva dodelijo
na podlagi javnega razpisa, ki ga skupno objavita in izvedeta AKTRP in Javni
sklad Republike Slovenije za regionalni razvoj in ohranjanje poseljenosti
slovenskega podeželja (v nadaljnjem besedilu: javni sklad). V tem primeru
morajo vlagatelji vloge na javni razpis predložiti v dveh izvodih.
(4) AKTRP in javni sklad morata pridobiti soglasje MKGP na
vsebino javnih razpisov in razpisne dokumentacije najmanj en teden pred oddajo
v objavo v Uradni list Republike Slovenije.
(5) Poročilo o izvajanju javnih razpisov, višini dodeljenih
sredstev po upravičencih ter namenih je AKTRP dolžna dostaviti na MKGP sedem
dni po izdaji odločb o dodelitvi sredstev ter sedem dni po realizaciji
izplačila upravičencem.
18. člen
(imenovanje komisije za pregled in oceno vlog)
(1) Vloge, prispele na AKTRP, pregleda in oceni komisija, ki
jo za ta namen imenuje predstojnik AKTRP v soglasju z ministrom. Komisijo
sestavljajo vsaj eden predstavnik MKGP, predstavnik AKTRP in eden ali več
zunanjih članov.
(2) V komisijo za pregled in ocenitev vlog iz 6. člena te
uredbe se mora imenovati tudi strokovnjak iz Geodetske uprave Republike
Slovenije.
(3) V primeru iz tretjega odstavka prejšnjega člena komisijo
imenujeta predstojnik AKTRP in predsednik uprave javnega sklada, v soglasju z
ministrom. Komisijo sestavljajo vsaj en predstavnik MKGP, predstavnik AKTRP,
predstavnik javnega sklada in eden ali več zunanjih članov.
(4) O pregledu in oceni vlog sestavi komisija zapisnik, ki
mora vsebovati zlasti:
-      
kraj, datum in uro pregleda in ocene vlog,
-      
imena članov komisije,
-      
seznam vlagateljev prispelih vlog,
-      
primerjalno analizo prispelih vlog,
-      
seznam vlagateljev nepopolnih in neutemeljenih vlog, z navedbo
pomanjkljivosti,
-      
predlog upravičencev do sredstev po tej uredbi in predlagane višine
sredstev, ki se naj dodelijo posameznemu upravičencu,
-      
pripombe.
(5) Zapisnik iz prejšnjega odstavka podpišejo vsi člani
komisije. Po končanem delu komisija o predlogu seznani AKTRP in MKGP. Komisija
iz tretjega odstavka tega člena o predlogu seznani predstojnika AKTRP, MKGP ter
javni sklad.
(6) Zunanji člani komisije so upravičeni do potnih stroškov
in sejnine, v primeru priprave strokovnega mnenja pa tudi do plačila za
opravljeno delo. Višino sejnine ter višino plačila za opravljeno delo določi
predstojnik AKTRP.
19. člen
(odločitev o vlogah)
(1) Prepozno prispele vloge se zavržejo. Vlagatelje
nepopolnih vlog se pozove, da vloge dopolnijo v roku, ki je določen v javnem
razpisu. Nepopolne vloge, ki jih vlagatelj v navedenem roku ne dopolni ali ne
odpravi pomanjkljivosti, se zavržejo.
(2) Na podlagi zapisnika komisije iz prvega in tretjega
odstavka prejšnjega člena, odloči o vloženih zahtevkih predstojnik AKTRP v roku
60 dni po izteku razpisnega roka.
(3) O dodelitvi sredstev, ki jih dodeli Javni sklad, odloči
Uprava Javnega sklada v roku 60 dni po izteku razpisnega roka.
(4) V primerih iz prejšnjega odstavka mora biti odločitev o
dodelitvi sredstev za posamezno vlogo usklajena med AKTRP in javnim skladom,
pri čemer javni sklad za vsak odobren kredit zagotavlja, da z njim ni bila
presežena skupna dovoljena višina državnih pomoči.
(5) Zoper odločbo AKTRP je dopustna pritožba v roku 15 dni od
dneva vročitve odločbe. Pritožbo je potrebno poslati priporočeno po pošti na
AKTRP. O pritožbi odloči minister. Zoper odločbo ministra ni pritožbe, možen pa
je upravni spor.
20. člen
(sklenitev pogodb)
(1) Na podlagi odločb o dodeljenih sredstvih iz drugega
odstavka 17. člena te uredbe AKTRP sklene z upravičenci pogodbe, s katerimi se
podrobneje uredijo način in pogoji koriščenja dodeljenih sredstev.
(2) Na podlagi odločb o dodeljenih sredstvih iz tretjega
odstavka 17. člena te uredbe javni sklad sklene z upravičenci pogodbe, s
katerimi se podrobneje uredijo način in pogoji koriščenja dodeljenih sredstev.
21. člen
(oblika dodeljenih sredstev)
(1) Sredstva po tej uredbi se dodelijo v obliki nepovratnih
sredstev.
(2) Ne glede na prejšnji odstavek se sredstva za namene iz
10. člena te uredbe dodelijo kot nepovratna sredstva MKGP in povratna sredstva
javnega sklada.
22. člen
(vlagatelji v imenu upravičencev)
(1) Vlagatelji, ki sredstva pridobijo v imenu upravičencev,
morajo ta sredstva prenakazati upravičencem najpozneje v petih delovnih dneh po
njihovem prejemu.
(2) Vlagatelj ne sme pogojevati uveljavljanja ali izplačila
sredstev upravičencu z obsegom proizvodnega ali pogodbenega sodelovanja ali
nakupom kateregakoli blaga iz svoje trgovske mreže.
(3) Za uveljavljanje sredstev lahko vlagatelj upravičencu
zaračuna stroške poslovanja največ v višini 1% od pridobljenih sredstev.
23. člen
(omejitev sredstev)
(1) Upravičenci lahko pridobijo sredstva za isti namen samo
iz enega ukrepa po tej uredbi.
(2) Sredstva se ne dodelijo upravičencu, ki je za isti namen,
kot ga navaja v vlogi za pridobitev sredstev po tej uredbi, že prejel javna
sredstva Republike Slovenije ali sredstva Evropske unije. Skupna višina
dodeljenih javnih sredstev Republike Slovenije ne sme presegati višine
dovoljene državne pomoči za posamezen ukrep, naveden v tej uredbi.
(3) Sredstva se ne dodelijo za naložbe zunaj območja
Republike Slovenije.
24. člen
(obveznosti upravičenca)
(1) Upravičenec, ki po tej uredbi prejme sredstva za določen
namen, mora opravljati dejavnost, za katero so mu bila sredstva dodeljena, še
vsaj naslednjih pet let po zadnjem izplačilu sredstev in v tem obdobju ne sme
uvajati bistvenih sprememb oziroma odtujiti investicije, investicije pa ne sme
uporabljati v nasprotju z namenom dodeljenih sredstev.
(2) Kot bistvene spremembe se štejejo spremembe, ki:
-      
bistveno vplivajo na naravo investicije ali pogoje izvajanja ali ki
dajejo gospodarski družbi ali javni instituciji neupravičeno prednost;
-      
so posledica spremembe v naravi lastništva infrastrukturnega objekta ali
prenehanja oziroma spremembe kraja sofinanciranja proizvodne dejavnosti.
(3) Določbe prvega odstavka tega člena se ne uporabljajo v
primeru višje sile. Za višjo silo se šteje, če nastanejo in dokler trajajo
okoliščine, ki jih ni bilo mogoče predvideti in katerih posledic ni mogoče
odvrniti:
-      
kmetova smrt,
-      
dolgoročna poklicna nezmožnost kmeta,
-      
razlastitev velikega dela kmetijskega gospodarstva, če tega ni bilo
mogoče pričakovati na dan, ko je bila sprejeta zaveza,
-      
hudo naravno nesrečo, ki resno prizadene kmetijsko zemljišče
gospodarstva,
-      
nenamerno uničenje objektov za živino na kmetijskem gospodarstvu,
-      
epidemično bolezen, ki prizadene vso kmetovo živino ali njen del.
(4) O bistvenih spremembah ali nastopu višje sile mora
upravičenec nemudoma oziroma najpozneje v tridesetih dneh obvestiti organ, ki
je vodil postopek.
25. člen
(vrnitev sredstev)
(1) Upravičenec, pri katerem se ugotovi, da je sredstva
pridobil nezakonito ali jih porabil nenamensko oziroma del ni izvršil v skladu
z investicijskim programom, mora vrniti vsa pridobljena sredstva skupaj z
zakonitimi zamudnimi obrestmi.
(2) Upravičenec iz prejšnjega odstavka ne more pridobiti
novih sredstev iz naslova ukrepov kmetijske politike za dobo dveh let od
dokončne odločbe kmetijskega inšpektorja ter vrnitve vseh pridobljenih
sredstev, skupaj z zakonitimi zamudnimi obrestmi.
26. člen
(obrazec)
Za obrazce iz te uredbe štejejo obrazci iz predpisa, ki ureja
izvedbo ukrepov kmetijske politike za tekoče leto, če ta uredba ne določa
drugače.
27. člen
(hramba dokumentacije)
Upravičenci, ki so pridobili sredstva na podlagi te uredbe,
morajo vso dokumentacijo, ki je bila podlaga za pridobitev sredstev, hraniti še
najmanj štiri leta od dneva pridobitve sredstev.
IV. UKREPI KMETIJSKE STRUKTURNE POLITIKE, SOFINANCIRANI IZ
USMERJEVALNEGA ODDELKA EVROPSKEGA KMETIJSKEGA USMERJEVALNEGA IN JAMSTVENEGA
SKLADA
28. člen
(vrste ukrepov)
V okviru izvajanja kmetijske strukturne politike,
sofinancirane iz usmerjevalnega oddelka Evropskega kmetijskega usmerjevalnega
in jamstvenega sklada, se sredstva namenijo za naslednje ukrepe:
1.    
izboljšanje predelave in trženja kmetijskih proizvodov;
2.    
naložbe v kmetijska gospodarstva;
3.    
diverzifikacija kmetijskih dejavnosti in dejavnosti, ki so blizu
kmetijstvu – alternativni dohodkovni viri;
4.    
trženje kakovostnih kmetijskih in živilskih proizvodov.
29. člen
(izboljšanje predelave in trženja kmetijskih proizvodov)
(1) Podpore investicijam, v okviru tega ukrepa, bodo
prispevale k izboljšanju in racionalizaciji predelave in trženja kmetijskih
proizvodov ter tako prispevale k povečanju konkurenčnosti in dodane vrednosti
teh proizvodov.
(2) Investicije zadevajo predelavo in trženje kmetijskih
proizvodov, primernih za človeško prehrano in prehrano živali (razen proizvodov
iz rib, proizvodov, ki posnemajo ali nadomeščajo mleko in mlečne proizvode in
aktivnosti znotraj sektorja sladkorja) in spadajo v naslednje sektorje: meso,
mleko, žita in druge rastline, ki se uporabljajo v mlinski industriji, vino,
sadje, zelenjava, krompir, rastlinsko olje, jajca, med in hrana za živali.
Podpora se dodeli le za tiste investicije, ki se nanašajo na predelavo
kmetijskih proizvodov, pri kateri je proizvod, ki nastane s tem postopkom prav
tako kmetijski proizvod.
(3) Upravičene
investicije so:
-      
izgradnja, nakup ali obnova nepremičnin z izjemo nakupa zemljišč;
-      
nakup novih strojev in opreme, vključno z računalniško programsko
opremo;
-      
splošni stroški, kot so honorarji arhitektov in svetovalcev, študije
izvedljivosti, pridobivanje patentov in licenc (stroški iz te alinee so dodatni
stroški k stroškom iz prve in druge alinee tega odstavka, in štejejo za
upravičene stroške do zgornje meje 12% teh stroškov).
(4) Upravičljivi stroški za namene iz tega člena so:
-      
gradbena in obrtniška dela (rušitvena dela, zemeljska, betonska,
zidarska, tesarska, fasaderska, krovska, kleparska, keramičarska, mizarska,
pleskarska, ključavničarska, kamnoseška, elektroinštalaterska, vodovodna in
druga inštalaterska dela, ureditev kanalizacije);
-      
stroški nakupa nepremičnin, to je že zgrajenih zgradb in zemljišč, na
katerih so zgrajene, če obstaja neposredna povezava med nakupom in ciljem
zadevne investicije;
-      
oprema (oprema za sprejem surovin, oprema za predelavo in proizvodnjo
izdelkov (obdelava, priprava, dodelava, konzerviranje,…), oprema za pakiranje
in embaliranje, oprema za nadzor in obvladovanje kakovosti, oprema za
skladiščenje, oprema za odpremo, laboratorijska oprema, računalniška oprema s
programi ter naprave za zmanjšanje obremenjenosti okolja s proizvodnjo);
-      
ostali splošni stroški, ki so neposredno povezani z investicijo
(honorarji arhitektom, inženirjem in svetovalcem, študije izvedljivosti in
ekonomske upravičenosti, nakup patentov in licenc) do višine 12% upravičljivih
stroškov investicije.
(5) Podpore se ne dodelijo za:
-      
investicije na ravni trgovine,
-      
investicije v predelavo ali trženje proizvodov iz tretjih držav,
-      
nakup rabljene opreme,
-      
investicije, katerih cilj je povečati proizvodnjo, razen če obstajajo
zadostna dokazila, da za zadevne proizvode obstajajo prodajne možnosti,
-      
investicije, ki spadajo v okvir programov podpor organizacij
proizvajalcev v okviru tržnih redov,
-      
investicije, ki spadajo v okvir ukrepov za podporo raziskovalnih
projektov, ukrepov za promocijo kmetijskih proizvodov ali ukrepov za
preprečevanje bolezni živali,
-      
za plačilo davkov, carin in dajatev pri uvozu,
-      
stroške poslovanja, ki zajemajo tudi stroški vzdrževanja in najema,
-      
bančne stroške in stroške garancij,
-      
stroške konverzije in tečajne izgube,
-      
investicije, katerih izvedba se je pričela pred izdajo odločbe o
dodelitvi sredstev,
-      
investicije upravičencev, ki so v finančnih težavah, v stečajnem
postopku, v postopku prisilne poravnave ali likvidacije.
(6) Do sredstev iz tega člena so upravičene pravne in fizične
osebe s prebivališčem ali sedežem v Republiki Sloveniji, ki so registrirane za
opravljanje predelovalne dejavnosti v okviru naslednjih sektorjev: meso, mleko,
žita in druge rastline, ki se uporabljajo v mlinski industriji, vino, sadje,
zelenjava, krompir, rastlinsko olje, jajca, med in hrana za živali.
(7) Podpora se dodeli
za financiranje investicij:
za katere vlagatelj predloži poslovni načrt investicije, ki
vključuje osnovne podatke o investitorju, podatke o investiciji, analizo trga,
časovni potek investicije, stroške investicije, vire financiranja, ekonomsko
analizo investicije. Podrobna vsebina in zahtevane priloge (dokazilo o
registraciji, gradbena dokumentacija, dokazilo o finančnem stanju, strokovna
ocena vpliva na okolje, in podobno) se določijo z razpisom;
-      
za katere je možno dokazati ekonomsko upravičenost (interna stopnja
donosnosti višja kot 8%);
-      
kjer predelovalni obrati izpolnjujejo ustrezne minimalne standarde na
področju okolja, higiene in dobrega počutja živali ali bodo izpolnjevali
ustrezne standarde ob zaključku investicije;
-      
ki prispevajo k izboljšanju položaja zadevnega sektorja primarne
kmetijske proizvodnje;
-      
za katere obstajajo zadostna dokazila, da za zadevne proizvode obstaja
primerno tržišče.
(8) Projekt se izbere na podlagi opredeljenih meril za izbor.
Načela na katerih bodo temeljila ta merila so:
-      
proizvodnja proizvodov višje kakovosti in skrb za varstvo potrošnikov,
-      
vpliv na primarno kmetijsko proizvodnjo (% dolgoročnih pogodb o odkupu
ali ocena tega vpliva na temelju ustreznih analiz),
-      
vpliv na okolje (pozitiven vpliv na okolje),
-      
kazalniki uspešnosti poslovanja (izmerjena na podlagi ekonomskih
kazalnikov),
-      
regionalno pokritje (oddaljenost od najbližjega predelovalnega obrata s
podobnim tipom proizvodnje),
-      
prisotnost na in izven trgov Evropske unije.
(9) Finančna pomoč se dodeli v obliki nepovratnih sredstev.
Najvišja podpora znaša 40% upravičenih stroškov investicije, ob tem da je:
-      
najnižji znesek pomoči 25.000 EUR (preračunano v SIT po srednjem tečaju
Banke Slovenije na dan objave javnega razpisa). Projekti s skupno investicijsko
vrednostjo nižjo od 62.500 EUR (preračunano v SIT po srednjem tečaju Banke
Slovenije na dan objave javnega razpisa) so izvzeti iz dodelitve podpor v
okviru tega ukrepa;
-      
najvišji znesek pomoči 1,800.000 EUR (preračunano v SIT po srednjem
tečaju Banke Slovenije na dan objave javnega razpisa). Če skupna investicijska
vrednost presega 4,500.000 EUR (preračunano v SIT po srednjem tečaju Banke
Slovenije na dan objave javnega razpisa), se izplača najvišji znesek pomoči.
(10) Struktura financiranja je naslednja:
-      
20% zagotovi Evropska unija (Evropski kmetijski usmerjevalni in
jamstveni sklad – Usmerjevalni oddelek);
-      
20% zagotovi Republika Slovenija;
-      
60% zagotovi vlagatelj/prejemnik pomoči.
30. člen
(naložbe v kmetijska gospodarstva)
(1) Podpore
naložbam v okviru tega ukrepa bodo prispevale k izboljšanju konkurenčnosti in
tržne naravnanosti kmetijskih gospodarstev ter k povečanju njihovega dohodka ob
hkratnem doseganju vseh predpisanih standardov na področju varstva okolja,
veterinarskih pogojev in pogojev za dobrobit živali.
(2) Naložbe
zadevajo lastno primarno pridelavo kmetijskih proizvodov, ki so primerni za
prehrano ljudi in živali, vključno s proizvodnjo semenskega materiala, na
naslednjih sektorjih kmetijske pridelave: mleko, meso, jajca, med, poljščine,
vino, oljčno olje, sadje in zelenjava, hmelj, okrasne rastline in grmovnice,
semena in ostali semenski material.
(3) Predmet
podpore so naslednje naložbe v primarno kmetijsko proizvodnjo:
1.    
naložbe v hleve s pripadajočo notranjo opremo (oprema za krmljenje,
molžo in izločke) za prirejo mleka in mesa;
2.    
naložbe v skladišča za krmo s pripadajočo opremo za potrebe lastne
prireje;
3.    
naložbe v objekte, vključno s pripadajočo opremo za pridelavo,
skladiščenje in pripravo kmetijskih proizvodov za trg;
4.    
naložbe v novogradnjo ali adaptacijo gospodarskih poslopij in objektov,
vključno s pripadajočo opremo za predelavo mleka, in naložbe v ureditev pitne
vode za potrebe predelave mleka na planinah, ki so v zasebni lasti;
5.    
nakup kmetijske mehanizacije in opreme;
6.    
nakup kmetijskih zemljišč;
7.    
prvi nakup plemenske črede v živinoreji ter prvi nakup čebeljih matic in
čebeljih družin;
8.    
obnova trajnih nasadov;
9.    
nakup in postavitev rastlinjakov vključno s pripadajočo opremo za
rastlinsko pridelavo;
10.  nakup
in postavitev mrež proti toči;
11.  naložbe
v namakalno infrastrukturo za namakalne sisteme, ki so v zasebni lasti.
Glede na
sektorje primarne kmetijske pridelave se ukrep razdeli na več sklopov. Končni
prejemnik lahko kandidira za pridobitev pomoči za eno ali več vrst zgoraj
naštetih naložb znotraj istega sklopa v okviru ene vloge. Podrobnejša razdelitev
ukrepa na posamezne sklope se določi z javnim razpisom.
(4) Upravičljivi
stroški za naložbe iz prejšnjega odstavka vključujejo:
a)  naložbe iz 1., 2., 3., 4. in 11. točke prejšnjega odstavka vključujejo naslednje upravičljive stroške:
-  stroške izgradnje, nabave
ali izboljšanja nepremičnin, to je gospodarskih poslopij in drugih zgradb ter
objektov za kmetijske namene, vključno s pripadajočo opremo za kmetijsko
proizvodnjo,
-  pri posameznih gradbenih in
obrtniških delih ter nakupu opreme so upoštevani stroški dobave gotovih
elementov (nakup in prevoz) in njihove montaže ali stroški izvedbe del na licu
mesta (stroški materiala, prevoza in opravljenih del),
-  prispevek v naravi,
-  splošne stroške, kot so
honorarji arhitektov in svetovalcev, študije izvedljivosti, pridobivanje
patentov in licenc. Stroški iz te alinee so dodatni stroški k stroškom
investicije in štejejo za upravičene stroške do zgornje meje 12% upravičljivih
stroškov investicije po tem členu;
b)  naložbe iz 5. točke
prejšnjega odstavka vključujejo naslednje upravičljive stroške:
-  nakup novih strojev in
opreme, vključno z računalniško programsko opremo,
-  splošne stroške, kot so
honorarji arhitektov in svetovalcev, študije izvedljivosti, pridobivanje
patentov in licenc. Stroški iz te alinee so dodatni stroški k stroškom
investicije in štejejo za upravičene stroške do zgornje meje 12% upravičljivih
stroškov investicije po tem členu;
c)  naložbe iz 6. točke
prejšnjega odstavka vključujejo naslednje upravičljive s stroške:
-  nakup zemljišč, vključno s
pravnimi honorarji in stroški vpisa zemljišča v zemljiško knjigo,
-  splošne stroške, kot so
honorarji arhitektov in svetovalcev, študije izvedljivosti, pridobivanje
patentov in licenc. Stroški iz te alinee so dodatni stroški k stroškom
investicije in štejejo za upravičene stroške do zgornje meje 12% upravičljivih
stroškov investicije po tem členu;
d)  naložbe iz 7. točke
prejšnjega odstavka vključujejo naslednje upravičljive stroške:
-  prvi nakup plemenske črede v
živinoreji ter prvi nakup čebeljih matic in čebeljih družin,
-  v primeru prvega nakupa
plemenske črede, namenjenega izboljšavi genetske kakovosti staleža na področju
reje krav dojilj, se ne prizna nakup krav ali brejih plemenskih telic črnobele
pasme (ČB), rdeči holštajn (RH) ali kombinirane črnobele in rdeče holštajn
pasme (ČB/RH),
-  v primeru prvega nakupa
plemenske črede, namenjenega izboljšavi genetske kakovosti staleža na področju
prireje mesa konj, se kot upravičljiv strošek prizna le nakup plemenskih kobil
hladnokrvnih pasem,
-  splošne stroške, kot so
honorarji arhitektov in svetovalcev, študije izvedljivosti, pridobivanje
patentov in licenc. Stroški iz te alinee so dodatni stroški k stroškom
investicije in štejejo za upravičene stroške do zgornje meje 12% upravičljivih
stroškov investicije po tem členu;
e)  naložbe iz 8. točke prejšnjega
odstavka vključujejo naslednje upravičljive stroške:
-  stroške obnove trajnih
nasadov vključno s prvo postavitvijo ali prestrukturiranje obstoječih trajnih
nasadov (sadovnjaki in oljčniki) in napravo jagodišč,
-  v primeru prve postavitve
ali prestrukturiranja obstoječih sadovnjakov ali oljčnikov, opravičljivi
stroški vključujejo: zemeljska dela, pripravo poti, nakup in postavitev mrež,
opore, mrež proti toči in sadik ter v prvih dveh letih prve postavitve oziroma
prestrukturiranja trajnega nasada, stroške gnojenja in varstva rastlin,
-  v primeru naprave jagodišča
upravičeni stroški vključujejo: nakup sadik, pripravo tal, ter v prvem letu
postavitve jagodišča, stroške gnojenja in varstva rastlin,
-  pri posameznih gradbenih in
obrtniških delih ter nakupu opreme so upoštevani stroški dobave gotovih
elementov (nakup in prevoz) in njihove montaže ali stroški izvedbe del na licu
mesta (stroški materiala, prevoza in opravljenih del),
-  prispevek v naravi,
-  splošne stroške, kot so
honorarji arhitektov in svetovalcev, študije izvedljivosti, pridobivanje
patentov in licenc. Stroški iz te alinee so dodatni stroški k stroškom
investicije in štejejo za upravičene stroške do zgornje meje 12% upravičljivih
stroškov investicije po tem členu;
f)   naložbe iz 9. točke
prejšnjega odstavka vključujejo naslednje upravičljive stroške:
-  stroške nakupa in postavitve
rastlinjakov,
-  prispevek v naravi,
-  splošne stroške, kot so
honorarji arhitektov in svetovalcev, študije izvedljivosti, pridobivanje
patentov in licenc. Stroški iz te alinee so dodatni stroški k stroškom
investicije in štejejo za upravičene stroške do zgornje meje 12% upravičljivih
stroškov investicije po tem členu;
g)  naložbe iz 10. točke
prejšnjega odstavka vključujejo naslednje upravičljive stroške:
-  stroške nakupa in postavitve
mrež proti toči,
-  prispevek v naravi,
-  splošne stroške, kot so
honorarji arhitektov in svetovalcev, študije izvedljivosti, pridobivanje
patentov in licenc. Stroški iz te alinee so dodatni stroški k stroškom
investicije in štejejo za upravičene stroške do zgornje meje 12% upravičljivih
stroškov investicije po tem členu;
(5) Podpore
iz tega člena se ne dodelijo za:
-      
nakup in postavitev ograj za potrebe paše,
-      
na področju reje krav molznic se ne podpira prvi nakup osnovne črede,
razen v primeru, ko končni prejemnik najkasneje do zaključka naložbe razpolaga
s kvotami za povečan obseg prireje mleka,
-      
naložbe, ki se financirajo iz sredstev operativnih skladov v okviru
potrjenih programov organizacij pridelovalcev, kot jih določajo uredbe o tržnih
redih,
-      
naložbe za dejavnost trgovine,
-      
plačilo davkov, carin in dajatev pri uvozu,
-      
stroške poslovanja pri opravljanju dejavnosti, vključno s stroški
vzdrževanja in najema,
-      
bančne stroške in stroške garancij,
-      
stroške promocije,
-      
naložbe, katerih izvedba se je pričela pred izdajo odločbe o dodelitvi
sredstev,
-      
splošne stroške, kot so honorarji arhitektov in svetovalcev, študije
izvedljivosti, pridobivanje patentov in licenc, ki so neposredno povezani z
izvajanjem projekta in presegajo 12% upravičljivih stroškov investicije po tem
členu.
(6) Do
podpor po tem členu so upravičena kmetijska gospodarstva (fizične in pravne
osebe), ter pašne skupnosti, ki imajo naslov oziroma sedež v Republiki
Sloveniji ter opravljajo kmetijsko dejavnost v skladu z načeli dobre kmetijske
prakse (končni prejemniki), po predpisih, ki urejajo kmetijska zemljišča.
(7) Pogoji
za pridobitev sredstev:
Pogoji za
pridobitev sredstev za naložbe iz prvega odstavka tega člena, ki veljajo za vse
sektorje primarne kmetijske pridelave in za vse vrste naložb:
a)  gospodarska vitalnost kmetijskega
gospodarstva in ekonomska upravičenost naložb:
-  končni prejemnik mora imeti
izdelan poslovni načrt, s katerim dokaže gospodarsko vitalnost kmetijskega
gospodarstva in ekonomsko upravičenost naložbe,
-  poslovni načrt mora biti
izdelan v skladu z navodili, ki bodo objavljena na spletnih straneh MKGP, in
sicer za obdobje izvajanja naložbe in še vsaj za nadaljnjih 5 let, vendar
najmanj za obdobje vračanja investicijskih sredstev,
-  kumulativni finančni tok
mora biti pozitiven in predstavljen v poslovnem načrtu kot merilo izvedljivosti
naložbe,
-  poslovni načrt mora
dokazati, da končni prejemnik ob predložitvi vloge za naložbe v okviru tega
člena dosega vsaj minimalni bruto prihodek, primerljiv z doseženim prihodkom za
enako delo v gospodarstvu. Kot primerljiv bruto minimalni prihodek se šteje
prihodek v višini bruto minimalne plače na zaposlenega v Republiki Sloveniji,
-  pri oceni gospodarske
vitalnosti kmetijskega gospodarstva se bo upošteval tudi obseg lastne primarne
kmetijske pridelave. Končni prejemnik bo moral glede na posamezen sektor
primarne kmetijske pridelave oziroma glede na vrsto naložbe najkasneje ob
zaključku naložbe dosegati minimalne obsege lastne primarne kmetijske
pridelave, ki bodo določeni z javnim razpisom;
b)  minimalni standardi glede
varovanja okolja, higiene in dobrobiti živali:
-  končni prejemnik mora ob
oddaji vloge, glede na vrsto proizvodnje oziroma sektor kmetijske pridelave,
upoštevati vse zahteve glede okoljevarstvenih, zdravstvenih in veterinarskih
pogojev ter zahtev za dobrobit živali. Če je naložba namenjena izpolnjevanju
teh standardov, jih mora kmetijsko gospodarstvo izpolnjevati do zaključka
naložbe,
-  do pomoči niso upravičeni
končni prejemniki, ki ob predložitvi vloge ne izpolnjujejo zahtev na področju
varovanja okolja, higiene in dobrobiti živali in jih kmetijsko gospodarstvo ne
rešuje s predlagano naložbo,
-  kadar gre za naložbe v
živinorejo, mora končni prejemnik zagotoviti dovolj kmetijskih površin v
dejanski rabi za dobo vsaj petih let po zaključku naložbe, za porabo gnojevke
ali gnoja, v skladu s predpisom, ki govori o mejnih vrednostih vnosa nevarnih
snovi in gnojil v tla, oziroma ima zagotovljen odkup izločkov rejnih živali;
c)  minimalne zahteve glede
izobrazbe, ki veljajo za fizične osebe:
-  nosilec kmetijskega
gospodarstva mora biti ob oddaji vloge primerno usposobljen za opravljanje
kmetijske dejavnosti. Šteje se, da je primerno usposobljen, če ima najmanj
poklicno kmetijsko oziroma sorodno agroživilsko izobrazbo, katerokoli drugo
poklicno izobrazbo in triletne delovne izkušnje na kmetiji oziroma v posamezni
kmetijski dejavnosti ali opravljen preizkus znanja iz kmetijske dejavnosti po
programu kmetijskih poklicnih oziroma srednjih šol s posebnim poudarkom na
kmetijski dejavnosti, ki jo opravlja. V primeru, da ima nosilec kmetijskega
gospodarstva končano le osnovno šolo, pa mora imeti vsaj 5 let delovnih
izkušenj na kmetiji oziroma v posamezni kmetijski dejavnosti;
d)  podpora se lahko dodeli za
financiranje naložb, za katere obstajajo zadostna dokazila, da za zadevne
proizvode obstaja primeren trg;
e)  za naložbo, deležno podpore
po tem ukrepu, ne sme biti prejeta pomoč po drugih ukrepih iz javnih sredstev;
f)   za naložbo, deležno
podpore po tem ukrepu, ne sme biti prejeta pomoč iz naslova pomoči naložbam za
skupine proizvajalcev, ki se nanašajo na podporo po skupni tržni ureditvi;
g)  upoštevajo se kakršnekoli
omejitve proizvodnje ali omejitve glede podpore po tržni ureditvi;
h)  jer tržna ureditev nalaga
omejitve glede proizvodnje ali omejitve glede podpore na ravni posameznih
kmetov, gospodarstev ali predelovalnih obratov, se podpora ne dodeli za
naložbe, ki bi povečale proizvodnjo preko teh omejitev proizvodnje ali omejitev
glede podpore;
i)    končni
prejemniki morajo biti vpisani v register kmetijskih gospodarstev;
j)    kadar je končni
prejemnik fizična oseba (kmetija ali samostojni podjetnik posameznik), mora
imeti nosilec kmetijskega gospodarstva stalno prebivališče na naslovu
kmetijskega gospodarstva;
k)  v primeru, da je končni
prejemnik samostojni podjetnik posameznik ali pravna oseba, mora predložiti
dokazilo, da je registriran za opravljanje kmetijske dejavnosti, ki je predmet
podpore;
l)    končni prejemnik
mora imeti ob oddaji vloge v dejanski rabi vsaj 5 ha primerljivih kmetijskih površin v dejanski rabi. V primeru naložb v sektorje vino, sadje,
zelenjava, seme in semenski material, okrasne rastline in grmovnice mora imeti
končni prejemnik ob oddaji vloge v dejanski rabi vsaj 3 ha primerljivih kmetijskih površin v dejanski rabi;
m) določbe prejšnje točke se ne
uporabljajo za pridelavo medu in ostalih čebeljih proizvodov ter vzrejo
čebeljih matic ter za rejo perutnine oziroma za rejo kuncev za meso. V primeru
pridelave medu in ostalih čebeljih proizvodov ter vzreje čebeljih matic mora
končni prejemnik imeti v lasti vsaj 40 proizvodnih čebeljih družin. V primeru
reje perutnine oziroma reje kuncev za meso ob predložitvi vloge ni nobenih
proizvodnih omejitev;
n)  za potrebe tega člena se za 1 ha primerljivih kmetijskih površin šteje:
-  1 ha njiv ali vrtov,
-  2 ha travnikov oziroma ekstenzivnih sadovnjakov,
-  4 ha pašnikov,
-  0,25 ha plantažnih trajnih nasadov,
-  0,2 ha zavarovanih prostorov pri pridelavi vrtnin, jagod ali jagodičja oziroma 0,02 ha proizvodnih površin pri pridelavi gob,
-  8 ha gozdov,
-  5 ha gozdnih plantaž ali
-  6 ha močvirnih travnikov oziroma drugih površin;
o)  gradbena dela morajo biti
izvedena v skladu z veljavnimi predpisi;
p)  končni prejemnik je moral v
predhodnem letu v skladu s kmetijsko dejavnostjo, ki jo opravlja, v predpisanem
roku posredovati na ARSKTRP izpolnjene osnovne obrazce o kmetijskem
gospodarstvu, kakor jih določajo predpisi o izvedbi ukrepov kmetijske politike.
Če končni prejemnik v predhodnem letu na  ARSKTRP ni poslal izpolnjenih
obrazcev iz prejšnjega stavka, mora podati izjavo, da je oziroma da bo vložil
obrazce v predpisanem roku v letu objave javnega razpisa.
(8) Načela,
na katerih temelji izbor vlog, so:
-      
kakovost proizvoda in varnost živil (pozitiven vpliv na izboljšanje
kakovosti proizvoda in skrb za zdravje potrošnikov),
-      
vpliv na okolje (pozitiven vpliv na okolje),
-      
finančna upravičenost (izmerjena na podlagi ekonomskih kazalnikov iz
poslovnega načrta),
-      
regionalno pokrivanje (vpliv na območje, ki ga naložba pokriva),
-      
izvedljivost naložbe,
-      
tržna naravnanost kmetijskega gospodarstva.
(9) Podrobnejši
kriteriji za izbor vlog se določijo v javnem razpisu. Izberejo se projekti, ki
dosežejo večje število točk znotraj razpoložljivih sredstev.
(10) Finančna
pomoč se zagotovi v obliki nepovratnih sredstev. Struktura financiranja je
naslednja:
-      
od 40% do 65% se zagotovi iz javnih virov, od tega 1/2 zagotovi EU
(Evropski kmetijski usmerjevalni in jamstveni sklad – Usmerjevalni oddelek) in
1/2 Republika Slovenija,
-      
od 35% do 60% zagotovi končni prejemnik.
(11) Deleži
javnega financiranja so enaki za vse vrste pomoči v sklopu tega ukrepa, in
sicer:
-      
za območja z omejenimi možnostmi za kmetijsko dejavnost: 50%,
-      
za druga območja: 40%.
(12) Kadar
končni prejemnik uveljavlja višji delež pomoči za naložbe v ekološko pridelavo,
je delež javnega financiranja naslednji:
-      
za območja z omejenimi možnostmi za kmetijsko dejavnost: 55%,
-      
za druga območja: 45%.
(13) Kadar
končni prejemnik uveljavlja višji delež pomoči za naložbe kmetij, katerih
nosilec je mladi kmet, ki bo dopolnil največ 40 let v letu javnega razpisa, ter
se naložba izvaja v obdobju prvih petih let od prevzema, je delež javnega
financiranja višji za 10 odstotnih točk od deležev v prejšnjih dveh odstavkih,
in sicer:
-      
za območja z omejenimi možnostmi za kmetijsko dejavnost: 60‑65%,
-      
za druga območja: 50‑55%.
(14) Najnižji
znesek dodeljene pomoči je 5.300 evrov v tolarski protivrednosti, preračunano
po srednjem tečaju Banke Slovenije na dan objave javnega razpisa. V primeru, da
je skupna priznana vrednot naložbe nižja od 13.250 evrov v tolarski
protivrednosti preračunano po srednjem tečaju Banke Slovenije na dan objave
javnega razpisa, naložba ni upravičena do podpore.
(15) Najvišji
znesek dodeljene pomoči na kmetijsko gospodarstvo je 413.140 evrov v tolarski
protivrednosti, preračunano po srednjem tečaju Banke Slovenije na dan objave
javnega razpisa. Najvišja priznana vrednost naložbe je 635.600 evrov v tolarski
protivrednosti, preračunano po srednjem tečaju Banke Slovenije na dan objave
javnega razpisa.
(16) Pri
izračunu višine dodeljene pomoči se upošteva najvišja priznana vrednost na
enoto za posamezno vrsto naložbe. Seznam upravičljivih stroškov in najvišjih
priznanih vrednosti na enoto za posamezno vrsto naložbe je sestavni del javnega razpisa.
(17) Pri
izvedbi naložb iz tega člena, se kot upravičljiv strošek prizna tudi prispevke
v naravi v obliki zagotavljanja lastne opreme ali materialov ali neplačanega
prostovoljnega dela končnega prejemnika pod naslednjimi pogoji:
-      
da je njihovo vrednost mogoče neodvisno oceniti in opraviti nadzor,
-      
v primeru neplačanega prostovoljnega dela se vrednost tega dela določi
ob upoštevanju porabljenega časa in normirane urne ali dnevne postavke za
opravljeno delo po normativu, ki bo naveden v javnem razpisu.
(18) Celotni
prispevek v naravi se prizna do tiste višine celotne priznane investicijske
vrednosti, kakor jo bodo opredelili tehnični normativi za posamezno vrsto
investicije, ki se objavijo v javnem razpisu.
(19) Končni
prejemniki morajo predložiti dokazila o svojem finančnem stanju, iz katerih
mora biti razvidno, da niso v finančnih težavah.
(20) Kmetijsko
gospodarstvo ne sme biti v finančnih težavah, v stečajnem postopku, v postopku
prisilne poravnave ali v postopku likvidacije (velja za pravne osebe in
samostojne podjetnike posameznike).
(21) Končni
prejemnik se s pogodbo obveže, da bo v tridesetih dneh od podpisa pogodbe o
dodelitvi sredstev za naložbe iz tega člena za primarno kmetijsko pridelavo
uvedel spremljanje rezultatov gospodarjenja na kmetiji po metodologiji FADN ter
da bo spremljal rezultate gospodarjenja na kmetiji po tej metodologiji vsaj še
5 obračunskih let po zadnjem izplačilu sredstev iz naslova tega ukrepa (velja
za kmetije).
(22) Določbe od desetega do enaindvajsetega odstavka
tega člena se uporabljajo za individualne in za skupne naložbe.
31. člen
(diverzifikacija kmetijskih dejavnosti in dejavnosti, ki so
blizu kmetijstvu – alternativni dohodkovni viri)
(1) Podpore naložbam v okviru tega ukrepa bodo
prispevale k razvoju dopolnilnih in dodatnih dejavnosti na kmetijah in s tem
izboljšanju učinkovitosti razporejanja dela na kmetijah ter zagotovitvi
dodatnih virov zaposlovanja in boljši dohodek.
(2) Naložbe zadevajo ureditev pogojev za opravljanje
dopolnilne in dodatne dejavnosti na kmetiji.
(3) Upravičene naložbe so:
-      
naložbe v obnovo ali novogradnjo in opremo malih predelovalnih obratov
za predelavo kmetijskih pridelkov, predelavo lesa, zelišč in gozdnih sadežev,
-      
naložbe v obnovo ali novogradnjo in opremo prostorov za opravljanje
turistične dejavnosti ter rekreacijskih površin za namene turistov na kmetiji,
-      
naložbe v obnovo ali novogradnjo in opremo delavnic in razstavno
prodajnih prostorov za opravljanje domače obrti,
-      
naložbe v obnovo ali novogradnjo in opremo prodajaln kmetijskih
pridelkov in proizvodov okoliških kmetij,
-      
naložbe v obnovo ali novogradnjo in opremo objektov za pridobivanje
energije iz biomase,
-      
naložbe združenja kmetov v obnovo ali novogradnjo in opremo objektov za
namen predelave ali prodaje.
(4) Upravičljivi stroški za namene iz tega člena so:
-      
gradbena in obrtniška dela (rušitvena dela, zemeljska, betonska,
zidarska, tesarska, fasaderska, krovska, kleparska, keramičarska, mizarska,
pleskarska, parketarska, ključavničarska, kamnoseška, elektroinštalaterska,
vodovodna in druga inštalaterska dela, ureditev kanalizacije ter dodatna dela).
Pri posameznih gradbenih in obrtniških delih se upoštevajo stroški dobave
gotovih elementov (nakup in prevoz) in njihova montaža ali stroški izvedbe del na licu mesta (stroški materiala, prevoza in opravljenih del);
-      
stroški nakupa nepremičnin, to je že zgrajenih zgradb in zemljišč, na
katerih so zgrajene, če obstaja neposredna povezava med nakupom in ciljem
zadevne investicije;
-      
oprema za predelavo kmetijskih pridelkov, lesa, zelišč in gozdnih
sadežev na kmetiji, oprema za opravljanje turistične dejavnosti na kmetijah,
oprema za opravljanje domače obrti na kmetijah, oprema za prodajalne kmetijskih
pridelkov in izdelkov okoliških kmetij na kmetiji, opreme za pridobivanje
energije iz biomase na kmetiji (oprema se podrobneje določi v prilogi javnega
razpisa);
-      
splošne stroške, kot so honorarji arhitektov in svetovalcev, študije
izvedljivosti, pridobivanje patentov in licenc. Stroški iz te alinee so dodatni
stroški k stroškom naložbe in štejejo za upravičene stroške do zgornje meje 12%
upravičljivih stroškov naložbe po tem členu.
(5) Podpore iz tega člena se ne dodelijo za:
-      
plačilo davkov, carin in dajatev pri uvozu,
-      
stroške poslovanja (npr. stroški vzdrževanja in najema),
-      
bančne stroške in stroške garancij,
-      
stroške promocije,
-      
investicije v prostore za zasebno rabo kmetov,
-      
naložbe izven območja Republike Slovenije,
-      
naložbe, katerih izvedba se je pričela pred izdajo odločbe o dodelitvi
sredstev.
(6) Upravičenci so kmetije, združenja kmetov in fizične
ter pravne osebe. Fizične ter pravne osebe, ki so registrirane v skladu s
predpisom o gospodarskih družbah, niso upravičene pri naložbah v obnovo ali novogradnjo
in opremo predelovalnih obratov za predelavo kmetijskih pridelkov.
(7) Upravičenci morajo izpolnjevati naslednje splošne
pogoje:
-      
kmetija mora biti vpisana v evidenco kmetijskih gospodarstev, ki jo vodi
MKGP,
-      
obrati morajo izpolnjevati standarde glede varstva okolja in higiene ali
bodo izpolnjevali ustrezne standarde ob zaključku naložbe,
-      
naložba mora biti izvedena na kmetiji,
-      
po registraciji dejavnosti morajo voditi evidence v skladu s predpisom o
poslovnih knjigah in drugih davčnih evidencah,
-      
predložiti morajo poslovni načrt,
-      
naložba mora biti ekonomsko upravičena in mora prispevati k izboljšanju
konkurenčnosti pridelave (interna stopnja donosnosti mora biti pozitivna), kar
mora biti razvidno iz poslovnega načrta (ne velja za pridobivanje energije iz
biomase),
-      
predložiti dokazila o finančnem stanju upravičenca, iz katerih mora biti
razvidno, da niso v finančnih težavah,
-      
ne sme biti v finančnih težavah, v stečajnem postopku, v postopku
prisilne poravnave ali v postopku likvidacije (velja za pravne osebe in
samostojne podjetnike posameznike),
-      
predložiti vso potrebno gradbeno dokumentacijo in vsa ustrezna
pridobljena dovoljenja, če gre za gradbene ukrepe,
-      
predložiti pooblastilo lastnika oziroma morebitnih solastnikov kmetije,
če gre za novogradnjo ali obnovo objekta,
-      
nosilec kmetijskega gospodarstva in nosilec dejavnosti morata imeti
stalno bivališče na sedežu opravljanja dejavnosti,
-      
imeti registrirano dejavnost oziroma jo registrirati pri ustreznem
organu najpozneje eno leto po prejemu pomoči,
-      
naložba mora izpolnjevati fizične omejitve za dopolnilne dejavnosti po
predpisih o kmetijstvu,
-      
nosilec kmetijskega gospodarstva mora porabiti najmanj 25% delovnega
časa za kmetijsko dejavnost na lastni kmetiji,
-      
nosilec kmetijskega gospodarstva in nosilec dejavnosti morata biti v
času oddaje vloge v starosti aktivne delovne dobe,
-      
imeti v uporabi vsaj 1 ha primerljivih kmetijskih površin,
-      
opravljati kmetijsko dejavnost v Republiki Sloveniji v skladu z načeli
dobre kmetijske prakse in izpolnjevati predpisane pogoje in merila za dodelitev
sredstev,
-      
če kmetija v predhodnem letu na AKTRP ni poslala izpolnjenih obrazcev iz
predpisov, ki urejajo izvedbo ukrepov kmetijske politike, mora podati izjavo,
da bo obrazce vložila v letu javnega razpisa.
(8) Za potrebe tega člena se za 1 ha primerljivih kmetijskih površin šteje:
-      
1 ha njiv ali vrtov,
-      
2 ha travnikov oziroma ekstenzivnih sadovnjakov,
-      
4 ha pašnikov,
-      
0,25 ha plantažnih trajnih nasadov,
-      
0,2 ha zavarovanih prostorov pri pridelavi vrtnin, jagod ali jagodičja
oziroma 0,1 ha proizvodnih površin pri pridelavi gob,
-      
8 ha gozdov,
-      
5 ha gozdnih plantaž ali
-      
6 ha močvirnih travnikov oziroma drugih površin.
(9) Posebni pogoji za posamezen namen:
1.    
predelava kmetijskih pridelkov, lesa, zelišč in gozdnih sadežev na
kmetiji:
- 
zagotoviti morajo, da so upoštevane vse predpisane veterinarske ali
zdravstvene zahteve,
- 
pri predelavi živil rastlinskega izvora je potrebno zagotoviti najmanj
50% lastnih surovin, v primeru večjega izpada letine zaradi naravnih pojavov,
bolezni ali škodljivcev, najmanj 20%. Za večji izpad letine zaradi naravnih
pojavov, bolezni ali škodljivcev se šteje, če je pridelek zmanjšan za 30%,
- 
za predelavo živil živalskega izvora je dovoljeno uporabiti samo mleko
in meso, pridobljeno od živali, ki so bile najmanj tri mesece ali od rojstva v
reji na lastni kmetiji,
- 
pri predelavi lesa je potrebno zagotoviti najmanj 20% lesa iz lastnega
gozda,
- 
pri peki kruha in peciva na tradicionalen način (v krušni peči) se ne
uporablja druga alinea te točke in velja, da je največja dovoljena količina 13.500 kg kruha na leto in 2.000 kg peciva na leto;
2.    
turizem na kmetiji:
- 
največji dovoljen obseg je 10 sob in dodatna skupna ležišča ali 60
sedežev;
3.    
domača obrt na kmetiji:
- 
potrdilo Obrtne zbornice Slovenije, da gre za izdelek domače obrti;
4.    
prodaja kmetijskih pridelkov in izdelkov okoliških kmetij na kmetiji:
- 
kmetija mora zagotoviti z lastnimi pridelki in izdelki najmanj 50%
vrednosti prodajnih pridelkov in izdelkov okoliških kmetij;
5.    
pridobivanje energije na kmetiji iz biomase:
- 
generator ima lahko največ 1 MW nazivne moči,
- 
potrebno je zagotoviti najmanj 20% lastne surovine.
(10) Posebni pogoji za skupne naložbe združenja kmetov v
prodajo in predelavo:
-      
objekti morajo izpolnjevati vse predpisane veterinarske ali zdravstvene
zahteve,
-      
upravičenci pooblastijo enega, da vloži vlogo v imenu vseh,
-      
vsi upravičenci morajo biti registrirani za opravljanje te dejavnosti
oziroma podati izjavo, da se bodo registrirali najkasneje eno leto po zaključku
naložbe,
-      
vsi upravičenci morajo porabiti najmanj 25% delovnega časa za kmetijsko
dejavnost na lastnih kmetijah.
(11) Kot upravičljiv strošek se nakup rabljene opreme
šteje samo, če so izpolnjeni naslednji pogoji:
1.    
upravičenec mora priložiti izjavo prodajalca rabljene opreme v kateri
mora biti navedeno njeno poreklo in iz katere mora biti razvidno, da v
preteklih sedmih letih ni bila nabavljena s pomočjo nepovratnih sredstev
Republike Slovenije ali Evropske unije,
2.    
cena rabljene opreme ne presega njene tržne vrednosti in je nižja od
stroškov za podobno novo opremo,
3.    
rabljena oprema ima tehnične značilnosti, potrebne za uporabo ter
izpolnjuje veljavne norme in standarde ter varnosti pri delu.
(12) Projekt se izbere na podlagi opredeljenih meril za
izbor. Načela, na katerih temeljijo ta merila, so:
-      
regionalni vidik lokacije naložbe,
-      
ocena tržnih in ekonomskih elementov naložbe,
-      
ocena izvedljivosti naložbe.
(13) Finančna pomoč se dodeli v obliki nepovratnih
sredstev.
(14) V primeru, da se naložba nanaša na kmetijske
pridelke in dejavnosti, povezane s kmetijstvom, so deleži pomoči za vse namene
naslednji:
-      
območja z omejenimi dejavniki za kmetijsko dejavnost: do 50%
upravičljivih stroškov,
-      
druga območja: do 40% upravičljivih stroškov.
(15) V primeru mladega kmeta, ki bo dopolnil največ 40
let v letu javnega razpisa ter se naložba izvaja v obdobju prvih petih let od
prevzema, je delež naslednji:
-      
območja z omejenimi dejavniki za kmetijsko dejavnost: do 60%
upravičljivih stroškov,
-      
druga območja: do 50% upravičljivih stroškov.
(16) Višina naložbe za namene iz štirinajstega in
petnajstega odstavka tega člena, za programsko obdobje izvajanja Enotnega
programskega dokumenta, ki je upravičena do podpore, je omejena kot sledi:
-      
najvišji znesek dodeljene pomoči na končnega prejemnika znaša 100.000
evrov v tolarski protivrednosti, preračunano po srednjem tečaju Banke Slovenije
na dan objave javnega razpisa,
-      
najnižji znesek dodeljene pomoči na končnega prejemnika znaša 4.300
evrov v tolarski protivrednosti, preračunano po srednjem tečaju Banke Slovenije
na dan objave javnega razpisa.
(17) V primeru, da se naložba nanaša na turizem na
kmetiji, pridobivanje energije biomase in domačo obrt, znaša delež pomoči do
50% upravičljivih stroškov iz vseh javnih virov, za vse namene znotraj tega
ukrepa. Višina naložbe je omejena, kakor sledi:
-      
najvišji znesek dodeljene pomoči na končnega prejemnika znaša 100.000
evrov v obdobju treh let v tolarski protivrednosti, preračunano po srednjem
tečaju Banke Slovenije na dan objave javnega razpisa,
-      
najnižji znesek dodeljene podpore na končnega prejemnika znaša 4.300
evrov v tolarski protivrednosti, preračunano po srednjem tečaju Banke Slovenije
na dan objave javnega razpisa.
(18) Struktura financiranja za ukrep iz tega člena je
naslednja:
-      
20–30% zagotovi EU (Evropski kmetijski usmerjevalni in jamstveni sklad –
Usmerjevalni oddelek),
-      
20–30% zagotovi Republika Slovenija,
-      
40–60% zagotovi končni prejemnik pomoči.
32. člen
(trženje kakovostnih kmetijskih in živilskih proizvodov)
(1) Ukrep trženja kakovostnih kmetijskih proizvodov se bo
izvajal v okviru dveh podukrepov, in sicer:
1.    
ustanavljanje in vzdrževanje shem kakovosti za posebne kmetijske
pridelke oziroma živila;
2.    
program ozaveščanja kot enkraten projekt promocije simbolov kakovosti
Evropske unije in državnih simbolov kakovosti.
(2) Namen podukrepa iz 1. točke prejšnjega odstavka je
spodbuditi pridelovalce in predelovalce posebnih kmetijskih pridelkov in živil
k uspešni udeležbi na trgu ob sočasnem doseganju višjih cen ter zadovoljevanje
zahtev potrošnikov po avtentičnih proizvodih višje kakovosti. Namen je povečati
število certificiranih kmetijskih pridelkov in živil višje kakovosti s
pridobljenim zaščitnim znakom, izboljšati konkurenčnost skupin proizvajalcev na
evropskem trgu, vzpostaviti učinkovite povezave med vsemi členi prehrambene
verige ter zagotoviti varno in kakovostno hrano.
(3) Namen podukrepa iz 2. točke prvega odstavka tega člena je
seznaniti potrošnike o sistemih zaščit posebnih kmetijskih pridelkov in živil,
ki obstajajo v Sloveniji in Evropski uniji ter tako potrošniku ponuditi izdelke
z višjo in dodatno kontrolirano kakovostjo. Z obveščanjem o sistemih zaščit se
potrošnikom tako ponudi večjo izbiro po avtentičnih proizvodih višje kakovosti.
(4) Podukrep iz 1. točke prvega odstavka tega člena je
namenjen vsem, ki so vključeni v sisteme zaščit posebnih kakovostnih kmetijskih
pridelkov in živil v skladu z zakonodajo Evropske unije.
(5) Podukrep iz 2. točke prvega odstavka tega člena je
namenjen pravnim in fizičnim osebam, ki se ukvarjajo s promocijskimi
dejavnostmi.
(6) Za namen iz 1. točke prvega odstavka tega člena se bodo
izvajale naslednje upravičene aktivnosti:
1.    
priprava dokumentacije za registracijo in certificiranje posebnih
kmetijskih pridelkov in živil z dodano višjo kakovostjo, za katere so potrebni
sledeči dokumenti:
- 
specifikacija oziroma elaborat posebnega kmetijskega pridelka oziroma
živila,
- 
plan notranje kontrole,
- 
poročilo o posebnostih kmetijskih pridelkov ali živil z dodano višjo
kakovostjo,
- 
analiza trga;
2.    
registracija in certificiranje, ki se izvaja za zagotavljanje skladnosti
geografskih poimenovanj in certifikatov posebnega značaja, katere aktivnosti
izvajajo pristojni upravni organi ali neodvisne organizacije, ki so odgovorne
za nadzor in kontrolo uporabe nazivov porekla ali znakov kakovosti;
3.    
ustanavljanje novih skupin proizvajalcev oziroma razširitev dejavnosti
že obstoječih skupin proizvajalcev, ki se vključujejo v sheme kakovosti za
geografska poimenovanja ali certifikate posebnega značaja;
4.    
uvajanje programov zagotavljanja kakovosti, kot SIST EN 45011, ki določa
splošne kriterije za organe, ki delujejo na področju sistemov certificiranja
proizvodov:
- 
priprava potrebne dokumentacije (poslovnik kakovosti, navodila za
izvajanje postopkov certificiranja, natančen cenik storitev itd.),
- 
pridobitev akreditacije;
5.    
predhodne študije v mejah ustanavljanja shem kakovosti, ki bodo pokazale
povpraševanje po posebnih kmetijskih pridelkih in živilih ter bodo zagotovile
potrebne informacije za potencialne vlagatelje:
- 
analiza trga, ki vključuje identifikacijo in opis trga proizvoda (obseg
trga, pričakovana cena proizvoda, glavna konkurenca, prepoznavne značilnosti
proizvoda itd.);
- 
opis organizacije proizvodne verige (na posameznih stopnjah verige,
sorazmeren obseg proizvodnje na vsaki stopnji verige, ustrezna kakovost
proizvodnje na vsaki stopnji proizvodnje, tehnologija na posamezni stopnji
proizvodne verige, glavne stopnje v proizvodnji, ki pripomorejo k posebnim
značilnostim proizvoda itd.);
- 
prepoznavnost proizvoda za izbiro najprimernejšega imena in zaščitnega
znaka;
- 
študije glede najprimernejše zasnove in design-a proizvoda skupaj z
najprimernejšo analizo pristopa določenega proizvoda na trgu.
(7) Za namen iz 2. točke prvega odstavka tega člena se bodo
izvajale naslednje upravičene aktivnosti:
1.    
oblikovanje in zasnova celostne podobe promocije simbolov Evropske unije
in državnih simbolov kakovosti (idejni projekt izvedbe enkratnega projekta
promocije, oblikovanje reklamnih spotov, plakatov, brošur, oglaševanje na
televiziji, spletu, radiu, plakatih, tiskanih medijah, brošurah, vključevanje v
kontaktne televizijske in radijske oddaje).
(8) Upravičljivi stroški za namen iz 1. točke prvega odstavka
tega člena so stroški, ki so nastali z ustanovitvijo in vzdrževanjem shem
kakovosti za posebne kakovostne kmetijske proizvode v skladu z zakonodajo
Evropske unije, ki so proizvodi z geografskim poimenovanjem ali certifikatom
posebnega značaja, in sicer:
1.    
stroški za pripravo potrebne dokumentacije za registracijo in
certificiranje posebnih kmetijskih proizvodov z geografskim poimenovanjem ali
certifikatom posebnega značaja (stroški za pripravo, stroški svetovanj,
priprave projektnih in tehničnih študij vključno s študijami upravičenosti,
zasnova in oblikovanje proizvodov);
2.    
stroški postopkov registracije in certificiranja, ki se izvajajo za
zagotavljanje skladnosti geografskih poimenovanj in certifikatov posebnega
značaja, katere aktivnosti izvajajo pristojni upravni organi ali neodvisne
organizacije, ki so odgovorne za nadzor in kontrolo uporabe nazivov porekla ali
znakov kakovosti;
3.    
stroški ustanavljanja oziroma razširitev dejavnosti (upravni stroški za
začetek poslovanja, najem ustrezni objektov, pridobitev pisarniške opreme,
stroški administrativnega osebja, režijski stroški in sodne ter upravne
dajatve);
4.    
stroški certifikacijskih organov glede izpolnjevanja zahtev standarda
SIST EN 45011 in ostalih sistemov kakovosti do konca obdobja financiranja v
skladu z zakonodajo Evropske unije (stroški uvedbe programa zagotavljanja
kakovosti sistema SIST EN 45011, stroški pridobitve akreditavcije);
5.    
stroški predhodnih študij posebnih kmetijskih proizvodov potrebnih za
uspešno trženje le-teh:
- 
stroški priprave podrobne analize trga za specifičen proizvod, ki
prikazuje ekonomsko upravičenost kmetijskega pridelka oziroma živila,
vključenega v sistem zaščit posebnih kakovostnih kmetijskih proizvodov (stroški
strokovnjakov, ki so analizo opravili, ostali administrativni stroški, pri
pripravi analize trga),
- 
stroški analize, ki določa najprimernejšo strategijo pri zasnovi,
oblikovanju in nastopu proizvoda na trgu (stroški strokovnjakov, ostali
administrativni stroški).
(9) Upravičljivi stroški za namen iz druge točke prvega
odstavka tega člena so stroški vseh promocijskih aktivnosti znotraj tega
podukrepa (stroški idejnega projekta promocije, stroški televizijskih in
radijskih oglasov, stroški oglaševanja na plakatih, stroški priprave in
tiskanja brošur in plakatov, stroški televizijskih, spletnih strani in
radijskih oddaj).
(10) Podpore za namen tega člena se ne dodelijo za:
-      
neposredno promocijo točno določenega posebnega kmetijskega pridelka
oziroma živila (oglaševanje, priprava brošur, nastopi na sejmih itd.),
-      
naložbe, za katere so vlagatelji dobili podporo znotraj ukrepa Naložba v
kmetijska gospodarstva in ukrepa Izboljšanje predelave in trženja kmetijskih
proizvodov,
-      
promocijo blagovne znamke točno določenega posebnega kmetijskega
pridelka oziroma živila.
(11) Upravičenci do sredstev:
1.    
iz 1. točke prvega odstavka tega člena so fizične in pravne osebe s
prebivališčem ali sedežem v Republiki Sloveniji, ki so vključene v sistem
kakovosti posebnih kakovostnih kmetijskih pridelkov in živil;
2.    
iz 2. točke prvega odstavka tega člena so fizične in pravne osebe,
registrirane za promocijske dejavnosti.
(12) Projekt bo izbran na podlagi opredeljenih meril za
izbor. Načela na katerih bodo temeljila ta merila so:
1.    
za namen iz prve točke prvega odstavka tega člena
a)       upravičenci
morajo biti vključeni v proizvodnjo oziroma kontrolo posebnih proizvodov visoke
kakovosti, ki bodo izpolnjevali vsaj eno od naslednjih meril:
-   
proizvodi s pridobljeno označbo porekla (geografsko poreklo), geografsko
označbo ali certifikatom posebnega značaja (tradicionalni ugled),
-   
proizvodi iz tipično geografskih območij s klimatskim in zgodovinskim
vplivom na proizvod,
-   
proizvodi proizvedeni na tradicionalen način, s tradicionalnimi
surovinami,
-   
certifikacijski organ, ki ima akreditacijo po standardu SIST EN 45011
oziroma je v postopku pridobivanja akreditacije;
b)       ekonomska
izvedljivost projekta;
2.    
za namen iz druge točke prvega odstavka tega člena:
a)      najprimernejša
celostna podoba idejnega projekta promocije izbrana s strani strokovne
komisije;
b)       natančna
finančna in časovna konstrukcija izvedbe vseh aktivnosti podukrepa promocije
simbolov kakovosti Evropske unije in državnih simbolov kakovosti, ki nakazuje
ekonomsko izvedljivost projekta.
(13) Višina dodeljenih sredstev za namena iz tega člena je:
1.    
za namen iz prve točke prvega odstavka tega člena, odobrena v okviru
tega podukrepa, ne sme presegati 100.000 EUR na enega upravičenca v obdobju
treh let:
- 
od 100% upravičljivih stroškov v prvem letu s postopnim zmanjševanjem po
10% na leto v obdobju šestih let za ukrepe postopkov certificiranja in
registracije, ki se izvajajo za nadzor in kontrolo nad verodostojnostjo
geografskih poimenovanj in certifikatov posebnega značaja,
- 
od 100% upravičljivih stroškov v prvem letu s postopnim zmanjševanjem po
10% na leto v obdobju šestih let za uvedbo programov zagotavljanja kakovosti,
kot SIST EN 45011,
- 
do 80% upravičljivih stroškov za pripravo dokumentacij za registracijo
in certificiranje posebnih kmetijskih pridelkov,
- 
do 100% upravičljivih stroškov za začetno podporo za ustanavljanje in
razširitev dejavnosti skupin proizvajalcev, ki so vključeni v eno od shem
kakovosti za geografsko poimenovanje in certifikate posebnega značaja,
- 
do 100% upravičljivih stroškov se lahko odobri za predhodne študije, ki
se navezujejo na ustanavljanje shem kakovosti;
2.    
za namen iz druge točke prvega odstavka tega člena 100% upravičljivih
stroškov.
(14) Struktura financiranja iz javnih virov je naslednja:
-      
50% zagotovi EU (Evropski kmetijski usmerjevalni in jamstveni sklad –
Usmerjevalni oddelek),
-      
50% zagotovi Republika Slovenija.
V. POSTOPEK ZA PRIDOBITEV SREDSTEV ZA UKREPE KMETIJSKE
STRUKTURNE POLITIKE, KI SO SOFINANCIRANI IZ USMERJEVALNEGA ODDELKA EVROPSKEGA
KMETIJSKEGA USMERJEVALNEGA IN JAMSTVENEGA SKLADA
33. člen
(postopek za pridobitev sredstev)
(1) Minister v skladu s predpisom, ki ureja izvajanje porabe
sredstev strukturne politike v Republiki Sloveniji, pripravi izvedbeno
strukturo za posamezni ukrep, kar predstavlja podlago za pripravo in objavo
javnih razpisov in razpisne dokumentacije za posamezne ukrepe.
(2) Sredstva v okviru tega poglavja uredbe se upravičencem
dodelijo na podlagi javnih razpisov, ki jih v Uradnem listu Republike Slovenije
objavi AKTRP. V javnih razpisih se podrobneje razložijo pogoji, določijo
kriteriji in postopki za dodelitev in koriščenje sredstev. Pri dodelitvi
sredstev se bo upoštevalo regionalne kriterije za indikativno alokacijo
sredstev.
(3) AKTRP mora pridobiti soglasje ministrstva na vsebino
javnih razpisov in razpisne dokumentacije pred oddajo v objavo v Uradni list
Republike Slovenije.
34. člen
(omejitev sredstev)
(1) Upravičenci lahko pridobijo sredstva za isti namen samo
iz enega ukrepa po tej uredbi.
(2) Sredstva se ne dodelijo upravičencu, ki je za isti namen,
kot ga navaja v vlogi za pridobitev sredstev po tej uredbi, že prejel javna
sredstva Republike Slovenije ali sredstva Evropske unije.
(3) Sredstva se ne dodelijo za naložbe zunaj območja
Republike Slovenije.
35. člen
(obveznosti upravičenca)
(1) Upravičenec, ki po tej uredbi prejme sredstva za določen
namen, mora opravljati dejavnost, za katero so mu bila sredstva dodeljena, še
vsaj naslednjih pet let po zadnjem izplačilu sredstev in v tem obdobju ne sme
uvajati bistvenih sprememb oziroma odtujiti investicije, investicije pa ne sme
uporabljati v nasprotju z namenom dodeljenih sredstev.
(2) Kot bistvene spremembe se štejejo spremembe, ki:
-      
bistveno vplivajo na naravo investicije ali pogoje izvajanja ali ki
dajejo gospodarski družbi ali javni instituciji neupravičeno prednost;
-      
so posledica spremembe v naravi lastništva infrastrukturnega objekta ali
prenehanja oziroma spremembe kraja sofinanciranja proizvodne dejavnosti.
(3) Določbe prvega odstavka tega člena se ne uporabljajo v
primeru višje sile. Za višjo silo se šteje, če nastanejo in dokler trajajo
okoliščine, ki jih ni bilo mogoče predvideti in katerih posledic ni mogoče
odvrniti:
-      
kmetova smrt,
-      
dolgoročna poklicna nezmožnost kmeta,
-      
razlastitev velikega dela kmetijskega gospodarstva, če tega ni bilo
mogoče pričakovati na dan, ko je bila sprejeta zaveza,
-      
hudo naravno nesrečo, ki resno prizadene kmetijsko zemljišče
gospodarstva,
-      
nenamerno uničenje objektov za živino na kmetijskem gospodarstvu,
-      
epidemično bolezen, ki prizadene vso kmetovo živino ali njen del.
(4) O bistvenih spremembah ali nastopu višje sile mora
upravičenec nemudoma oziroma najpozneje v tridesetih dneh obvestiti organ, ki
je vodil postopek.
36. člen
(vrnitev sredstev)
(1) Upravičenec, pri katerem se ugotovi, da je sredstva
pridobil nezakonito ali jih porabil nenamensko oziroma del ni izvršil v skladu
z investicijskim programom, mora vrniti vsa pridobljena sredstva skupaj z
zakonitimi zamudnimi obrestmi.
(2) Upravičenec iz prejšnjega odstavka ne more pridobiti
novih sredstev iz naslova ukrepov kmetijske politike za dobo dveh let od
dokončne odločbe kmetijskega inšpektorja ter vrnitve vseh pridobljenih
sredstev, skupaj z zakonitimi zamudnimi obrestmi.
V.a POGLAVJE: Pridobitev podatkov iz uradnih evidenc
36.a člen
(pridobitev podatkov iz uradnih evidenc)
Potrdila, izpiske in druge podatke o dejstvih iz uradnih
evidenc, ki jih vodijo upravni in drugi državni organi, organi lokalnih
skupnosti ali nosilci javnih pooblastil, ki jih je potrebno priložiti zahtevku
kot dokazilo na podlagi te uredbe, pridobi organ, ki odloča o zahtevku
upravičenca.

Priloga: Seznam komasacijskih območij vključenih v
program sanacije nedokončanih komasacij

Uredba o programih kmetijske strukturne politike in kmetijske
politike razvoja podeželja za leti 2005 in 2006 (Uradni list RS, št. 45/04)
vsebuje naslednjo končno določbo:
»VI. KONČNA DOLOČBA
37. člen
(uveljavitev)
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o programih
kmetijske strukturne politike in kmetijske politike razvoja podeželja za leti 2005 in 2006 (Uradni list RS, št. 10/05)
vsebuje naslednjo končno določbo:
»11. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o programih
kmetijske strukturne politike in kmetijske politike razvoja podeželja za leti 2005 in 2006 (Uradni list RS, št. 72/05)
vsebuje naslednjo končno določbo:
»3. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah Uredbe o programih kmetijske
strukturne politike in kmetijske politike razvoja podeželja za leti 2005 in 2006 (Uradni list RS, št. 34/08)
vsebuje naslednjo končno določbo:
»10. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah Uredbe o programih kmetijske strukturne
politike in kmetijske politike razvoja podeželja za leti 2005 in 2006 (Uradni list RS, št. 43/06)
vsebuje naslednjo končno določbo:
»2. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o programih
kmetijske strukturne politike in kmetijske politike razvoja podeželja za leti 2005 in 2006 (Uradni list RS, št. 79/06)
vsebuje naslednjo prehodno in končno določbo:
»2. člen
Postopki v zvezi z ukrepom »pomoč mladim kmetom za prevzem
kmetij«, ki so bili začeti pred uveljavitvijo te uredbe, se dokončajo po
določbah Uredbe o programih kmetijske strukturne politike in kmetijske politike
razvoja podeželja za leti 2005 in 2006 (Uradni list RS, št. 45/04, 10/05,
72/05, 34/06 in 43/06).
3. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembi Uredbe o programih kmetijske
strukturne politike in kmetijske politike razvoja podeželja za leti 2005 in 2006 (Uradni list RS, št. 83/06)
vsebuje naslednjo končno določbo:
»2. člen
Ta uredba začne veljati naslednji dan po objavi v Uradnem
listu Republike Slovenije.«.