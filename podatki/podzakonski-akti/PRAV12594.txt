1. člen
Ta pravilnik določa obliko in vsebino potrdila o prevzemu
predmetov, obliko in vsebino zapisnika o ogledu kraja nesreče na smučišču in
poročila o izvajanju reševanja poškodovanih in nenadno obolelih oseb na
smučišču, rok, v katerem reševalec izpolni poročilo, ter pogoje za vnos
podatkov iz zapisnika o ogledu nesreče na smučišču v spletni program
inšpektorata, pristojnega za notranje zadeve.
2. člen
(1) Oblika in vsebina potrdila o prevzemu predmetov sta
določeni v prilogi 1, ki je sestavni del tega pravilnika. Potrdilo se izpolni v
dveh izvodih. En izvod se priloži zapisniku o ogledu nesreče na smučišču, drugi
izvod pa se izroči osebi, ki je prevzela predmete.
(2) Oblika in vsebina zapisnika o ogledu kraja nesreče
na smučišču in poročila o izvajanju reševanja poškodovanih in nenadno obolelih
oseb na smučišču sta skupaj z navodilom za izpolnjevanje določeni v prilogi 2,
ki je sestavni del tega pravilnika. Zapisnik in poročilo se izpolnita takoj po
koncu reševanja na smučišču.
3. člen
(1) Upravljavec smučišča pred prvo uporabo spletnega
programa inšpektorata, pristojnega za notranje zadeve, za vnos podatkov iz
zapisnika o ogledu nesreče na smučišču opravi registracijo veljavnega
digitalnega potrdila pri tem inšpektoratu.
(2) Postopek registracije v spletni program iz
prejšnjega odstavka je objavljen na spletni strani inšpektorata, pristojnega za
notranje zadeve.
4. člen
Z dnem uveljavitve tega pravilnika se preneha uporabljati
Pravilnik o zapisniku o ogledu kraja nesreče na smučišču (Uradni list RS, št.
90/08 in 44/16 – ZVSmuč-1).
5. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-361/2016
Ljubljana, dne 20. aprila 2017
EVA 2016-1711-0001
mag. Vesna Györkös Žnidar
l.r.
Ministrica
za notranje zadeve
Milojka Kolar Celarc l.r.
Ministrica
za zdravje

Priloga 1: Potrdilo
o prevzemu predmetov
Priloga 2: Zapisnik
in poročilo