1. člen
Ta odlok določa: 
-       
vsebino in obliko potrdil o kakovosti in geografskem poreklu, ki
spremljajo vino z geografskim poreklom iz Republike Slovenije pri izvozu v
države, ki delujejo v okviru Evropske unije (v nadaljnjem besedilu: Evropska
unija) in vino z geografskim poreklom iz Evropske unije pri izvozu v Republiko
Slovenijo; 
-       
pooblaščene organe oziroma agencije in laboratorije, pooblaščene za
potrjevanje geografskega porekla in kakovosti vina, ki je predmet trgovine, ki
poteka pod posebnimi trgovinskimi ugodnostmi, v skladu s prilogo I Dodatnega
protokola, ki ureja trgovinske vidike Evropskega sporazuma o pridružitvi med
Republiko Slovenijo na eni strani in Evropskimi skupnostmi in njihovimi
državami članicami, ki delujejo v okviru Evropske unije, na drugi strani z
namenom upoštevati izid pogajanj med pogodbenicama o vzajemnih posebnih
ugodnostih za določena vina, o vzajemnem priznavanju, zaščiti in nadzoru imen
vin in o vzajemnem priznavanju, zaščiti in nadzoru označb alkoholnih in
aromatiziranih pijač (Uradni list RS, št. 31/01 – mednarodne pogodbe) med
Republiko Slovenijo in Evropsko unijo.
2. člen
Potrdilo o kakovosti in geografskem poreklu je na obrazcu, ki
spremlja vino z geografskim poreklom iz Evropske unije pri izvozu v Republiko
Slovenijo (v nadaljnjem besedilu: potrdilo Evropske unije), in je kot priloga 1
sestavni del tega odloka. 
Potrdilo Evropske unije meri 210 x 297 mm. Uporabljeni papir
mora biti bel pisemski papir, umerjen, brez lesovine, s težo najmanj 40 g/m2.
Če ima potrdilo Evropske unije več izvodov, je samo vrhnji izvod, ki je
izvirnik, natisnjen z ozadjem v vzorcu giljoše. Ta izvod se jasno označi kot
‘izvirnik’, ostali izvodi pa kot ‘kopija’. 
Potrdilo Evropske unije je natisnjeno v enem od uradnih jezikov
Evropske unije. 
Vsako potrdilo Evropske unije ima dodeljeno serijsko
številko. 
Potrdilo Evropske unije v okencu 10 potrdijo pristojni organi
oziroma agencije Evropske unije iz 5. člena tega odloka, v okencu 11 pa
potrdilo Evropske unije potrdijo pristojni laboratoriji Evropske unije iz 5.
člena tega odloka. Podatki, ki se vpišejo v okence 11, se lahko predložijo v
ločenem poročilu o analizi, ki ga je potrdil pristojni laboratorij iz 5. člena
tega odloka. V tem primeru mora biti v okencu 11 navedeno, da je ločeno
poročilo priloženo potrdilu Evropske unije. 
Potrdilo Evropske unije sestavljata izvirnik in vsaj ena
hkrati izdelana kopija, ki spremljata vino. Izvirnik potrdila Evropske unije
mora biti izpolnjen mehansko ali lastnoročno, v slednjem primeru ga je treba
izpolniti s črnilom in z velikimi črkami. Potrdilo Evropske unije ne sme
vsebovati izbrisov ali prepisanih besed in se ga ne sme uporabiti, če pri
izpolnjevanju pride do kakršnih koli napak. 
Izvirnik potrdila Evropske unije se ob zaključitvi carinskih
formalnosti za sprostitev pošiljke v prost promet preda uvozniku, kopijo pa
obdrži pristojni organ Republike Slovenije, ki te formalnosti opravlja, in jo
hrani najmanj pet let.
3. člen
Potrdilo o kakovosti in geografskem poreklu je na obrazcu, ki
spremlja vino z geografskim poreklom iz Republike Slovenije pri izvozu v
Evropsko unijo (v nadaljnjem besedilu: potrdilo Republike Slovenije), in je kot
priloga 2 sestavni del tega odloka. 
Potrdilo Republike Slovenije meri 210 x 297 mm. Uporabljeni
papir mora biti bel pisemski papir, umerjen, brez lesovine, s težo najmanj 40
g/m2. 
Potrdilo Republike Slovenije se natisne v enem od uradnih
jezikov Evropske unije in v slovenskem jeziku. 
Vsako potrdilo Republike Slovenije ima dodeljeno serijsko
številko. 
Potrdilo Republike Slovenije v okencih 10 in 11 potrdijo
pristojni organi in laboratoriji Republike Slovenije iz 4. člena tega odloka.
Sestavljata ga izvirnik in najmanj ena hkrati izdelana kopija, ki spremljata
vino. Izvirnik potrdila Republike Slovenije mora biti izpolnjen mehansko ali
lastnoročno, v slednjem primeru ga je treba izpolniti s črnilom in z velikimi
črkami. Potrdilo Republike Slovenije ne sme vsebovati izbrisov ali prepisanih
besed in se ga ne sme uporabiti, če pri izpolnjevanju pride do kakršnih koli
napak.
4. člen
Pristojni organi in laboratoriji za potrjevanje kakovosti
vina in geografskega porekla iz Republike Slovenije so pooblaščene organizacije
iz predpisa, ki ureja pooblaščene organizacije za ocenjevanje mošta, vina in
drugih proizvodov iz grozdja in vina.
5. člen
Pristojni organi oziroma agencije in laboratoriji za
potrjevanje kakovosti vina in geografskega porekla iz Evropske unije so organi
oziroma agencije in laboratoriji, navedeni v seznamu, ki je kot priloga 3
sestavni del tega odloka.
6. člen
Do 1. julija 2002 se pri uvozu vina z geografskim poreklom iz
Evropske unije v Republiko Slovenijo za enakovredno potrdilu Evropske unije
šteje potrdilo, ki po vsebini ustreza potrdilu Evropske unije in ki je potrjeno
s strani pristojnih organov oziroma agencij in laboratorijev iz 5. člena tega
odloka.
7. člen
Ta odlok začne veljati naslednji dan po objavi v Uradnem
listu Republike Slovenije.
Št. 900-04/2001-3
Ljubljana, dne 18. junija 2002.
Vlada Republike Slovenije
dr. Janez Drnovšek l. r.
Predsednik

Priloga 1:
Potrdilo Evropske unije
Priloga 2:
Potrdilo Republike Slovenije (v slovenskem jeziku in angleškem jeziku)
Priloga 3: Seznam
pristojnih organov oziroma agencij in laboratorijev za potrjevanje geografskega
porekla in kakovosti vina s poreklom v Evropski uniji