I. SPLOŠNE DOLOČBE
1. člen
(vsebina)
Ta uredba v skladu z Direktivo Sveta (86/278/EGS) z dne 12.
junija 1986 o varstvu okolja, zlasti tal, kadar se blato iz čistilnih naprav uporablja
v kmetijstvu (UL L št. 181 z dne 4. 7. 1986, str. 6), zadnjič spremenjeno z
Uredbo Sveta (ES) št. 807/2003 z dne 14. aprila 2003 (UL L št. 122 z dne 16. 5.
2003, str. 36), določa ukrepe in ravnanja z blatom iz komunalnih čistilnih
naprav, če se uporablja kot gnojilo v kmetijstvu, prepovedi in omejitve v zvezi
s tako uporabo ter obveznost poročanja Evropski komisiji (v nadaljnjem
besedilu: Komisija).
2. člen
(uporaba)
(1) Blato iz komunalnih čistilnih naprav, malih komunalnih
čistilnih naprav ali skupnih čistilnih naprav se sme uporabljati v kmetijstvu
kot gnojilo samo v skladu s to uredbo. 
(2) Blato iz čistilne naprave, ki ni komunalna čistilna
naprava, mala komunalna čistilna naprava ali skupna čistilna naprava, se lahko
uporablja kot gnojilo v kmetijstvu, če je obdelano v skladu s predpisom, ki
ureja obdelavo biološko razgradljivih odpadkov. 
(3) Za ravnanje z blatom iz prvega in tretjega odstavka tega
člena, ki ni uporaba blata za gnojilo v kmetijstvu, se uporablja predpis, ki
ureja obdelavo biološko razgradljivih odpadkov, ali če se blato ne obdeluje s
postopki biološke razgradnje, predpis, ki ureja ravnanje z odpadki.
3. člen
(izrazi)
Izrazi v tej uredbi pomenijo naslednje: 
1.     
blato je: 
- 
odpadno blato iz komunalnih čistilnih naprav in malih komunalnih
čistilnih naprav, vključno z blatom iz skupnih čistilnih naprav; 
- 
odpadno blato iz greznic in nepretočnih greznic; 
- 
odpadno blato iz čistilnih naprav, ki niso čistilne naprave iz prve
alinee te točke, vključno z blatom iz nepretočnih greznic; 
2.     
komunalna čistilna naprava je komunalna čistilna naprava iz predpisa, ki
ureja emisijo snovi in toplote pri odvajanju odpadnih vod v vode in javno
kanalizacijo; 
3.     
mala komunalna čistilna naprava je mala komunalna čistilna naprava iz
predpisa, ki ureja emisijo snovi pri odvajanju odpadne vode iz malih komunalnih
čistilnih naprav; 
4.     
skupna čistilna naprava je skupna čistilna naprava iz predpisa, ki ureja
emisijo snovi pri odvajanju odpadnih vod v vode in javno kanalizacijo; 
5.     
greznica je greznica iz predpisa, ki ureja emisijo snovi pri odvajanju
odpadne vode iz malih komunalnih čistilnih naprav; 
6.     
nepretočna greznica je nepretočna greznica iz predpisa, ki ureja emisijo
snovi pri odvajanju odpadne vode iz malih komunalnih čistilnih naprav; 
7.     
obdelano blato je biološko, kemično ali toplotno obdelano blato,
dolgoročno skladiščeno ali kako drugače obdelano, tako da se bistveno zmanjša
sposobnost vrenja in nevarnost za zdravje ljudi zaradi njegove uporabe; 
8.     
kmetijstvo je pridelava rastlin v skladu s predpisi, ki urejajo kmetijsko
dejavnost; 
9.     
uporaba v kmetijstvu je vnašanje blata v ali na tla kot gnojilo v
kmetijstvu ali kakršna koli druga uporaba blata v ali na tleh na kmetijskih
zemljiščih; 
10.  
gnojilo je gnojilo v skladu s predpisom, ki ureja varstvo voda pred
onesnaževanjem z nitrati iz kmetijskih virov; 
11.  
povzročitelj blata je upravljavec komunalne čistilne naprave, male
komunalne čistilne naprave ali skupne čistilne naprave ter lastnik greznice ali
nepretočne greznice. Povzročitelj blata je tudi upravljavec čistilne naprave za
industrijsko odpadno vodo, če zagotavlja obdelavo blata za uporabo v kmetijstvu
v skladu s predpisom, ki ureja obdelavo biološko razgradljivih odpadkov; 
12.  
upravljavec naprave je upravljavec naprave za aerobno ali anaerobno
razgradnjo blata v skladu s predpisom, ki ureja obdelavo biološko razgradljivih
odpadkov; 
13.  
stabilizacija je stabilizacija v skladu s predpisom, ki ureja obdelavo
biološko razgradljivih odpadkov; 
14.  
higienizacija je higienizacija v skladu s predpisom, ki ureja obdelavo
biološko razgradljivih odpadkov.
II. MEJNE VREDNOSTI ZA UPORABO BLATA V KMETIJSTVU
4. člen
(mejne vrednosti koncentracije težkih kovin)
Za uporabo blata v kmetijstvu se uporabljajo mejne vrednosti
koncentracije težkih kovin v tleh, v ali na katera se vnaša obdelano blato,
mejne vrednosti koncentracije težkih kovin v obdelanem blatu ter mejne
vrednosti letnega vnosa težkih kovin, ki so določene v delih A, B in C priloge
1, ki je sestavni del te uredbe.
5. člen
(prepovedi preseganja mejnih vrednosti)
(1) Uporaba blata v kmetijstvu je prepovedana, če
koncentracija ene ali več težkih kovin v tleh presega mejne vrednosti, določene
v delu A priloge 1 te uredbe. 
(2) Uporaba blata v kmetijstvu je prepovedana, če v obdelanem
blatu vsebnost ene ali več težkih kovin presega mejne vrednosti, določene v
delu B priloge 1 te uredbe. 
(3) Z namenom preprečevanja kopičenja težkih kovin v tleh,
letni vnos ene ali več težkih kovin v ali na tla zaradi uporabe blata v
kmetijstvu ne sme presegati mejnih vrednosti, določenih v delu C priloge 1 te
uredbe.
III. OBDELAVA BLATA
6. člen
(pogoji za uporabo blata v kmetijstvu)
(1) Oseba, ki namerava blato iz komunalne čistilne naprave,
male komunalne čistilne naprave, skupne čistilne naprave ali druge čistilne
naprave sama uporabiti v kmetijstvu ali ga dati v promet zaradi uporabe v
kmetijstvu, mora zagotoviti njegovo obdelavo. 
(2) Obdelava blata iz prejšnjega odstavka je aerobna ali
anaerobna obdelava blata v skladu s predpisom, ki ureja obdelavo biološko
razgradljivih odpadkov, če zagotavlja, da obdelano blato izpolnjuje zahteve za
1. ali 2. razred okoljske kakovosti komposta ali pregnitega blata iz tega
predpisa. 
(3) Obdelava blata iz prvega odstavka tega člena je tudi
katera koli kemična ali toplotna obdelava ali dolgoročno skladiščenje blata ali
katera koli druga obdelava, ki zagotavlja aerobni ali anaerobni obdelavi blata
enakovredno stabilizacijo, higienizacijo in izpolnjevanje zahtev za okoljsko
kakovost. 
(4) Za obratovanje naprave za obdelavo blata iz prejšnjega
odstavka je treba pridobiti okoljevarstveno dovoljenje za predelavo odpadkov po
postopku z oznako R3 v skladu s predpisom, ki ureja ravnanje z odpadki. Za
predelavo odpadkov po postopku z oznako R3 šteje tudi priprava blata za njegovo
predelavo v gnojilo.
7. člen
(obveznosti upravljavca)
(1) Če namerava upravljavec naprave obdelano blato sam
uporabljati ali ga dajati v promet zaradi uporabe v kmetijstvu, mora zagotoviti
redno merjenje parametrov obdelanega blata v obsegu in na način, ki sta
določena v delu A priloge 2, ki je sestavni del te uredbe. 
(2) Upravljavec naprave iz prejšnjega odstavka mora
zagotavljati analize tal, v ali na katera se obdelano blato vnaša, v obsegu in
na način, ki sta določena v delu B priloge 2 te uredbe. 
(3) Referenčne metode za vzorčenje in analizo obdelanega
blata in tal so določene v delu C priloge 2 te uredbe. 
(4) Ministrstvo, pristojno za okolje, (v nadaljnjem besedilu:
ministrstvo) podrobneje določi obseg meritev parametrov obdelanega blata in
parametrov tal, v ali na katera se vnaša obdelano blato zaradi uporabe v
kmetijstvu, v okoljevarstvenem dovoljenju za uporabo komposta ali pregnitega
blata, izdanim v skladu s predpisom, ki ureja obdelavo biološko razgradljivih
odpadkov, ali v okoljevarstvenem dovoljenju za obdelavo blata iz četrtega
odstavka prejšnjega člena. 
(5) Ne glede na določbe prvega in drugega odstavka tega člena
upravljavcu naprave ni treba zagotavljati rednega merjenja parametrov
obdelanega blata in analize tal, če obdeluje blato ene ali več malih komunalnih
čistilnih naprav, katerih skupna zmogljivost čiščenja ne presega 500 PE.
IV. UPORABA OBDELANEGA BLATA V KMETIJSTVU
8. člen
(prepovedi uporabe obdelanega blata v kmetijstvu)
(1) Upravljavec naprave ne sme sam uporabljati obdelanega
blata ali ga dajati v promet zaradi uporabe: 
1.     
na travinju ali pri pridelavi krmnih rastlin, če je čas med uporabo
obdelanega blata in spravilom krmnih rastlin ali začetkom paše krajši od 21
dni; 
2.     
na tleh, kjer rastejo sadje in zelenjava, z izjemo sadnih dreves; 
3.     
na površinah, namenjenih za pridelavo sadja ali zelenjave, ki je
običajno v neposrednem stiku s tlemi in se običajno uživa surova, za obdobje 10
mesecev pred spravilom pridelka in med njim. 
(2) Uporaba blata iz greznic, nepretočnih greznic in malih
komunalnih čistilnih naprav z zmogljivostjo do 50 PE za gnojilo v kmetijstvu je
prepovedana, razen za blato, ki: 
-       
je oddano izvajalcu občinske gospodarske javne službe varstva okolja v
skladu s predpisom, ki ureja naloge, ki se izvajajo v okviru obvezne občinske
gospodarske javne službe odvajanja in čiščenja komunalne in padavinske odpadne
vode, in je obdelano v skladu s predpisom, ki ureja obdelavo biološko
razgradljivih odpadkov, ali 
-       
nastaja na kmetijskem gospodarstvu in je zmešano skupaj s komunalno
odpadno vodo, z gnojevko oziroma gnojnico ter skladiščeno najmanj šest mesecev
pred uporabo za gnojilo v kmetijstvu.
9. člen
(pravila o uporabi obdelanega blata v kmetijstvu)
Za uporabo obdelanega blata v kmetijstvu se uporablja
predpis, ki ureja obdelavo biološko razgradljivih odpadkov.
10. člen
(letno poročilo o uporabi obdelanega blata v kmetijstvu)
(1) Upravljavec naprave mora ministrstvu letno poročati o
uporabi obdelanega blata v kmetijstvu v skladu s predpisom, ki ureja obdelavo
biološko razgradljivih odpadkov. 
(2) Letno poročilo iz prejšnjega odstavka vsebuje poleg
podatkov iz letnega poročila, določenih s predpisom, ki ureja obdelavo biološko
razgradljivih odpadkov, tudi podatke o: 
1.     
letni količini vsega proizvedenega blata in letni količini obdelanega
blata, uporabljenega v kmetijstvu; 
2.     
sestavi in lastnosti v kmetijstvu uporabljenega obdelanega blata glede
na parametre, določene v delu A priloge 2 te uredbe. 
(3) Upravljavec naprave, ki obdeluje blato ene ali več malih
komunalnih čistilnih naprav s skupno zmogljivostjo čiščenja, manjšo od 500 PE,
ni treba poročati o podatkih iz 2. točke prejšnjega odstavka.
V. VODENJE EVIDENCE IN POROČANJE KOMISIJI
11. člen
(evidenca o uporabi blata v kmetijstvu)
(1) Ministrstvo vodi evidenco o uporabi blata v kmetijstvu,
ki vsebuje podatke o: 
1.     
upravljavcih naprav in njihovi napravi za obdelavo blata, 
2.     
količinah blata, uporabljenega v kmetijstvu; 
3.     
sestavo in lastnosti v kmetijstvu uporabljenega obdelanega blata glede
na parametre iz dela A priloge 2 te uredbe; 
4.     
kmetijskih gospodarstvih in grafičnih enotah rabe kmetijskih zemljišč v
skladu s predpisom, ki ureja register kmetijskih gospodarstev, kamor je bilo
vneseno obdelano blato. 
(2) Evidenca o uporabi blata v kmetijstvu je podlaga za
izdelavo zbirnega poročila iz 13. člena te uredbe.
12. člen
(izjema v evidenci o uporabi blata v kmetijstvu)
Ministrstvo v evidenci o uporabi blata v kmetijstvu ne vodi
podatkov iz 3. in 4. točke prvega odstavka prejšnjega člena za upravljavce
naprav, ki obdelujejo blato ene ali več malih komunalnih čistilnih naprav s
skupno zmogljivostjo čiščenja, manjšo od 500 PE.
13. člen
(poročanje Komisiji)
(1) Ministrstvo poroča Komisiji vsaka tri leta v okviru
področnega poročila, ki zajema tudi druge direktive Skupnosti. Poročilo se
pripravi na podlagi vprašalnika ali predlogov, ki jih pripravi Komisija v
skladu s postopkom, opredeljenim v 6. členu Direktive Sveta 91/692/EGS z dne
23. decembra 1991 o standardiziranju in racionaliziranju poročil o izvajanju
nekaterih okoljskih direktiv (UL L št. 377 z dne 31. 12. 1991, str. 48). 
(2) Ministrstvo poroča Komisiji na podlagi vprašalnika ali
predlogov iz prejšnjega odstavka, ki jih od Komisije prejme šest mesecev pred
začetkom obdobja, ki ga zajema poročilo. 
(3) Ministrstvo pošlje poročilo iz prvega odstavka tega člena
Komisiji v devetih mesecih po koncu triletnega obdobja, ki je zajeto v
poročilu.
VI. NADZOR
14. člen
(nadzor)
(1) Nadzor nad izvajanjem te uredbe opravljajo inšpektorji,
pristojni za varstvo okolja, razen določb prvega odstavka 6. člena te uredbe, ki
se nanašajo na uporabo blata iz malih komunalnih čistilnih naprav z
zmogljivostjo čiščenja do 50 PE, in določb drugega odstavka 8. člena te uredbe.
(2) Nadzor nad izvajanjem določb prvega odstavka 6. člena te
uredbe, ki se nanašajo na uporabo blata iz malih komunalnih čistilnih naprav z
zmogljivostjo čiščenja do 50 PE, in določb drugega odstavka 8. člena te uredbe,
se uredi s predpisi občin, ki urejajo občinsko gospodarsko javno službo
odvajanja in čiščenja komunalne odpadne vode.
VII. KAZENSKE DOLOČBE
15. člen
(prekrški)
(1) Z globo od 3.500 eurov do 10.000 eurov se za prekršek
kaznuje upravljavec naprave, ki je pravna oseba ali samostojni podjetnik
posameznik, če: 
-       
v nasprotju s prvim odstavkom 5. člena te uredbe obdelano blato
uporablja sam ali ga daje v uporabo v kmetijstvu na tleh, kjer koncentracija
ene ali več težkih kovin v tleh presega mejne vrednosti iz dela A priloge 1 te
uredbe, 
-       
v nasprotju z drugim odstavkom 5. člena te uredbe uporablja sam ali daje
v uporabo v kmetijstvu obdelano blato, v katerem vsebnost ene ali več težkih
kovin presega mejne vrednosti, določene v delu B priloge 1 te uredbe, 
-       
v nasprotju s tretjim odstavkom 5. člena te uredbe obdelano blato
uporablja sam ali ga daje v uporabo v kmetijstvu tako, da letni vnos ene ali
več težkih kovin zaradi uporabe blata presega mejne vrednosti, določene v delu
C priloge 1 te uredbe, 
-       
v nasprotju s 6. členom te uredbe blato iz komunalne čistilne naprave,
male komunalne čistilne naprave z zmogljivostjo čiščenja 50 PE ali več, skupne
čistilne naprave ali druge čistilne naprave uporablja sam v kmetijstvu ali ga
daje v promet zaradi uporabe v kmetijstvu, ne da bi zanj zagotovil obdelavo, ki
izpolnjuje zahteve iz 6. člena te uredbe, 
-       
v nasprotju s četrtim odstavkom 7. člena te uredbe ne zagotavlja meritev
parametrov obdelanega blata in parametrov tal v skladu z izdanim
okoljevarstvenim dovoljenjem ali 
-       
uporablja obdelano blato ali ga daje v promet zaradi uporabe, ki je v
skladu s prvim odstavkom 8. člena te uredbe prepovedana. 
(2) Z globo od 1.200 eurov do 4.100 eurov se za prekršek
kaznuje upravljavec naprave, ki je pravna oseba ali samostojni podjetnik
posameznik, če o uporabi obdelanega blata v kmetijstvu ne poroča v skladu s
prvim ali drugim odstavkom 10. člena te uredbe, 
(3) Z globo od 1.200 eurov do 4.100 eurov se za prekršek iz
prvega in drugega odstavka tega člena kaznuje tudi odgovorna oseba upravljavca
naprave.
VIII. PREHODNE IN KONČNE DOLOČBE
16. člen
(letno poročilo o uporabi obdelanega blata)
Upravljavec naprave mora ministrstvu o uporabi obdelanega
blata v kmetijstvu poslati letno poročilo iz 10. člena te uredbe za leto 2008
najpozneje do 31. marca 2009.
17. člen
(vzpostavitev evidence o uporabi blata v kmetijstvu)
Evidenco o uporabi blata v kmetijstvu iz 11. člena te uredbe
ministrstvo vzpostavi najpozneje 1. januarja 2010.
18. člen
(prenehanje uporabe)
Z dnem uveljavitve te uredbe se prenehajo uporabljati določbe
11., 12., 13. in 14. člena ter priloge 3 Uredbe o mejnih vrednostih vnosa
nevarnih snovi in gnojil v tla (Uradni list Republike Slovenije, št. 84/05 in
39/06 – ZVO-1 – uradno prečiščeno besedilo), ki se nanašajo na ravnanje z
blatom iz čistilnih naprav.
19. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-34/2008/13
Ljubljana, dne 5. junija 2008
EVA 2008-2511-0111
Vlada Republike Slovenije
Janez Janša l.r. 
Predsednik

Priloga
1: Mejne vrednosti težkih kovin
Priloga
2: Analize obdelanega blata