1. SPLOŠNE DOLOČBE
1. člen
(vsebina in namen sklepa)
(1) Ta sklep določa:
1.     
minimalne zahteve glede izračunavanja ustrezne likvidnostne pozicije,
2.     
minimalne standarde glede načrtovanja tokov likvidnosti ter
3.     
vsebino, način in roke poročanja Agenciji za trg vrednostnih papirjev (v
nadaljevanju Agencija) o likvidnosti in nastopu nesposobnosti poravnati dospele
denarne obveznosti ob njihovi dospelosti.
(2) Določbe tega sklepa se uporabljajo za
borznoposredniške družbe in podružnice investicijskih podjetij držav članic in
tretjih držav (v nadaljevanju borznoposredniška družba).
(3) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(opredelitev pojmov)
(1) Pojmi, uporabljeni v tem sklepu, imajo enak pomen
kot v določbah Zakona o trgu finančnih instrumentov (Uradni list RS,
št. 77/18 in 17/19 – popr.) oziroma Uredbi (EU) št. 575/2013
Evropskega parlamenta in Sveta z dne 26. junija 2013 o bonitetnih zahtevah
za kreditne institucije in investicijska podjetja ter o spremembi Uredbe (EU)
št. 648/2012 (UL L št. 176 z dne 27. junija 2013, str. 1).
(2) Za namen tega sklepa veljajo naslednje opredelitve pojmov:
1.     
»likvidnostna pozicija« je razmerje med dejanskimi in potencialnimi viri
likvidnosti in dejansko in potencialno porabo likvidnostnih sredstev v istem
obdobju;
2.     
»preostala zapadlost« je obdobje med datumom, za katerega se izračunava
količnik likvidnosti in datumom zapadlosti posameznega finančnega sredstva ali
dospele in kmalu dospele obveznosti;
3.     
»likvidnostno tveganje« je tveganje nastanka izgube, če
borznoposredniška družba ni sposobna poravnati vseh dospelih obveznosti oziroma
je borznoposredniška družba zaradi nezmožnosti zagotavljanja zadostnih sredstev
za poravnavo obveznosti do zapadlosti prisiljena zagotavljati potrebna sredstva
s pomembno višjimi stroški od običajnih;
4.     
»scenarij upravljanja likvidnosti« je na notranjih in zunanjih predpostavkah
ocenjena likvidnostna pozicija borznoposredniške družbe in na tej podlagi
sprejeti ukrepi z namenom zagotavljanja ustrezne likvidnostne pozicije, ki
vključuje najmanj:
- 
»osnovni scenarij upravljanja likvidnosti«, ki pomeni scenarij, katerega
predpostavke odražajo pričakovano smer in pogoje poslovanja borznoposredniške
družbe in za katere se z gotovostjo predvideva, da bodo vplivali na likvidnost
borznoposredniške družbe ob upoštevanju normalnega teka poslovanja;
- 
»stresni scenarij«, ki pomeni scenarij upravljanja z likvidnostjo, katerega
predpostavke odražajo drugačne smeri in pogoje poslovanja kot v osnovnem
scenariju oziroma katerega predpostavke vsebujejo pomembne spremembe
dejavnikov, ki vplivajo na likvidnost borznoposredniške družbe v smeri
poslabšanja.
2. MINIMALNE ZAHTEVE GLEDE IZRAČUNAVANJA USTREZNE
LIKVIDNOSTNE POZICIJE
3. člen
(količnik likvidnosti)
(1) Borznoposredniška družba mora dnevno za količnik
likvidnosti prvega razreda oziroma mesečno za količnik likvidnosti drugega
razreda izračunavati likvidnostno pozicijo. Borznoposredniška družba izračunava
likvidnostno pozicijo s količnikom likvidnosti. Količnik likvidnosti je
razmerje med vsoto finančnih sredstev v domači in tuji valuti in vsoto dospelih
in kmalu dospelih obveznosti v domači in tuji valuti, glede na preostalo
zapadlost.
(2) Za namen prvega odstavka tega člena mora
borznoposredniška družba razvrstiti finančna sredstva in dospele in kmalu
dospele obveznosti po preostali zapadlosti v dva razreda, in sicer:
1.     
prvi razred: finančna sredstva in dospele in kmalu dospele obveznosti s
preostalo zapadlostjo od enega do 30 dni in
2.     
drugi razred: finančna sredstva in dospele in kmalu dospele obveznosti s
preostalo zapadlostjo do 90 dni.
(3) Borznoposredniška družba mora dnevno izračunavati
količnik likvidnosti za prvi razred za pretekli delovni dan.
(4) Borznoposredniška družba mora po stanju na zadnji
dan v tekočem mesecu izračunati tudi količnik likvidnosti za drugi razred.
(5) Količnik likvidnosti prvega razreda mora vedno
znašati najmanj 1. Borznoposredniška družba mora, ko količnik likvidnosti
prvega razreda pade pod vrednost 1,2 ali pred tem, glede na notranja pravila o
upravljanju s tveganji, začeti izvajati procese, ki so potrebni za
zagotavljanje zmanjševanja likvidnostnega tveganja.
(6) Količnik likvidnosti drugega razreda je
informativnega značaja.
(7) Če borznoposredniška družba ne dosega zahteve iz
prvega stavka petega odstavka tega člena, mora v poročilu o količnikih
likvidnosti navesti razloge za nedoseganje.
4. člen
(finančna sredstva prvega razreda)
(1) Med finančna sredstva prvega razreda, katerih skupna
vrednost predstavlja vsakokratni obseg likvidnosti borznoposredniške družbe in
ki jih borznoposredniška družba razvrsti po preostali zapadlosti, se po tem
sklepu uvrščajo:
1.     
imetja na denarnih računih borznoposredniške družbe;
2.     
vloge na vpogled, vloge s preostalo dospelostjo do 30 dni in vloge
na odpoklic z odpoklicem do 30 dni pri bankah in hranilnicah oziroma kreditnih
institucijah;
3.     
gotovina v blagajni;
4.     
naložbe v druge tuje tržne dolžniške in lastniške finančne instrumente
in v domače tržne dolžniške finančne instrumente, ki so uvrščeni v trgovanje na
reguliranem trgu in je njihova bonitetna ocena oziroma dolgoročna bonitetna
ocena izdajatelja najmanj BBB (Fitch ali Standard & Poor's) ali vsaj Baa2
(Moody's) oziroma enakovredne bonitetne ocene druge pri Evropskem organu za
vrednostne papirje in trge registrirane ali certificirane bonitetne
institucije, če z njimi borznoposredniška družba upravlja sama. Če je ta
sredstva borznoposredniška družba prepustila v upravljanje drugi instituciji,
pa le v višini in rokih, ki jih za dostop do likvidnosti predvideva pogodba o
upravljanju s temi sredstvi;
5.     
naložbe v druge tuje serijske dolžniške finančne instrumente, katerih
tržna cena je dnevno razpoložljiva in je njihova bonitetna ocena oziroma
dolgoročna bonitetna ocena izdajatelja najmanj BBB (Fitch ali Standard &
Poor's) ali vsaj Baa2 (Moody's) oziroma enakovredne bonitetne ocene druge pri
Evropskem organu za vrednostne papirje in trge registrirane ali certificirane
bonitetne institucije. Če je naložba sestavljena iz večjega števila dolžniških
finančnih instrumentov, mora biti boniteta vsakega najmanj takšna kot velja za
naložbo iz prejšnjega stavka. Če dnevna tržna cena ne obstaja morajo imeti v
tej točki navedeni finančni instrumenti ameriško prodajno opcijo, ki imetniku
daje pravico do prodaje tega finančnega instrumenta kadarkoli do njegove
zapadlosti, pri čemer je opcija lahko vključena v ta serijski dolžniški
finančni instrument in omogoča imetniku prodajo tega finančnega instrumenta
njegovemu izdajatelju po vnaprej določeni izvršilni ceni, ali pa je opcija
sklenjena posebej na ta serijski dolžniški finančni instrument po vnaprej
določeni izvršilni ceni, dolgoročna bonitetna ocena izdajatelja te opcije pa je
najmanj BBB (Fitch ali Standard & Poor's) ali vsaj Baa2 (Moody's) oziroma
enakovredne bonitetne ocene druge pri Evropskem organu za vrednostne papirje in
trge registrirane ali certificirane bonitetne institucije;
6.     
terjatve do klirinško depotnih družb iz naslova kupnin za vrednostne
papirje, prodane na borzah članicah svetovnega združenja borz (organizacija
FIBV), z dospelostjo do vključno 30 dni, razen če so terjatve že dospele več
kot en dan, a še niso bile plačane;
7.     
neizkoriščeni del pogodbeno odobrenih, brezpogojnih okvirnih kreditov
bank, kreditnih institucij v državi članici EEA, ki jih je možno črpati v 30
dneh, do višine, izrecno opredeljene v pogodbi;
8.     
dospele in nedospele terjatve, za katere je borznoposredniška družba
prejela predujem oziroma trdno dokazilo o plačilu s strani banke oziroma
kreditne institucije s sedežem v državi članici EEA.
(2) Ne glede na določbo prvega odstavka tega člena se
med finančna sredstva prvega razreda ne uvrščajo tiste postavke iz prejšnjega
odstavka, s katerimi se ne trguje redno na organiziranih trgih, za katere ni
mogoče dnevno preveriti njihove tržne cene ali za katere izdajatelj ne
zagotavlja brezpogojnega odkupa v roku, krajšem od 30 dni oziroma tiste, ki so
obremenjene s pravicami tretjih oziroma jih ni mogoče unovčiti v 30 dneh.
(3) Kjer je to mogoče, mora finančna sredstva
borznoposredniška družba za potrebe vključevanja v posamezne razrede finančnih
sredstev vrednotiti po tržnih cenah. V preostalih primerih mora
borznoposredniška družba finančna sredstva vrednotiti po knjigovodski
vrednosti.
(4) V izračun količnika likvidnosti borznoposredniška
družba ne sme upoštevati finančnih sredstev, ki so pripoznane kot naložbe v
likvidna sredstva, potrebne za izplačilo zajamčenih terjatev vlagateljev po
sklepu, ki ureja jamstvo za terjatve vlagateljev.
(5) Določbe prejšnjih odstavkov tega člena se smiselno
uporabljajo tudi za finančna sredstva drugega razreda, pri čemer se upošteva
zapadlost 90 dni.
5. člen
(dospele in kmalu dospele obveznosti)
(1) Dospele obveznosti prvega razreda po tem sklepu so
vse obveznosti iz poslovanja, financiranja in opravljanja investicijskih storitev
za svoj račun ali za račun strank in ki so dospele v plačilo do dne, za
katerega se izračunava količnik likvidnosti.
(2) Kmalu dospele obveznosti prvega razreda po tem
sklepu so vse obveznosti iz poslovanja, financiranja in opravljanja investicijskih
storitev za svoj račun ali za račun strank, ki so razvrščene po preostali
zapadlosti in ki bodo dospele v roku 30 dni.
(3) Obveznosti po tem sklepu so vse bilančne obveznosti
in tiste zunajbilančne obveznosti, ki so nepreklicne in povezane z izdatkom,
zlasti obveznosti iz komisijskih poslov, terminskih poslov in danih garancij.
(4) Obveznosti po tem sklepu so tudi vsi drugi
pričakovani izdatki, ki niso izkazani kot obveznosti v bilanci stanja, bodo pa
verjetno nastopili v rokih, ki se uporablja za posamezen razred dospelih in
kmalu dospelih obveznosti.
(5) Obveznosti borznoposredniške družbe, ki se nanašajo
na izročitev določenih finančnih instrumentov nasprotni stranki, se zmanjšajo
za finančne instrumente, s katerimi borznoposredniška družba prosto razpolaga v
trenutku izračuna dospelih in kmalu dospelih obveznosti iz tega člena.
(6) Dospele in kmalu dospele obveznosti mora
borznoposredniška družba za potrebe vključevanja v posamezne razrede dospelih
in kmalu dospelih obveznosti vrednotiti po pošteni vrednosti.
(7) Določbe prejšnjih odstavkov tega člena se smiselno
uporabljajo tudi za dospele in kmalu dospele obveznosti drugega razreda, pri
čemer se upošteva zapadlost 90 dni.
3. NAČRTOVANJE TOKOV LIKVIDNOSTI
6. člen
(tokovi likvidnosti)
(1) Borznoposredniška družba mora v okviru politike
upravljanja s tveganji opredeliti politiko uravnavanja svoje likvidnostne pozicije,
ki zajema tudi načrtovanje tokov likvidnosti glede na vrsto, obseg in naravo
poslov, upoštevaje tržne in makroekonomske razmere, v katerih borznoposredniška
družba posluje.
(2) Načrt tokov likvidnosti mora zajeti denarne odlive
in prilive v domači in tuji valuti po posameznih dnevih za prihodnji teden ter
okvirno za prihodnji mesec.
(3) Pri načrtovanju denarnih tokov iz načrta tokov
likvidnosti mora borznoposredniška družba upoštevati načelo previdnosti, ki
pomeni, da:
1.     
med denarne odlive vključuje vse obveznosti, ki lahko zapadejo v
izplačilo. Odlive po posameznih časovnih obdobjih borznoposredniška družba
oceni na podlagi osnovnega scenarija upravljanja likvidnosti iz prve alineje 4.
točke drugega odstavka 2. člena tega sklepa;
2.     
med denarne prilive vključuje samo tiste, za katere borznoposredniška
družba pričakuje, da bodo realizirani. Prilive po posameznih časovnih obdobjih
borznoposredniška družba oceni na podlagi osnovnega scenarija upravljanja
likvidnosti iz prve alineje 4. točke drugega odstavka 2. člena tega
sklepa.
(4) Podatke in predpostavke, na katerih temelji ocena
odliva oziroma priliva borznoposredniška družba redno preverja in dokumentira.
(5) Agencija lahko borznoposredniško družbo pozove, da
ji načrt tokov likvidnosti za posamezno obdobje skupaj s podatki in
predpostavkami iz prejšnjega odstavka tega člena predloži v pisni obliki.
4. POROČANJE AGENCIJI
7. člen
(poročanje o količnikih likvidnosti)
(1) Borznoposredniška družba Agenciji poroča o
količnikih likvidnosti iz tretjega odstavka 3. člena tega sklepa za vse
delovne dni preteklega meseca do 25. dne v mesecu na obrazcu LIKV-1, ki je
sestavni del tega sklepa.
(2) Borznoposredniška družba Agenciji o količnikih
likvidnosti iz četrtega odstavka 3. člena tega sklepa poroča po stanju na
zadnji dan preteklega meseca do 25. dne v mesecu na obrazcu LIKV-2, ki je
sestavni del tega sklepa.
8. člen
(poročanje o nastopu zamude plačila)
(1) Borznoposredniška družba Agencijo v 24 urah po
nastopu zamude obvesti o vsaki zamudi plačila dospele obveznosti ter pri tem
navede razlog za nastop zamude.
(2) Obvestilo iz prejšnjega odstavka tega člena obsega
skupno višino dospelih neplačanih obveznosti borznoposredniške družbe, ločeno
po obveznostih iz storitev v zvezi z vrednostnimi papirji in drugih obveznostih,
navedbo razlogov za zamudo plačila in navedbo ukrepov, ki jih bo/je
borznoposredniška družba sprejela za odpravo plačilne nesposobnosti.
(3) Borznoposredniška družba poleg obvestila iz prvega
odstavka tega člena priloži tudi izračun obsega likvidnosti in količnika
likvidnosti na obrazcu LIKV-3, ki je sestavni del tega sklepa.
9. člen
(način poročanja)
(1) Borznoposredniška družba poroča Agenciji o podatkih
iz 7. in 8. člena tega sklepa v elektronski obliki preko spletne strani
Agencije ter v skladu z navodili, ki izhajajo iz funkcionalne specifikacije za
poročanje, ki je objavljena na spletnih straneh Agencije.
(2) Če posredovanje podatkov iz prejšnjega odstavka
zaradi izpada povezave oziroma nedelovanja sistema elektronskega poročanja ni
omogočeno, borznoposredniška družba o tem najkasneje v roku za predložitev
poročila pisno obvesti Agencijo in ji ustrezno dokumentacijo posreduje v pisni
obliki v roku dveh delovnih dni po preteku roka za oddajo poročila. Takoj po
vzpostavitvi povezave oziroma takoj po začetku delovanja sistema za elektronsko
poročanje borznoposredniška družba podatke, ki so bili posredovani v pisni
obliki, Agenciji sporoči tudi na način iz prejšnjega odstavka tega člena.
5. KONČNI DOLOČBI
10. člen
(prenehanje uporabe predpisa)
Z dnem uveljavitve tega sklepa se preneha uporabljati Sklep o
minimalnih zahtevah za zagotavljanje ustrezne likvidnostne pozicije
borznoposredniških družb (Uradni list RS, št. 72/16 in 77/18 – ZTFI-1).
11. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00700-3/2019-4
Ljubljana, dne 15. maja 2019
EVA 2019-1611-0051
Predsednik Sveta
Agencije za trg vrednostnih papirjev
mag. Miloš Čas

Priloga 1: Obrazec
LIKV-1
Priloga 2: Obrazec
LIKV-2
Priloga 3: Obrazec
LIKV-3