Zavedajoč se poslanstva EU in njenih temeljnih ciljev ter
vloge Slovenije kot polnopravne članice EU, 
ob ponovni potrditvi zavezanosti evropskim vrednotam in
ciljem, kot so opredeljeni v Pogodbi o Evropski uniji in Pogodbi o ustanovitvi
Evropske skupnosti, 
v želji po razvidnih ciljih Slovenije v institucijah EU, še
posebej v Svetu EU, 
upoštevajoč 18-mesečni program predsedovanja Francije, Češke
in Švedske, Zakonodajni in delovni program Komisije za leto 2008 ter Letno
strategijo politik za leto 2009, 
in ob upoštevanju prednostnih nalog, ki si jih je za obdobje
julij 2008–december 2009 zastavila Slovenija, 
Državni
zbor s to deklaracijo
sprejema temeljne politične smernice glede strateških
vprašanj, s katerimi se bo Slovenija srečala pri nadaljnjem odločanju v
postopkih sprejemanja zakonodajnih in nezakonodajnih aktov EU v obdobju julij
2008–december 2009, ter 
se pridružuje, v okviru svojih pristojnosti, skupnim
prizadevanjem za izvajanje te deklaracije. 
Uvod 
Pred EU so nenehni izzivi, ki od njenih držav članic in
institucij zahtevajo dolgoročne in trajnostne odgovore. Prvi izmed izzivov, s
katerimi se EU sooča danes in ki bodo v ospredju tudi v prihodnjem letu in pol,
je zagotovitev nadaljnjega razvoja EU. Ob tem mora EU zagotoviti trajnosten, a
hiter odgovor na globalne izzive, kot so podnebne spremembe, oskrba z energijo,
konkurenčnost v globalnih ekonomskih odnosih ter koherentno delovanje v
mednarodnih odnosih. EU je odločena prispevati tudi k reševanju migracijskih in
demografskih izzivov, se boriti za izkoreninjenje revščine, ukrepati proti
novim pandemijam in poiskati odgovor na rastoče cene hrane in nafte. Poleg tega
mora poskrbeti tudi za številne notranje ukrepe, ki neposredno ali posredno
zadevajo njene državljane in gospodarske subjekte. 
Slovenija bo v naslednjem letu in pol podpirala vse strateške
cilje EU, ki so opredeljeni v 18-mesečnem programu za obdobje julij
2008–december 2009. Na podlagi predstavljenega 18-mesečnega programa
prihodnjega predsedujočega tria je Slovenija opredelila tri prednostne cilje:
1) Razvoj Unije – temelj za učinkovitost, podlaga za širitev; 2) Ukrepi unije
za dolgoročno kakovost življenja in varnost; 3) Dejavna vloga Unije v globalnem
svetu. V okviru teh ciljev si bo Slovenija dejavno prizadevala za izvajanje
specifičnih ukrepov. Ob tem bo posebno pozornost namenila tistim, ki so dobili
zagon med njenim predsedovanjem Svetu EU v prvi polovici 2008. 
1. Razvoj Unije – temelj za učinkovitost, podlaga za širitev 
Slovenija podpira nadaljevanje postopkov za ratifikacijo
Lizbonske pogodbe v državah članicah, kjer ti še niso zaključeni. Prizadevala
si bo, da bi države članice dosegle soglasje glede prihodnosti pogodbe ter da
bi določbe pogodbe začele veljati čim prej. Če bodo zaključeni ratifikacijski
postopki v vseh državah članicah, bo Slovenija tudi sodelovala pri nadaljevanju
pripravljalnega dela za nemoteno uveljavitev Lizbonske pogodbe, da bi se EU v
prihodnosti lahko posvetila globalnim izzivom, ki jih prinaša 21. stoletje. 
Širitev mora ostati ena izmed prednostnih nalog EU, saj s to
politiko Unija širi območje miru, stabilnosti, blaginje, demokracije,
človekovih pravic in pravne države. V drugi polovici leta 2008 in v letu 2009
se bodo v skladu s sklepi Evropskega sveta iz decembra 2007 nadaljevala
pristopna pogajanja s Hrvaško in Turčijo. Slovenija podpira članstvo obeh držav
v EU, pri čemer zagovarja spoštovanje in nujnost izpolnjevanja vseh meril za
članstvo in drugih pogojev, ki izhajajo iz sklepov Evropskega sveta. Slovenija
bo še naprej vzpodbujala Makedonijo na njeni poti v EU in upa, da bo poročilo
Evropske komisije o napredku Makedonije za leto 2008 pozitivno ter da bo
Evropski svet decembra 2008 lahko določil datum za začetek pogajanj te države z
EU. 
Slovenija si bo še naprej prizadevala za približevanje držav
Zahodnega Balkana EU. V času slovenskega predsedovanja je bila vzpostavljena
mreža stabilizacijsko-pridružitvenih sporazumov, s čimer je postalo
vključevanje držav Zahodnega Balkana v EU nepovraten proces. 
V obdobju 2008–2009 je napovedan celovit in obsežen pregled
proračuna EU, ki bo zajemal vse vidike porabe proračunskih sredstev in sistema
financiranja, vključno s skupno kmetijsko politiko ter strukturno in kohezijsko
politiko. Slovenija bo posebno pozornost namenila temu, da bo reforma proračuna
EU omogočila njegovo nadaljnje prestrukturiranje ter zadostno financiranje
aktualnih in bodočih političnih ciljev EU, hkrati pa zagotovila vzdržnost
javnih financ EU ob nadaljnjih širitvah. 
2. Ukrepi Unije za dolgoročno kakovost življenja in varnost 
Tudi po koncu slovenskega predsedovanja ostajajo podnebne
spremembe zaradi svojih negativnih posledic in nujnosti takojšnjega
učinkovitega ukrepanja med prednostnimi nalogami v globalnem, evropskem ter
slovenskem političnem prostoru. Slovenija je trdno prepričana, da sta pravi
odgovor na ta izziv pravočasno sprejetje mednarodnega sporazuma za obdobje po
letu 2012, pri čemer bo podpirala prizadevanja EU na mednarodni ravni, ter
sprejetje in uveljavitev podnebno-energetskega svežnja EU. Slovenija ocenjuje
predlog podnebno-energetskega svežnja kot dobro izhodišče in podlago za dogovor,
ki ga je treba doseči najpozneje do konca sedanjega mandata Evropskega
parlamenta. Med pogajanji si bo prizadevala za upoštevanje različnih izhodišč
držav članic, njihovih razmer, zmožnosti in dosežkov ter za spoštovanje potreb
po trajnostni gospodarski rasti Unije. Poleg tega je Slovenija prepričana, da
ob ukrepih za zmanjšanje emisij toplogrednih plinov ne smemo pozabiti na
prilagajanje podnebnim spremembam. Trajnostno upravljanje z vodnimi viri in
gozdnimi ekosistemi, ustrezno prostorsko načrtovanje, ohranjanje biotske
raznovrstnosti in ekosistemskih storitev ter informiranje in ozaveščanje o
posledicah podnebnih sprememb in možnostih prilagajanja nanje so dodatni ukrepi
za celovit odziv na globalno segrevanje. 
Na področju energije bo v letu 2008 ključno doseganje
končnega dogovora o zakonodaji, ki ureja notranji trg z elektriko in zemeljskim
plinom, saj je tudi za Slovenijo pomemben konkurenčen in enoten notranji trg,
od katerega mora imeti največ koristi potrošnik. Leta 2009 bo na tem področju
pomemben 2. strateški pregled energetike, ki bo ocenil napredek pri doseganju
strateških ciljev, dogovorjenih marca 2007. Strateški pregled bo prispeval k
oblikovanju priporočil za prihodnji razvoj politik ter k nadaljnjemu delu na
področju energetske politike za Evropo, kar je tudi v interesu Slovenije. V
pregledu bo preučeno, kako bi se lahko zanesljiva oskrba EU z energijo okrepila
s popolnoma delujočim notranjim trgom, izboljšanimi in razvejanimi
infrastrukturami in povezavami, boljšim upravljanjem zalog, solidarnostnimi
mehanizmi, raznovrstnejšo mešanico energijskih virov in tehnološkim razvojem.
Pozornost bo posvečena tudi mednarodni razsežnosti ter dvostranskim in
večstranskim sporazumom, ki prispevajo k zanesljivi oskrbi EU. 
Udejanjenje trajnostnih gospodarskih in socialnih reform v
okviru prenovljene lizbonske strategije za rast in delovna mesta bo še naprej v
središču politik Sveta EU, torej tudi Slovenije. Slovenija si bo v skladu s
sklepi Evropskega sveta iz marca 2008 prizadevala za uresničevanje in poglobitev
reform v okviru novega cikla lizbonske strategije za obdobje 2008–2010. Tako bo
v drugi polovici 2008 pripravila poročilo o izvajanju nacionalnih programov
reform, ki bo skupaj s poročili drugih držav članic podlaga za skupno poročilo
Evropske komisije o izvajanju reform v letu 2008 in bo potrjeno na
spomladanskem Evropskem svetu 2009. Kljub temu, da je drugo triletno obdobje
posvečeno izvajanju, je Slovenija prepričana, da je vzporedno s tem procesom
treba začeti razmišljati tudi o strategiji za ekonomske in socialne reforme v
EU po letu 2010, ko se sedanja lizbonska strategija izteče. 
Za zagotavljanje vzdržne gospodarske rasti v EU je
usklajevanje ekonomskih politik med državami članicami ključnega pomena, zato
si bo Slovenija prizadevala za polno izrabo obstoječih mehanizmov koordinacije
ekonomskih politik v EU. Deseta obletnica ekonomske in monetarne unije v
letošnjem letu je priložnost za preučitev učinkov skupne evropske valute in
delovanja evroobmočja. Slovenija bo še naprej podpirala širitev evroobmočja in
izboljševanje njegovega upravljanja s ciljem makroekonomske stabilnosti in
rasti v EU ter krepitve vloge EU na mednarodni ravni. 
Slovenija si bo prizadevala, da bi se nadaljevala obravnava
položaja na finančnih trgih ter uresničevanje zastavljenih ukrepov v skladu s
sprejetimi časovnimi načrti z namenom povrnitve zaupanja v finančne institucije
in trge ter izboljšanja finančne stabilnosti. 
Konkurenčen notranji trg EU se v dobi globalizacije ne more
razvijati neodvisno od zunanjih dejavnikov. Zato se moramo v EU odzvati tudi na
izzive mednarodnega gospodarskega okolja. Slovenija želi, da bi EU oblikovala
koherentno strategijo za razvoj zunanje konkurenčnosti, ki bi dopolnjevala
lizbonsko strategijo. 
Upoštevaje ključen prispevek malih in srednjih podjetij h
gospodarski rasti in zaposlovanju Slovenija pozdravlja vse evropske pobude na
tem področju, še zlasti evropski akt za mala podjetja in evropski statut za
mala podjetja. V skladu s tem si bo tudi prizadevala za vzpostavitev ugodne
podjetniške klime. Zato bo v okviru pobude »bolje oblikovani predpisi«
izpostavila pomen zmanjševanja administrativnih ovir za mala in srednja
podjetja. 
Ker je dokončno oblikovanje notranjega trga ena pomembnejših
prednostnih nalog EU, bo Slovenija podprla ukrepe, ki jih predvideva Pregled
notranjega trga, potrjen med slovenskim predsedovanjem. V povezavi s cilji
podnebno-energetske politike EU in lizbonske strategije bo bistvenega pomena za
razvoj notranjega trga tudi oblikovanje trajnostne industrijske politike. 
Izboljšanje varstva pravic intelektualne lastnine je pomembna
naloga pri ustvarjanju inovacijam prijaznega poslovnega okolja. Slovenija
podpira prizadevanja EU, da se oblikuje cenovno sprejemljiv, varen in učinkovit
patentni sistem, vključno z enotnim vseevropskim sistemom za reševanje sporov v
zvezi s patenti. 
Leto 2009 bo Evropsko leto inovativnosti in ustvarjalnosti.
Zato je še posebej pomembno, da EU pospešeno nadaljuje delo na področju
inovativnosti ter hkrati pomen inovativnosti približa podjetjem in državljanom
EU. Slovenija zlasti podpira koncept razvoja vodilnih trgov v EU. 
Na področju raziskav bo Slovenija dejavno izvajala t. i.
Ljubljanski proces, torej vzpostavitev evropskega raziskovalnega prostora in
integriranega modela razvoja raziskovalne kariere, ki ga je sprožila med
predsedovanjem. 
Slovenija si bo prizadevala, da bo v strateškem programu EU
za obdobje 2010–2020 na področju izobraževanja in usposabljanja spodbujanje
inovativnosti in ustvarjalnosti opredeljeno kot ključni dejavnik v podporo
konkurenčnosti gospodarstva, trajnostnega razvoja in povezanosti družbe. To
odraža pretekle usmeritve Slovenije kot predsedujoče Svetu EU in je hkrati v
skladu s cilji evropskega leta inovativnosti in ustvarjalnosti 2009. 
Zavedajoč se pomena uskladitve poklicnega, zasebnega in
družinskega življenja, boja proti diskriminaciji in socialne politike, ki je
dostopna ter temelji na solidarnosti, se bo Slovenija dejavno vključila v
razpravo o prenovljeni socialni agendi. Slednja bo začrtala okvir ukrepov EU na
področju socialne politike do leta 2010. 
Na področju zdravja bo ključen zakonodajni predlog o pravicah
bolnikov v čezmejnem zdravstvenem varstvu. Njegovi cilji so večja pravna
jasnost pri dostopu do zdravljenja znotraj EU, zagotavljanje kakovosti zdravstvenih
storitev in varnosti bolnikov ter razvoj tesnejšega sodelovanja med
zdravstvenimi sistemi. Slovenija si bo prizadevala za uravnotežene rešitve, ki
bodo upoštevale odgovornost držav članic za trajnostno delovanje svojih
sistemov v skladu s temeljnimi vrednotami, in dodano vrednost, ki jo za
evropske državljane, tudi slovenske, pomeni boljša dostopnost do zdravstvenih
storitev v drugih državah članicah. 
Za EU ostaja ključna prednostna naloga zagotavljanje
uspešnega izvajanja projekta GALILEO. V tej luči si bo Slovenija še naprej
prizadevala za pridobitev sedeža Nadzornega organa GALILEO. 
V okviru Haaškega programa bo Slovenija nadaljevala
sodelovanje pri izvajanju ukrepov s področja azila, zakonitih in nezakonitih
migracij, vizumske politike, upravljanja z zunanjo mejo EU in boja proti
terorizmu ter organizirani kriminaliteti. Pozdravljamo tudi priprave za
naslednjo večletno strategijo za vzpostavitev območja svobode, varnosti in
pravice. 
Kot država, ki se je ves čas dejavno zavzemala za hitro
uvedbo schengenskega informacijskega sistema tudi za nove članice EU, in kot
pobudnica dejavnega spremljanja razvoja prihodnjega informacijskega sistema SIS
II si bo Slovenija še naprej prizadevala, da bo ta uveden v dogovorjenem roku. 
Na področju pravosodja Slovenija pozdravlja vse nove pobude,
katerih cilj je izboljšano sodelovanje med pravosodnimi organi. V okviru že
utečenega sodelovanja pa Slovenija poudarja pomen nadaljnjega dela na projektu
E-pravosodja, ki bo izboljšal učinkovitost evropskega pravosodnega sistema,
tudi s pomočjo sodobne informacijske infrastrukture. 
3. Dejavna vloga Unije v globalnem svetu 
Slovenija si bo še naprej prizadevala za krepitev evropske
sosedske politike in nadgradnjo odnosov s partnerskimi državami ter spodbujala
krepitev t. i. vzhodne dimenzije te politike. Obenem bo podpirala tudi
nadaljnjo krepitev sodelovanja v Sredozemlju, tako v okviru Barcelonskega
procesa kakor tudi v obliki novega okvira sodelovanja »Barcelonski proces:
Unija za Sredozemlje«. 
V skladu s podeljenim mandatom se bodo pričela pogajanja o
sklenitvi novega sporazuma med EU in Rusko federacijo, s katerim naj bi še
dodatno okrepili medsebojno strateško partnerstvo. Pozornost bo namenjena
izvajanju strategije EU za krepitev odnosov z državami Srednje Azije kakor tudi
reševanju zamrznjenih konfliktov na Kavkazu in v Pridnestrju. Posebna skrb bo
namenjena tudi krepitvi strateškega transatlantskega sodelovanja in
nadaljevanju odnosov z drugimi strateškimi partnerji, kot so Japonska,
Kitajska, Indija, ASEAN ter latinskoameriške države. Skladno s prednostnimi
nalogami EU bo pozornost namenjena tudi spodbujanju regionalnega povezovanja
ter krepitvi Afriške unije in drugih regionalnih organizacij. 
Slovenija bo še naprej sodelovala pri prizadevanjih EU za
rešitev krize na Bližnjem vzhodu, posebno pozornost pa bo namenila tudi odnosom
z Irakom in problematiki razvoja jedrskega programa v Iranu. 
Slovenija bo še naprej dejavno sodelovala v operacijah
evropske varnostne in obrambne politike, pa tudi pri nadaljnjem razvoju vojaških
in civilnih zmogljivosti ter zagotavljanju učinkovitega civilno-vojaškega
usklajevanja. 
Prav tako si bo Slovenija še naprej prizadevala za krepitev
sodelovanja med EU in mednarodnimi organizacijami, zlasti ZN in NATO. Ena izmed
prednostnih nalog v tem okviru, pa tudi širše, bo nadaljevanje dejavne
promocije in zavzemanje za spoštovanje človekovih pravic po svetu. 
Skupaj s partnerji bo Slovenija podpirala prizadevanja za
postopno liberalizacijo svetovne trgovine ter za krepitev pravil in upravljanja
multilateralnega trgovinskega sistema s poudarkom na potrebah držav v razvoju.
Dodatna pozornost bo namenjena tudi ukrepom za večjo skladnost politik za
razvoj s širšimi zunanjepolitičnimi interesi, tudi v luči pospeševanja
doseganja razvojnih ciljev tisočletja.
PREDNOSTNE NALOGE ZA DELO V SVETU EU V OBDOBJU JULIJ
2008–DECEMBER 2009
RAZVOJ UNIJE 
Izvajanje nove Pogodbe 
V sklepih Evropskega sveta iz junija 2008 so se države
članice po negativnem izidu referenduma o ratifikaciji Lizbonske pogodbe na
Irskem zavzele za nadaljevanje ratifikacijskih postopkov v državah, ki pogodbe
še niso ratificirale. S tem bi bila izpolnjena zaveza, ki so jo sprejeli
evropski voditelji z Berlinsko deklaracijo, da do naslednjih evropskih volitev
junija 2009 pripravijo nov skupni temelj oziroma institucionalni okvir za
učinkovito delovanje Unije. Republika Slovenija podpira nadaljevanje
ratifikacijskih postopkov in čimprejšnjo uveljavitev Lizbonske pogodbe, ki jo
je Državni zbor RS ratificiral 29. januarja 2008. 
Možne izhode iz položaja, ki je nastal ob irski zavrnitvi
pogodbe, bodo voditelji držav članic iskali na zasedanju Evropskega sveta pod
francoskim predsedstvom, v oktobru 2008. Če bo ratifikacija zaključena v vseh
državah članicah, se bo nadaljevalo pripravljalno delo za začetek izvajanja
določb Lizbonske pogodbe, ki ga je v času svojega predsedovanja pričela
Republika Slovenija. 
Lizbonska pogodba prinaša namreč vrsto pomembnih
institucionalnih in drugih sprememb, kar zahteva intenzivne priprave na njeno
izvajanje na več področjih EU. Spremembe so pomembne tako s političnega kot s
socialnega, finančnega, gospodarskega in okoljskega vidika. 
Če bodo zaključeni ratifikacijski postopki v vseh državah
članicah, bo Republika Slovenija dejavno sodelovala pri nadaljevanju pripravljalnega
dela za nemoteno uveljavitev Lizbonske pogodbe ter v prihodnje pozornost
namenila tudi stabilizaciji institucionalnega okvira in predvsem konkretnim
izzivom delovanja Slovenije v okviru EU. 
Širitev EU 
Širitev ostaja ena izmed prednostnih nalog EU, saj s to
politiko EU širi območje miru, stabilnosti, blaginje, demokracije, človekovih
pravic in pravne države. 
V drugi polovici leta 2008 in v letu 2009 se bodo v skladu s
sklepi Evropskega sveta iz decembra 2007 nadaljevala pristopna pogajanja s Hrvaško
in Turčijo. Slovenija podpira članstvo obeh držav v EU, pri čemer zagovarja
spoštovanje in nujnost izpolnjevanja vseh objektivnih meril za članstvo in
drugih pogojev, ki izhajajo iz sklepov Evropskega sveta. 
Hrvaška v pogajalskem procesu dobro napreduje, vendar sta
nadaljnja hitrost pogajanj in njihov zaključek odvisna od hrvaškega napredka
pri izpolnjevanju pogojev za odprtje oziroma zaprtje posameznih pogajalskih
poglavij, izpolnjevanja obveznosti, ki izhajajo iz Pogajalskega okvirja,
Stabilizacijsko-pridružitvenega sporazuma in izvajanja revidiranega Pristopnega
partnerstva. 
V skladu s sklepi Evropskega sveta iz decembra 2006 za
Turčijo še vedno velja začasna ustavitev pristopnih pogajanj za osem poglavij,
ki so povezana z Dodatnim protokolom k Pridružitvenemu sporazumu med Evropsko
skupnostjo in Turčijo. Dokler Turčija ne bo začela dosledno izvajati Dodatnega
protokola, ki pridružitveni sporazum razširja na osem srednje- in
vzhodnoevropskih držav ter Ciper in Malto, za osem poglavij ne bo mogla začeti
pogajanj, nobenega drugega poglavja pa ne bo mogla začasno zapreti. Evropski
svet bo podal pregled izpolnjevanja te obveznosti konec leta 2008 in v letu
2009 na podlagi rednih letnih poročil Evropske komisije o napredku Turčije. 
Dejanski napredek kandidatk Hrvaške, Turčije in Makedonije,
pa tudi držav Zahodnega Balkana, bo Evropska komisija ponovno ocenila novembra
2008 v okviru t. i. Širitvenega svežnja 2008. Ta bo poleg rednih poročil o
vsaki posamezni državi vseboval tudi predloge za politična priporočila, ki bodo
podlaga za sklepe Evropskega sveta decembra 2008. Takšno oceno in predloge
političnih priporočil bo Evropska komisija izdelala tudi v letu 2009. 
Glede na vsebino letošnjega Sporočila o Zahodnem Balkanu, ki
ga je Evropska komisija izdala marca 2008, pričakujemo, da bo poročilo novembra
2008 za Makedonijo pozitivno, če bo izpolnila zahtevane obveznosti. V tem
primeru naj bi Evropski svet decembra 2008 določil datum za začetek pogajanj te
države z EU, kar Slovenija podpira. 
Slovenija si bo tudi v prihodnje prizadevala, da bo Zahodni
Balkan ostal prednostna naloga širitvenega procesa, pri čemer se zavzemamo za
pospešeno približevanje celotne regije EU. Po (predvidenem) zaključku mreže
stabilizacijsko-pridružitvenih sporazumov z vsemi državami regije do konca
slovenskega predsedovanja Svetu EU se zavzemamo za nadaljnjo konkretizacijo
evropske perspektive za državljane Zahodnega Balkana. V zvezi s tem bo
Slovenija podprla države Zahodnega Balkana pri izpolnjevanju pogojev za
čimprejšnjo uveljavitev brezvizumskega režima z EU. 
Širitev evroobmočja 
Letošnje leto je deseto jubilejno leto zgodovinske odločitve
voditeljev držav EU, da z začetkom leta 1999 enajst držav članic uvede skupno
evropsko valuto evro. Ob tej priložnosti je Evropska komisija izdala Sporočilo
EMU @10 – uspehi in izzivi po desetih letih ekonomske in monetarne unije.
Izkazalo se je, da je bila odločitev pravilna. Evro je v letih svojega obstoja
dokazal, da je močna in stabilna valuta, druga na svetu, ki se še naprej
uveljavlja kot rezervna valuta. 
Veliko pozitivnih učinkov uvedbe evra občutijo neposredno
državljani EU, na primer nižjo inflacijo, nižje obrestne mere, manj tveganj
sprememb deviznih tečajev, odpravo menjave in z njo povezanih stroškov, evro pa
je pripomogel tudi h gospodarski rasti in zagotavljanju delovnih mest. Ob tem
so znatni pozitivni učinki pri znižanju javnofinančnih primanjkljajev in
integraciji trgov, tudi finančnih, kar znižuje stroške poslovanja. Zato ni
dvoma, da je širitev območja evra prava usmeritev tudi za naprej. Tako bo
sedanjim 15 članicam območja evra že v letu 2009 sledila Slovaška, postopoma pa
tudi druge države članice, za katere je prevzem evra obvezen. V letu 2009 bi
lahko pričakovali še nekatere postopke za odpravo t.i. odstopanja za katero od
novih držav članic, ki bi izpolnila maastrichtska konvergenčna merila ali
pogoje za vstop v sistem menjalnih tečajev ERM II. Pri izpolnjevanju meril za
prevzem evra je pomembno, da si države prizadevajo za nadaljnji napredek pri
fiskalni in strukturni politiki tudi po vstopu v evroobmočje. 
Pri delovanju ekonomske in monetarne unije (EMU) so možne in
potrebne tudi notranje izboljšave. Možnosti za izboljšano delovanje so na
področju upravljanja v območju evra, in sicer pri usklajevanju in nadzoru
nacionalnih ekonomskih in proračunskih politik, kar je tudi izziv za večjo
usklajenost med Evroskupino in Svetom za ekonomske in finančne zadeve (ECOFIN).
Na mednarodni ravni je v prihodnosti pomembno poenotenje pri zastopanju
evroobmočja zunaj EU, torej v mednarodnih institucijah in forumih. Na podlagi
sporočila Evropske komisije bo v naslednjih mesecih potekala temeljita razprava
z državami članicami, znotraj Sveta EU in z Evropskim parlamentom, pri čemer
namerava Evropska komisija predložiti tudi nekatere zakonodajne pobude. 
Slovenija podpira nadaljnjo širitev evroobmočja ob
spoštovanju meril za prevzem evra in enaki obravnavi držav članic. Slovenija
soglaša s polno izrabo mehanizmov koordinacije ekonomskih politik v EU. Glede
na morebitne zakonodajne pobude Evropske komisije se bodo oblikovala tudi
podrobnejša stališča Slovenije. 
Celovit pregled proračuna EU 
V obdobju 2008–2009 je napovedan celovit in obsežen pregled
proračuna EU, ki bo zajemal vse vidike porabe proračunskih sredstev in sistema
financiranja. Evropska komisija bo skladno z mandatom Evropskega sveta in
Evropskega parlamenta v tem času predlagala svoje videnje možne strukture in
usmeritve prihodnjih prednostnih nalog porabe Skupnosti, z oceno, kaj prispeva
največjo dodano vrednost in daje najučinkovitejše rezultate. Slovenija bo
posebno pozornost namenila prizadevanjem za to, da bo pričakovana reforma
proračuna EU omogočila njegovo nadaljnje prestrukturiranje in zadostno
financiranje aktualnih in bodočih političnih ciljev Skupnosti, hkrati pa
zagotovila vzdržnost javnih financ EU ob nadaljnjih širitvah. 
INTEGRIRANA PODNEBNA IN ENERGETSKA POLITIKA 
Okvire podnebno-energetske politike EU je začrtal Evropski
svet na svojem zasedanju marca 2007. Sprejel je srednjeročne in dolgoročne
cilje za obsežno zmanjšanje emisij toplogrednih plinov, ki je nujen pogoj za
učinkovit boj proti podnebnim spremembam, ter 20-odstotni cilj za rabo
obnovljivih virov energije, ki naj bi prinesel pozitivne okoljske vplive in
omogočil večjo samooskrbo EU z energijo. Leto 2008 in 2009 sta v znamenju
sprejemanja zakonodajnih aktov za uresničitev teh zelo ambicioznih ciljev. 
V tem okviru bodo prednostnega pomena nadaljnje vključevanje
energetskih in podnebnih ciljev v lizbonsko strategijo ter sprejetje in začetek
izvajanja vrste zakonodajnih aktov s področja zmanjševanja emisij toplogrednih
plinov v vseh sektorjih notranjega trga z energijo in novih tehnologij. 
Posebnega pomena bo pravočasno sprejetje in začetek izvajanja
podnebno-energetskega svežnja, ki obsega Direktivo za prenovo sheme za
trgovanje s pravicami do emisije toplogrednih plinov, Direktivo o vzpodbujanju
obnovljivih virov energije, Direktivo o zajemanju in geološkem shranjevanju
CO(2) ter Odločbo o delitvi naporov za zmanjšanje emisij toplogrednih plinov v
sektorjih, ki niso vključeni v shemo za trgovanje. Navedeni akti iz svežnja se
sprejemajo po postopku soodločanja med Svetom EU in Evropskim parlamentom.
Zaradi pomena za mednarodna pogajanja o obdobju po letu 2012 mora biti sveženj
sprejet še v tem mandatu Evropskega parlamenta, najpozneje v prvih mesecih
2009. Sveženj je Evropska komisija pripravila konec januarja 2008, za
pravočasno sprejetje pa bodo potrebna še velika prizadevanja. 
Odločitev za nizkoogljično prihodnost sodi med prednostne
politične usmeritve naše države. Vse zgoraj naštete teme so zaradi pričakovanih
ekonomskih, socialnih in okoljskih vplivov izrednega pomena za Slovenijo. 
Podnebne spremembe 
Podnebne spremembe zaradi negativnih posledic in nujnosti
takojšnjega učinkovitega ukrepanja ostajajo zelo visoko na dnevnem redu
svetovne, evropske in slovenske politike. EU bo imela še naprej vodilno vlogo v
okviru mednarodnih pogajanj in bo v zvezi s tem morala sprejeti konkretne
ukrepe na evropski ravni. 
Pogajalski proces za sklenitev globalnega celovitega
podnebnega sporazuma za obdobje po letu 2012 v okviru ZN se je močno okrepil.
Na srečanju pogodbenic Konvencije ZN o podnebnih spremembah (v nadaljnjem
besedilu: Konvencija) decembra 2007 na Baliju je bil sprejet časovni načrt, ki
predvideva, da mora biti sporazum sklenjen do decembra 2009 v Kobenhavnu.
Pomemben vmesni korak bo letošnje decembrsko srečanje pogodbenic Konvencije v
Poznanu. Priprave na oba dogodka v Svetu EU že intenzivno potekajo. Vzporedno z
naštetim bodo potekale tudi razprave s ključnimi mednarodnimi partnerji.
Posebna pozornost bo namenjena državam v razvoju. 
Zaradi izpolnjevanja ciljev za zmanjšanje emisij toplogrednih
plinov in zaradi verodostojnosti na mednarodni ravni bo morala EU pravočasno
sprejeti ukrepe iz podnebno-energetskega svežnja. Prenovljena shema za
trgovanje z emisijami toplogrednih plinov bo morala začeti delovati v letu
2013. Sprejete rešitve bodo morale biti stroškovno učinkovite in preprečiti
selitev energetsko intenzivnih industrij v tretje države z ohlapnejšimi okoljskimi
standardi. Pri tem pa bo treba upoštevati tudi pravičnost porazdelitve bremen
zmanjševanja emisij med vse države članice EU. 
Za doseganje ambicioznih okoljskih ciljev bo poleg
podnebno-energetskega svežnja treba sprejeti še kar nekaj ukrepov na različnih
področjih: dosledno bo treba izvajati Akcijski načrt za energetsko učinkovitost
in v zvezi s tem sprejeti dodatne akte s področja učinkovite rabe energije,
treba bo podpirati razvoj novih tehnologij z nizkimi emisijami, sprejeti ukrepe
na področju prometa. Tako bo k zastavljenim ciljem pomembno prispevala tudi
Direktiva o vključevanju emisij iz letal v shemo za trgovanje, ki bo sprejeta
istočasno kot navedeni sveženj ter predpisa s področja avtomobilske industrije
– Uredba CO2 in vozila ter Uredba Euro VI. Ob tem namerava Evropska komisija
pripraviti tudi druge zakonodajne predloge: za zmanjšanje emisij toplogrednih
plinov iz tovornega prometa, za zmanjšanje emisij iz ladijskega prometa in za
omejitev emisij dušikovega oksida iz letal. 
Slovenija se zaveda, da je grožnja podnebnih sprememb ena
največjih, s katero se sooča današnji svet. Ukrepati je treba hitro in na vseh
ravneh. Zato sta ključnega pomena pravočasni sprejem mednarodnega sporazuma in
podnebno-energetskega svežnja in nujno dosledno izvajanje vseh ustreznih že
sprejetih zavez. Če želimo uspeti, morajo mednarodni sporazum podpisati vse
države sveta, razvite in države v razvoju, ter prevzeti svoj delež
prizadevanja. Podnebno-energetski sveženj je dobro izhodišče in podlaga za
dogovor med državami članicami EU do konca letošnjega leta. V nadaljnjih
pogajanjih je treba upoštevati različna izhodišča držav članic, njihove
nacionalne okoliščine, zmožnosti in dosežke ter potrebe po trajnostni
gospodarski rasti v Skupnosti. 
Vendar pa zmanjševanje emisij toplogrednih plinov ne bo
dovolj, uvesti je treba tudi ukrepe za prilagajanje na že nastale spremembe in
tiste, ki se jim ne bo mogoče izogniti. Evropska komisija bo na podlagi obširne
javne razprave o Zeleni knjigi o prilagajanju podnebnim spremembam pripravila
Belo knjigo, ki bo obsegala ukrepe za zagotavljanje prilagajanja podnebnim
spremembam na različnih področjih (npr. za industrijo, kmetijstvo, energetiko,
ribištvo, gozdarstvo, turizem, socialno politiko). Večji poudarek bo dan
raziskavam, investicijam, pa tudi varovanju ekosistemov ter potrebnosti
vključitve prilagajanja v druge ustrezne politike Skupnosti. Ukrepi v Beli
knjigi bodo obsegali tudi spremembe obstoječih politik Skupnosti. Izhajajoč iz
Bele knjige namerava Evropska komisija v letu 2009 pripraviti tudi potrebne
zakonodajne akte. 
Na mednarodni ravni bo pozornost namenjena ustreznim
razvojnim politikam in programom, ki bodo podpirali doseganje želenih okoljskih
ciljev v državah v razvoju, ki so najbolj občutljive na podnebne spremembe. 
Prilagajanje podnebnim spremembam je izrednega pomena tudi za
Slovenijo. V tem okviru je pomembno zlasti trajnostno in celostno upravljanje z
vodnimi viri in gozdnimi ekosistemi, ustrezno prostorsko načrtovanje, vloga
urbanih območij v prilagajanju in zmanjševanju ogroženosti, trajnostna raba in
ohranjanje naravnega bogastva, ohranjanje biotske raznovrstnosti in
ekosistemskih storitev ter informiranje in ozaveščanje o posledicah podnebnih
sprememb in možnostih prilagajanja nanje. 
V skladu s sklepi Evropskega sveta bodo do decembra 2008
pripravljena priporočila o ustreznem nadaljnjem ukrepanju glede vpliva
podnebnih sprememb na mednarodno varnost. Poudarek bo predvsem na krepitvi
sodelovanja s tretjimi državami in regijami. Navedene dejavnosti bodo še podkrepile
prizadevanja EU za čimprejšnji sporazum za obdobje po letu 2012 v zvezi s
podnebnimi spremembami. 
Energija 
Druga polovica leta 2008 in leto 2009 bosta odločilna za
nadaljnji razvoj predlogov na področju energije in podnebnih sprememb. V
navedenem obdobju bo pozornost posvečena tudi nadaljnjemu izvajanju Akcijskega
načrta 2007–2009: Energetska politika za Evropo, ki ga je potrdil Evropski svet
marca 2007. 
Evropska komisija je 23. januarja 2008 predstavila
podnebno-energetski zakonodajni sveženj, del katerega je tudi Direktiva o
spodbujanju rabe energije iz obnovljivih virov. Slovenija ostaja ambiciozna in
upa na sprejetje celotnega podnebno-energetskega svežnja še v tem mandatu
Evropskega parlamenta (najpozneje aprila 2009). Slovenija je v času svojega
predsedovanja opravila več podrobnih obravnav direktive in pripravila poročilo
o napredku. Pričakuje se, da bodo v času francoskega predsedovanja potekala
nadaljnja pogajanja s ciljem doseči dogovor do decembra 2008. Slovenija se
zavzema za primerno rešitev enega od ključnih vprašanj direktive, tj. trgovanja
s potrdili o izvoru, in sicer tako, da bi lahko države članice pri tem
zaščitile tudi uspešnost lastnih podpornih shem. Glede 10-odstotnega deleža
biogoriv Slovenija podpira določitev trajnostnih meril in tržno dostopnost
druge generacije biogoriv. 
V luči doseganja ambicioznih podnebnih ciljev je Svet EU v
prvi polovici leta 2008 potrdil tudi Strateški načrt za energetsko tehnologijo,
ki vključuje obširen načrt za oblikovanje nove evropske agende za energetsko
raziskovanje. Naslednje obdobje bo posvečeno izvajanju tega načrta. Komisija v
načrtu predvideva vzpostavitev več novih prednostnih evropskih industrijskih
pobud, ki se bodo osredotočile na razvoj tehnologij, konec junija pa se bo
ustanovila tudi upravljalno-usmerjevalna skupina na visoki ravni. 
Za doseganje cilja 20-odstotne večje energetske učinkovitosti
do leta 2020 se bo nadaljevalo tudi delo na izvajanju Akcijskega načrta o
energetski učinkovitosti. Francosko predsedstvo je že napovedalo, da bo poleg
podnebno-energetskega svežnja temu posvetilo največ pozornosti. V tem sklopu se
pričakuje preoblikovanje Direktive za označevanje gospodinjskih aparatov in
Direktive o energetski učinkovitosti stavb. V Direktivi o energetski
učinkovitosti stavb so za nove stavbe in pri večji prenovi obstoječih stavb
predpisane obvezne energetske izkaznice stavb in zahtevane minimalne zahteve
glede energijske učinkovitosti stavb. 
Posebna pozornost na področju učinkovite rabe energije bo
namenjena tudi oblikovanju mednarodnega partnerstva za sodelovanje na področju
energetske učinkovitosti. K temu naj bi pristopilo kar največ držav,
deklaracija pa je odprta za podpis od junija 2008. 
Za konkurenčen in enoten energetski trg bo ključno
nadaljevanje iskanja končnega dogovora med institucijami glede zakonodaje o
notranjem trgu z elektriko in zemeljskim plinom (tretji zakonodajni sveženj za
notranji energetski trg), ki naj bi bil dosežen še v tem mandatu Evropskega
parlamenta in Evropske komisije. Slovenija je v času svojega predsedovanja po
predložitvi kompromisnega predloga skupaj z Evropsko komisijo dosegla dogovor o
ključnih elementih na vseh petih zakonodajnih predlogih v obravnavi. 
Evropska komisija bo novembra 2008 predstavila tudi 2.
strateški energetski pregled s posebnim poudarkom na zanesljivosti oskrbe. Ta
bo prispeval k oblikovanju priporočil za prihodnji razvoj politik ter k
pripravi Akcijskega načrta 2010–2012: Energetske politike za Evropo. V pregledu
bo zlasti preučeno, kako bi se lahko zanesljiva oskrba EU z energijo okrepila s
popolnoma delujočim notranjim trgom, izboljšanimi in razvejanimi
infrastrukturami in povezavami, vključno s skladiščenjem in terminali za
utekočinjeni zemeljski plin, boljšim upravljanjem zalog, solidarnostnimi
mehanizmi, raznovrstnejšo mešanico energijskih virov, tehnološkim razvojem, ki
bi pripomogel pri uveljavljanju obnovljivih virov na trgu in zmanjševanju
emisij ogljika iz energijskih virov (npr. tehnologije zajema in shranjevanja
ogljika). V pregled bodo vključeni tudi mednarodna razsežnost energetske
politike ter vsi zadevni dvostranski in večstranski sporazumi, ki prispevajo k
zanesljivi oskrbi EU. 
Evropska komisija bo v novi direktivi predstavila tudi
revizijo zakonodaje o naftnih zalogah. Predlog nove direktive o naftnih zalogah
za spopadanje z izrednimi razmerami v EU bo nadomestil veljavno zakonodajo, ki
je delno še iz šestdesetih let prejšnjega stoletja (leta 2006 kodificirana kot
Direktiva 2006/67). Namenjen je oblikovanju celovitega orodja politike za
spopadanje z motnjami pri dobavi nafte, ki prizadenejo EU, na način, ki ustreza
dejanskim okoliščinam. 
Slovenija bo dejavno vključena tudi v nadaljevanje dela po
nedavno objavljenem Sporočilu Evropske komisije z naslovom Usmeritveni jedrski
program, razpravo na Evropskem jedrskem forumu (ENEF) ter rezultate dela
skupine visokih predstavnikov za jedrsko varnost in ravnanje z odpadki. 
RAST IN DELOVNA MESTA 
Spodbujanje trajnostne gospodarske in socialne reforme v
Evropi v okviru prenovljene lizbonske strategije za rast in delovna mesta bo še
naprej v središču načrtov politik Evropske komisije ter dela Sveta EU. Zaradi
vpliva svetovnih pretresov na evropsko gospodarstvo in povečanja cen surovin bo
morala EU poglobiti svoje strukturne reforme tako na ravni EU kakor na ravni
držav članic. 
Drugi triletni cikel lizbonske strategije (2008–2010) 
Spomladanski Evropski svet 2008 je uspešno začel drugo
triletno obdobje, ki mora postati obdobje izvajanja lizbonske strategije in
uresničevanja postavljenih ciljev. Evropski svet 2008 je potrdil Integrirane
smernice za drugo triletno obdobje ter soglašal, da izbrane štiri prednostne
naloge ostajajo pomemben element pri pospeševanju rasti in delovnih mest.
Naslednji predsedujoči trio bo prednostno spodbujal izvajanje lizbonskih
reform. 
Kljub poudarku na izvajanju pa se bo v naslednjem triletnem
obdobju morala začeti tudi razprava o prihodnosti lizbonske strategije. Po
desetletju izvajanja uspešnih ekonomskih in strukturnih reform teh ne smemo
opustiti, pač pa jih premišljeno strateško nadaljevati, s ciljem okrepiti tako
notranjo kot zunanjo konkurenčnost evropskega gospodarstva. 
Izvajanje Lizbonskega programa Skupnosti 
Lizbonski program Skupnosti 2008–2010 na ravni EU smiselno
dopolnjuje nacionalne programe reform. Prihodnji trio bo v okviru svojih
pristojnosti nadaljeval delo na izbranih 10 prednostnih področjih, ki so bila
izpostavljena v Lizbonskem programu, ter zagotovil, da se bo vsako leto
poročalo o napredku. 
Izvajanje nacionalnih programov reform 
Države članice bodo v drugi polovici leta 2008 pripravile
poročila o izvajanju nacionalnih programov reform, na podlagi katerih bo
Evropska komisija pripravila skupno poročilo o izvajanju programov reform v EU.
Poročilo bo kot ponavadi objavljeno decembra in bo podlaga za spomladanski Evropski
svet 2009. 
MAKROEKONOMSKA VPRAŠANJA 
Izboljšano usklajevanje ekonomskih politik 
Za zagotavljanje vzdržne gospodarske rasti v EU je
usklajevanje ekonomskih politik med državami članicami ključnega pomena, kar še
toliko bolj velja v sedanjih zaostrenih gospodarskih razmerah na globalni
ravni. Priporočilo Sveta o širokih smernicah ekonomskih politik za obdobje
2008–2010 ne spreminja smernic, ki so veljale za obdobje 2005–2008, saj je bilo
v razpravah ugotovljeno, da so te ustrezne, zaradi spremenjenega okvira v času
od sprejema prejšnjih pa se je spremenilo spremljevalno besedilo. Nadaljevala
se bo racionalizacija obravnave ocen programov stabilnosti in konvergenčnih
programov. Svet bo skrbel za učinkovito in racionalno vodenje teh postopkov.
Pri ocenjevanju nacionalnih programov reform, ki bo potekalo v okviru
integriranih smernic in posebnih priporočil za države članice, so prav tako
potrebne izboljšave. 
Instrumenti politik morajo biti skupaj z učinkovitimi širšimi
smernicami ekonomskih politik in priporočili za posamezne države usmerjeni k
spodbujanju stabilnega gospodarskega razvoja v vseh državah članicah ter k
doseganju visoke stopnje skladnosti, zlasti v tistih državah članicah, ki so
del evroobmočja. Nadzor ekonomskih politik naj bi v večji meri vključeval tudi
strukturne reforme ter makroekonomska neravnotežja. 
Slovenija podpira tesno sodelovanje držav članic pri
usklajevanju ekonomskih politik kakor tudi racionalizacijo postopkov
multilateralnega nadzora. Soglaša s polno izrabo mehanizmov koordinacije
ekonomskih politik v EU. 
Finančna stabilnost 
Obravnava finančne stabilnosti je bila v ospredju razprav na
najvišjih evropskih in mednarodnih ravneh v drugi polovici 2007, nadaljevala pa
se je v letošnjem letu in bila tudi visoko na dnevnem redu v času našega
predsedovanja. Glede na pretrese na finančnih trgih, ki trajajo od izbruha
krize na ameriškem trgu drugorazrednih hipotekarnih posojil avgusta lani, so
bile redno obravnavane razmere na finančnih trgih in posledice za gospodarstvo
ter potrebni ukrepi za regulacijo in nadzor finančnih trgov. Bistvo ukrepov je
ureditev razmer, prednostno pa povrnitev zaupanja v finančne trge, saj je prav
to zelo načeto. V času slovenskega predsedovanja so bili posodobljeni časovni
načrti obravnave in sprejemanja ukrepov na različnih področjih regulacije in
nadzora finančnih trgov, in sicer: t. i. Lamfalussyjev časovni načrt za
urejanje in nadzor finančnih storitev (osnovni sprejet decembra 2007), časovni
načrt za zagotavljanje finančne stabilnosti EU in časovni načrt kot odziv na
pretrese na finančnih trgih (oba osnovna sprejeta oktobra 2007). Podpisan in
uveljavljen je Memorandum o sodelovanju pri čezmejni finančni stabilnosti med
ministrstvi za finance, centralnimi bankami in nadzorniki finančnih trgov v
državah članicah EU, ki je bil usklajen pod slovenskim predsedstvom. Izvajanje
tega memoranduma bo v prihodnje med velikimi izzivi. Časovni načrti, ki so
sistemskega značaja, eden pa je še posebej spodbujen s pretresi na finančnih
trgih, okvirno začrtujejo delo različnih institucij, Sveta EU, Evropske
komisije, nadzornikov, centralnih bank držav članic itd. za obdobje do konca
leta 2009. Svet EU si bo v skladu s časovnimi načrti prizadeval doseči
konkretne rezultate. 
Področja, ki jih je treba zaradi pretresov na finančnih trgih
posebej obravnavati in dodatno analizirati na ravni EU in na mednarodni ravni,
so vprašanja preglednosti za vlagatelje, trge in regulatorje, standardov
vrednotenja, vključno z nelikvidnimi sredstvi, bonitetni okvir, obvladovanje
tveganj in nadzor v finančnem sektorju ter delovanje trga, vključno z vlogo
bonitetnih agencij. 
Delo bo potekalo tudi v okviru t. i. Lamfalussyjevega procesa
sprejemanja in izvajanja zakonodaje na področju finančnih storitev, vključno s
finančnim nadzorom. Pomembna je vključitev razsežnosti EU v mandat nacionalnih
nadzornikov, izboljšave delovanja EU-odborov nadzornikov finančnih trgov in
nadzor finančnih skupin v okviru kolegijev nadzornikov. Nadaljevati bo treba
razpravo o delitvi bremen v primeru finančnih kriz čezmejnih finančnih
institucij, ko so potrebna tudi nacionalna proračunska sredstva, upoštevaje
ekonomske učinke krize v prizadetih državah in nadzorni okvir države
gostiteljice in gostujoče države. 
V okviru dela na finančni stabilnosti bo spomladi 2009 izvedena
obsežna simulacija čezmejne finančne krize. Delo bo potekalo tudi na jamstvenih
shemah za depozite, ki so za zaupanje v finančne trge izrednega pomena. Zaradi
zagotavljanja makroekonomske stabilnosti bo treba redno spremljati položaj na
finančnih trgih pa tudi izvajanje ukrepov, ki jih določajo časovni načrti za
izboljšanje učinkovitosti in konvergence finančnega nadzora, dopolnitve
bonitetnega okvira v bančnem sektorju in izboljšanje okvira EU za finančno
stabilnost, vključno z ureditvijo upravljanja kriz. Na ta vprašanja se bo vrnil
tudi Evropski svet, najpozneje jeseni letos. 
V okviru ureditve finančne stabilnosti lahko navedemo tudi
dva pomembna zakonodajna predloga, in sicer nadaljevanje dela na predlogu
direktive Solventnost II ter za jesen napovedanem predlogu Evropske komisije
glede sprememb direktive o kapitalskih zahtevah za kreditne institucije. 
Slovenija si bo še naprej prizadevala za ustrezno obravnavo
položaja na finančnih trgih ter izvajanje zastavljenih ukrepov v skladu s
sprejetimi časovnimi načrti. Prav tako se bo zavzemala za napredek pri
sprejemanju zakonodajnih predlogov s tega področja. V tem okviru so za
Slovenijo še posebej pomembna vprašanja regulacije nadzora čezmejnih finančnih
skupin ter delitve bremen ob težavah finančnih institucij. 
EU v sodelovanju z mednarodnimi partnerji (predvsem pod
okriljem Mednarodnega denarnega sklada in Organizacije za ekonomsko sodelovanje
in razvoj – OECD) razvija skupni pristop glede državnih premoženjskih skladov,
upoštevaje nacionalne posebnosti v skladu s petimi načeli, ki jih je EU že
sprejela v letošnjem letu. Cilj na tem področju je sklenitev mednarodnega
prostovoljnega dogovora o kodeksu ravnanja glede državnih premoženjskih skladov
in določitev načel za države prejemnice. Glede državnih premoženjskih skladov
Slovenija podpira usklajen pristop, ki ne posega v nacionalne posebne pravice
in obstoječa pooblastila za zaščito legitimnih javnih ciljev in interesov, pač
pa omogoča uskladitev pričakovanj v zvezi z njihovo povečano preglednostjo, predvidljivostjo
in odgovornostjo ter vpliv EU pri iskanju globalnih rešitev. 
Kakovost in vzdržnost javnih financ 
Eden od pomembnejših izzivov za EU na makroekonomskem
področju je doseči nadzor nad porabo javnih sredstev ter zagotoviti dolgoročno
fiskalno vzdržnost in učinkovitost javnih financ. Kakovost javnih financ je
ključ za zagotavljanje gospodarske rasti in zaposlenosti v skladu z lizbonsko
strategijo. Na ravni EU je treba spodbujati usklajevanje različnih reformnih
procesov (npr. pokojninske reforme in reforme trga dela) in podpirati dejavno
vključenost ter vseživljenjski pristop k človeškemu kapitalu. Ob tem je treba
podrobneje oceniti tudi učinkovitost in uspešnost javne porabe za raziskave in
razvoj ter izobraževanje glede na tesno povezavo med visokošolskim
izobraževanjem ter produktivnostjo in rastjo. 
Svet bo ta vprašanja ponovno obravnaval v prvi polovici leta
2009, in sicer z analizo sestave javne porabe, preučil pa bo tudi s tem
povezane probleme staranja prebivalstva. Na Evropskem svetu spomladi 2009
pričakujemo obravnavo letnega poročila ter ambiciozne sklepe na temo kakovosti
javnih financ. Drugo poročilo (jeseni 2009) bo namenjeno pregledu dolgoročne
vzdržnosti javnih financ v državah članicah. 
Pakt stabilnosti in rasti 
Makroekonomska stabilnost omogoča boljše spopadanje z
dolgoročnimi izzivi, kot so staranje prebivalstva, globalizacija, podnebne
spremembe, finančna stabilnost. V okviru proračunske ureditve EU, določene v
revidiranem Paktu stabilnosti in rasti, so za to predvideni ustrezni
instrumenti. Svet EU se zavezuje k nadaljnjemu izvajanju revidiranega Pakta
stabilnosti in rasti. Zavzemal se bo za konsistentnost med srednjeročnimi
zahtevami fiskalnih politik in izzivi dolgoročne vzdržnosti javnih financ držav
članic. Pri tem bo v letu 2009 ključen dogovor o metodologiji določanja in
ocenjevanja novih srednjeročnih ciljev, ki bo vključeval implicitne obveznosti
zaradi staranja prebivalstva. 
Boljše splošno proračunsko stanje v EU daje manevrski prostor
za sprožitev samodejnih stabilizatorjev v primeru poslabšanja gospodarskega
položaja. V zadnjem letu je bila dosežena znatna javnofinančna konsolidacija v
EU in po juliju 2008 bo Madžarska edina država v postopku čezmernega
proračunskega primanjkljaja. S tem se pozornost fiskalnih politik usmerja na
strukturni položaj javnih financ. Države, ki so uresničile svoje srednjeročne
cilje, bi morale ohraniti stabilen strukturni položaj, druge države pa bi
morale v skladu z mnenji Sveta o programih stabilnosti in konvergenčnih
programih začeti hitreje zmanjševati proračunski primanjkljaj in javni dolg. 
Slovenija podpira dosledno spoštovanje Pakta stabilnosti in
rasti in njegovo nadaljnjo uporabo. Zavzema se za večji poudarek preventivnemu
delu tega pakta ter za dodatno pozornost kakovosti in dolgoročni vzdržnosti
javnih financ držav članic, tako v primeru postopkov pri čezmernih
primanjkljajih kot pri preprečevanju primanjkljaja. 
Statistika 
Glavna naloga statistike v EU je zagotoviti, da bodo na voljo
visokokakovostne, zanesljive in relevantne uradne statistične informacije. Pri
tem je treba upoštevati več vidikov: 
-       
načela Kodeksa ravnanja evropske statistike, 
-       
potrebe uporabnikov statističnih podatkov in 
-       
potrebe po novih podatkih. 
Po drugi strani pa je treba skrbeti tudi za zmanjševanje
upravnih bremen na strani poročevalcev ter za ustrezno razmerje med stroški in
učinkovitostjo. S tem so povezana prizadevanja za poenostavitev statističnih
zahtev s prerazporejanjem prednostnih nalog in za boljšo uporabo že obstoječih
podatkov. 
Slovenija se bo preko svojih predstavnikov vključevala v
pripravo zakonodajnih aktov na področju statistike že na samem začetku, torej
ko bo predlagatelj potrebo predstavil, ter dejavno sodelovala v postopku
sprejemanja predlogov pravnih predpisov. Pri tem bo sledila predstavljenim
ciljnim smernicam. Med pomembnejšimi dosjeji, ki se bodo najverjetneje
obravnavali še v letu 2009, so: 
-       
Uredba o evropski statistiki (ki se že obravnava na ravni delovne
skupine Sveta EU; obravnava bo morda zaključena v drugi polovici 2008, lahko pa
še pozneje); 
-       
Uredba o statistiki Skupnosti glede zunanje trgovine z državami
nečlanicami (ki se že obravnava na ravni delovne skupine Sveta EU); 
-       
Uredba o spremembi Uredbe (ES) št. 638/2004 o statističnih podatkih
Skupnosti v zvezi z blagovno menjavo med državami članicami (ki se že obravnava
na ravni delovne skupine Sveta EU); 
-       
Uredba o statistiki fitofarmacevtskih sredstev (ki se trenutno že
obravnava na delovni skupini Sveta EU, sprejem pa se lahko zavleče v leto
2009); 
-       
Uredba o statistiki rastlinskih pridelkov (obravnava na ravni delovne
skupine Sveta EU se bo predvidoma začela v drugi polovici leta 2008); 
-       
Uredba o statistiki turizma (kjer se šele pričakuje predlog Evropske
komisije); 
-       
Uredba o statistiki informacijske družbe (kjer se šele pričakuje predlog
Evropske komisije). 
KONKURENČNOST 
EU si je z lizbonsko strategijo zadala cilj postati najbolj
konkurenčno, na znanju temelječe gospodarstvo do leta 2010. Ambicije so velike,
zato je pomembno, kakšne dejavnosti si zastavimo na poti do tega cilja. 
Dejavnosti morajo spodbujati vse ukrepe in pobude, notranje
in zunanje, s katerimi se prispeva k izboljšanju in varovanju evropske
konkurenčnosti v globalnem smislu in ki bodo Evropo naredile ne samo eno od
možnih lokacij, kamor bi vlagatelji lahko investirali svoj kapital, ampak prvo,
kamor bi ga sploh želeli investirati. 
Zunanja razsežnost konkurenčnosti 
Naslednje predsedujoče države članice nameravajo nadaljevati
izvajanje Sporočila Komisije: Globalna Evropa, saj je potrebno, da EU enotno
pristopi k oblikovanju svoje globalne vizije in jo razvija vzporedno s svojo
interno strategijo konkurenčnosti. Ena izmed prednostnih nalog bo zato
okrepitev zunanje konkurenčnosti EU in spodbujanje liberalnih trgovinskih
politik, ki so njeno glavno gonilo. 
Evropska politika mora spodbujati gospodarstvo, da se
osredotoči na proizvajanje izdelkov in storitev z visoko dodano vrednostjo,
uvaja nove inovativne tehnologije ter zaposluje visoko izobraženo delovno silo.
EU mora voditi v t. i. »tekmi za vrh« in postavljati standarde, ki omogočajo
nadaljnji razvoj ne samo evropskega, ampak tudi svetovnega gospodarstva. 
Politika malih in srednjih podjetij (MSP) 
MSP imajo glavno vlogo pri zagotavljanju rasti in
zaposlovanja v EU, zato mora biti načelo dajanja prednosti majhnim (angl.
»Think Small First«) vključeno tudi v zakonodajni okvir ter politike, ki so
namenjene spodbujanju MSP. Dejavnosti na področju politike podpore MSP bodo
temeljile na prihajajočem evropskem aktu za mala podjetja, ki bo izdan začetek
julija 2008 in bo na integralen način zajel vizijo razvoja podpornih
instrumentov za MSP, vključno z izboljšanjem dostopa do finančnih sredstev,
dostopom na trg ter ukrepi za kakovostno rast podjetij. Poudarek v okviru
razvoja podjetništva bo šel tudi v smeri podjetniškega izobraževanja na vseh
stopnjah šolskega sistema ter promocije podjetništva. 
Slovenija pozdravlja prizadevanja EU na tem področju in si
tudi sama prizadeva za vzpostavitev ugodne podjetniške klime za razvoj MSP,
tudi s pomočjo instrumentov, ki jih nudi EU. 
Industrijska politika 
Industrijska politika ima ključno vlogo v okviru prizadevanj
EU za doseganje lizbonskih ciljev, poleg tega pa je pomemben dejavnik pri
reševanju podnebnih sprememb. 
Naslednji predsedujoči trio se bo posvetil predvsem trajnostni
industrijski politiki. Sporočilo bo Evropska komisija objavila junija 2008,
obravnavano pa bo pod francoskim predsedstvom. Dokument se bo v paketu s
trajnostno potrošnjo in proizvodnjo navezoval na trajnostno usmerjeno obnašanje
potrošnikov, usmeritve proizvodnje k okolju prijaznemu delovanju ter na
ekoindustrije in energetsko intenzivne industrije v povezavi z dostopom do
strateških virov. 
Nadaljevalo se bo uresničevanje usmeritev iz Sporočila o
sodobni industrijski politiki iz leta 2005, saj bo Evropska komisija v skladu s
tem okvirjem tudi v prihodnje pripravljala sektorske oziroma horizontalne
pobude. Med drugim bo posebna pozornost namenjena spodbujanju konkurenčnosti v
obrambni industriji. Na tem področju sta trenutno v prvi obravnavi dva predloga
direktiv, ki se nanašata na javna naročila v obrambnem sektorju ter na
vzpostavitev notranjega trga za obrambne proizvode. 
Politika konkurence 
Za sprostitev potenciala podjetij bo Evropska komisija
pospešeno ukrepala na področju konkurence, zlasti na podlagi preiskav
sektorjev, strožjega izvajanja protimonopolne politike in državnih pomoči v
sektorjih, ki so poglavitnega pomena za uspeh lizbonske strategije (kot so
mrežne gospodarske panoge, finančne storitve ter informacijske in
komunikacijske tehnologije). 
Bolje oblikovani predpisi 
Pobuda za bolje oblikovane predpise je sestavni del lizbonske
strategije, ki ostaja pomembno področje delovanja v institucijah EU. Z
intenzivnim izvajanjem boljše priprave predpisov lahko znatno prispevamo k
uresničevanju ciljev povečanja gospodarske rasti ter boljših delovnih mest, v
Sloveniji in EU. 
Med prednostnimi dejavnostmi ostaja tudi nadaljevanje
evropskega projekta za 25-odstotno zmanjšanje administrativnih stroškov do leta
2012. V januarju 2009 bo Evropska komisija pripravila tretje strateško poročilo
o izvajanju akcijskega programa za zmanjševanje upravnih obremenitev in ocenila
doseženi napredek na tem področju. 
Evropska komisija namerava v letu 2009 tudi predstaviti
številne nove predloge za sprejemanje hitrih zakonodajnih ukrepov in predlogov
za poenostavitev zakonodaje. 
Vzporedno s temi dejavnostmi se bo nadaljevalo ozaveščanje o
usklajevanju, spremljanju, izboljševanju in pospeševanju procesa za boljšo
pripravo predpisov, spodbujanje zgodnejšega vključevanja zainteresirane
javnosti v proces priprave predpisov ter stalnega zbiranja predlogov za odpravo
administrativnih ovir. 
Slovenija podpira prizadevanja EU pri zmanjševanju
administrativnih ovir za mala in srednja podjetja na ravni evropske zakonodaje
in daje prednost reševanju tega vprašanja tudi na nacionalni ravni. 
Carina 
Delovna skupina Sveta za carinsko unijo (zakonodajo in
politiko) se bo ukvarjala s carinskimi vidiki boja proti ponarejenemu blagu in
izvajanja varstva pravic intelektualne lastnine. Leta 2008 se bo iztekel v letu
2005 potrjeni akcijski načrt, zato ga bo treba prenoviti. Naslednja
predsedujoča, Francija, je omenjeno področje razglasila za eno od svojih
sektorskih prednostnih nalog. 
Sklepi Sveta o strategiji za razvoj carinske unije bodo podlaga
za oblikovanje nove carinske strategije, pri čemer bo treba posebno pozornost
nameniti usklajenemu pristopu pri uvajanju projektov e-carine in novih
postopkov po posodobljenem carinskem zakoniku. Da bi posodobljeni carinski
zakonik, ki je bil sprejet februarja 2008, lahko začeli uporabljati in
izvajati, mora Svet dokončno rešiti vprašanja o centralnem carinjenju ter
uveljaviti izvedbeno uredbo za izvajanje novega carinskega zakonika. 
Med redne naloge Sveta sodi tudi izvajanje že sklenjenih
sporazumov o medsebojnem carinskem sodelovanju in spremljanje pogajanj za nove
sporazume, bodisi samostojne ali v okviru širših dogovorov (npr. sporazum o
partnerstvu in sodelovanju z Rusijo). V okviru Svetovne trgovinske organizacije
(STO) se bodo nadaljevala pogajanja o sklenitvi protokola o nezakoniti trgovini
s tobačnimi izdelki. Če bo pogajalski krog iz Dohe uspešno zaključen, pa bo
treba v okviru skupnostne zakonodaje uveljaviti novi sporazum STO o olajševanju
trgovine. 
Turizem 
Turizem je pomemben gospodarski sektor, ki precej prispeva k
zaposlovanju in nastanku novih delovnih mest, zato je za njegov nadaljnji
razvoj potrebna strateška vizija, ki se bo oblikovala v okviru Evropskega
turističnega foruma. V letu 2008 ga bo gostila Francija. 
Strategija notranjega trga 
Prihodnji trio bo veliko pozornosti namenil utrjevanju
notranjega trga EU, ki je ključnega pomena za razvoj notranje in zunanje
konkurenčnosti EU. Podlaga za delo bosta Pregled notranjega trga in strategija,
ki jo je potrdil spomladanski Evropski svet 2008. Delo v Svetu EU se bo
nadaljevalo s sprejemanjem zakonodajnih in nezakonodajnih aktov, predvidenih v
Pregledu notranjega trga, ki so pomemben element na poti do polne uresničitve
notranjega trga. 
Uskladitev sektorske zakonodaje na področju notranjega trga
blaga bo potekala v skladu z zakonodajnim okvirom oziroma svežnjem za
proizvode, ki je bil sprejet v letu 2008. Za posodobitev enotnega trga za blago
bo Evropska komisija pripravila več sektorskih direktiv t. i. novega pristopa.
Tako se bo delo v Svetu EU nadaljevalo na področju varnosti igrač, kozmetike in
gradbenih proizvodov. V letu 2009 tudi poteče rok za prenos Direktive o
storitvah v nacionalno zakonodajo – zato je pravočasno in kakovostno izvajanje
prednostna naloga vseh držav članic. 
V okviru tehnične uskladitve na področju motornih vozil se bo
nadaljevalo delo na predlogu uredbe o splošni varnosti motornih vozil in o
pnevmatikah, ki naj bi ga Evropska komisija predstavila konec meseca maja
letos. Predlog uredbe bo rezultat projekta CARS 21 in del integralnega pristopa
pri prizadevanjih za zmanjšanje emisij ogljikovega dioksida iz osebnih vozil.
Predlog uredbe naj bi uveljavljal sistem elektronskega nadzora stabilnosti
vozila (ESC) in druge napredne sisteme za zaviranje. Predlog naj bi hkrati
omogočil večjo preglednost predpisov na tem področju, saj naj bi v obdobju med
leti 2014 in 2016 razveljavil petdeset obstoječih direktiv. 
Pri spremljanju pregleda politike enotnega trga bo ključnega
pomena vzpostaviti skupna partnerstva med Evropsko komisijo in državami
članicami za uporabo in izvajanje zakonodaje s področja enotnega trga ter jasno
opredeliti vloge in deljene odgovornosti Evropske komisije ter držav članic v
smislu delovanja enotnega trga. 
Intelektualna lastnina 
Izboljšanje varstva pravic intelektualne lastnine je pomembna
naloga pri ustvarjanju inovacijam prijaznega poslovnega okolja. Delo v Svetu EU
bo zato nadaljevalo prizadevanja za dosego napredka pri oblikovanju
učinkovitega pravnega okvira za varstvo pravic intelektualne lastnine v EU.
Eden od ciljev teh prizadevanj je oblikovati cenovno sprejemljiv, varen in
učinkovit patentni sistem, vključno z enotnim vseevropskim sistemom za
reševanje sporov v zvezi s patenti. Delo v Svetu EU se bo nadaljevalo tudi na
poenotenju ureditve varstva avtorske in sorodnih pravic, pa tudi na
učinkovitejšem uveljavljanju pravic industrijske lastnine. 
Evropska komisija ima v načrtu predstaviti celovito
strategijo na področju intelektualne lastnine. Sporočilo bo predstavila poleti
2008. 
Finančne storitve 
Finančne trge v EU, vključno s trgi maloprodajnih finančnih
storitev, je treba bolje povezati, saj so še vedno precej razdrobljeni. Svet EU
bo na tem področju deloval v smeri začrtane strategije, opredeljene v Beli
knjigi za finančne storitve za obdobje 2005–2010, hkrati pa bo okrepil in
posodobil regulativni okvir v skladu z novimi zahtevami finančnih trgov. 
Strateška zakonodajna predloga na tem področju sta predlog
direktive Solventnost II, ki se že intenzivno obravnava v Svetu EU in Evropskem
parlamentu, in posodobitev Direktive o investicijskih skladih (t. i. Direktiva
UCITS), katere predlog se od Evropske komisije pričakuje čim prej. Cilj
Direktive Solventnost II je izboljšanje zaščite imetnikov zavarovalnih polic in
upravičencev iz zavarovanj, zagotavljanje enotnega zavarovalniškega trga in s
tem prispevek h konkurenčnosti zavarovalnega sektorja EU. S posodobitvijo
Direktive UCITS pa bi investitorjem zagotovili ustrezna razkritja, ki bi jim
pomagala pri investicijskih odločitvah, obenem pa omogočili industriji manjše
stroške in koristi specializacije na notranjem trgu EU. 
Jeseni se bo začela tudi revizija Direktive o kapitalskih
zahtevah za kreditne institucije z namenom posodobitve in zmanjšanja
regulativnih obremenitev držav članic in bančne industrije ter vprašanj,
povezanih z zagotavljanjem finančne stabilnosti. Prilagojena bo tudi zakonodaja
s področja vrednostnih papirjev, še posebej Direktiva o dokončnosti poravnave
pri plačilih in sistemih poravnave vrednostnih papirjev (SFD) in Direktiva o
dogovorih o finančnem zavarovanju (FCD), katere obravnava se je v Svetu EU
pričela v mesecu aprilu 2008 pod slovenskim predsedstvom. Gre za nadgradnjo
dveh zakonodajnih ukrepov, potrebnih spremembe zaradi razvoja in rasti
evropskega finančnega sektorja, ki ga poganjajo predvsem globalizacija,
evropsko združevanje, finančne in tehnološke inovacije. 
Delo se bo pospešeno nadaljevalo tudi na področju
infrastrukture finančnih trgov v zvezi z izračunom in poravnavami. Tržne
infrastrukture, ki so bile v osnovi prilagojene domačim trgom, se morajo
prilagoditi čezmejnemu delovanju. 
Na področju maloprodajnih finančnih storitev kljub napredku v
zadnjih letih potrošniki še vedno ne morejo v celoti izkoristiti prednosti
enotnega trga. Težišče delovanja na tem področju bo v prihodnosti na krepitvi
možnosti potrošnikov, da se odločajo na podlagi prejetih informacij. 
Svet EU bo nadaljeval delo na nadaljnjem poenotenju trgov
hipotekarnih kreditov v skladu s sklepi Sveta za ekonomske in finančne zadeve
(ECOFIN) z dne 14. maja 2008 in Belo knjigo o hipotekarnih kreditih, z namenom
povečati zaščito potrošnika in okrepiti delovanje in stabilnost kreditnega trga
EU. Svet EU bo nadaljeval tudi delo na povečanju mobilnosti bančnih računov, na
izvajanju enotnega evropskega plačilnega območja, na vezani prodaji produktov
ter čezmejnih izterjavah med potrošniki in ponudniki finančnih storitev. Zaradi
nedavnih dogodkov na finančnih trgih je za razvoj in stabilnost trgov še
posebej pomembno finančno izobraževanje potrošnikov/gospodinjstev, ki bo na
podlagi sporočila Evropske komisije in sklepov Sveta EU prav tako predmet
nadaljnjega dela v Svetu EU. Svet bo obravnaval tudi morebitne pobude Evropske
komisije za razvoj politik na področju finančnih storitev po letu 2010. 
Slovenija se bo še naprej zavzemala za napredek pri ključnih
zakonodajnih predlogih na tem področju – Solventnost II, UCITS, Direktiva o
kapitalskih zahtevah za kreditne institucije, ki bodo omogočili ustrezno
delovanje čezmejnih finančnih skupin in nadzor nad njimi ter reševanje
vprašanja delitve bremen ob finančnih krizah. Prav tako bo podpirala napredek
na tistih področjih maloprodajnih finančnih storitev, ki prinašajo koristi
potrošnikom v EU. Pri predlogu direktive SFD/FCD si Slovenija prizadeva, da bi
predlog v največji možni meri sledil potrebam na trgu ter pripomogel k
reševanju morebitnih prihodnjih nestabilnosti na finančnih trgih. 
Storitve splošnega gospodarskega pomena 
Naslednje predsedujoče države se zavedajo pomena storitev
splošnega gospodarskega pomena za povečevanje socialne, ekonomske in
teritorialne kohezije. Največji izziv pri zagotavljanju teh storitev je najti
ustrezno razmerje med funkcionalnostjo in finančnimi omejitvami. 
V skladu s Sporočilom Komisije o storitvah splošnega
gospodarskega pomena, ki je bila izdana novembra 2007, se bo nadaljevalo delo v
Svetu EU. Posebna pozornost bo namenjena nadaljnji liberalizaciji mrežnih
industrij. 
Pravo družb 
Evropska komisija bo julija 2008 predstavila predlog
direktive Evropski statut za mala podjetja, ki se bo obravnaval na delovnih
skupinah pod francoskim in češkim predsedstvom. Namen tega predloga direktive
je povečati čezmejno mobilnost in konkurenčnost MSP v EU. 
V skladu s pobudo zmanjševanja administrativnih bremen bosta
med prednostnimi nalogami poenostavitev in posodobitev področja gospodarskega
prava, računovodstva in revizije. 
Javna naročila 
Pregledna in jasna pravila javnega naročanja so zelo pomembna
za zagotavljanje polno delujočega in integriranega notranjega trga. 
Na delovni skupini Sveta se bo nadaljevala obravnava predloga
direktive o javnih naročilih za obrambne proizvode, ki ga je Evropska komisija
predstavila v decembru 2007. Poleg tega bodo predlagana nova področja
delovanja, kot so zeleno javno naročanje, dostop MSP do trga javnih naročil
ipd. 
Obdavčitev 
Prednostna naloga EU na davčnem področju je pospešitev dela v
zvezi z obdavčitvijo v EU, z namenom povečati preglednost in enostavnost ter
zmanjšati administrativne stroške in stroške v zvezi z izpolnjevanjem davčnih
obveznosti. S tem bi dosegli izboljšanje poslovnega okolja na notranjem trgu EU
in okrepili konkurenčnost evropskega gospodarstva kot celote, ne da bi bili pri
tem ogroženi davčni prihodki. 
V okviru EU se bo nadaljevalo delo na področju krepitve boja
proti davčnim goljufijam. V zvezi s tem je Evropska komisija že predstavila
prvi zakonodajni predlog, ki se obravnava na delovni skupini Sveta EU, jeseni
pa napoveduje še dodatne predloge. Slovenija, tako kot večina držav članic,
podpira prednostno delo na konvencionalnih ukrepih boja proti davčnim
goljufijam. 
Evropska komisija v zvezi s trenutno ureditvijo znižanih
stopenj, ki se poleg splošne stopnje DDV uporabljajo v državah članicah EU za
posamezne vrste blaga in storitev, pripravlja predlog najnujnejših sprememb
ureditve znižanih stopenj DDV (predstavila ga bo predvidoma julija 2008),
predvsem z vidika vključitve delovno intenzivnih storitev in nekaterih drugih
storitev, ki se zagotavljajo predvsem na lokalni ravni in ne vplivajo na
čezmejne transakcije, v obseg znižane stopnje DDV. V tem okviru bo Slovenija
podpirala vključitev restavracijskih storitev in storitev stanovanjske gradnje
za trg, od katerih glede na uveljavljeno prehodno obdobje uporablja znižano
stopnjo DDV. Glede na to, da je področje znižanih stopenj DDV v EU nepregledno
in ne sledi enotni logiki ter da vsaka država članica uporablja začasne znižane
stopnje na svoj nabor blaga/storitev, kakršne je dosegla v preteklih
pogajanjih, pa je v nadaljnji fazi načrtovana tudi obsežnejša reforma stopenj
DDV. Slovenija je v tem okviru naklonjena razpravi o celoviti prenovi veljavnih
stopenj DDV, pri čemer morajo biti rešitve usmerjene v večjo preglednost,
enovitost in administrativno poenostavitev sistema veljavnih stopenj DDV, ki bo
zagotavljal nemoteno delovanje notranjega trga. Rešitve pa bodo morale
upoštevati tudi politični vidik. 
Odvisno od napredka dosjeja v letošnjem letu se bo tudi v
letu 2009 nadaljevalo delo pri sprejemanju Direktive o DDV na finančne in
zavarovalniške storitve, katere namen je posodobitev določb in definicij na tem
področju, da bi lahko podjetja izboljšala svoje ekonomske in pravne strukture
in s tem povečala svojo konkurenčnost. Poleg razjasnitve definicij se
predvidevata še razširitev obstoječe izbire obdavčitve s prenosom pravice do izbire
z držav članic na gospodarske subjekte ter uvedba sheme za delitev stroškov, ki
gospodarskim subjektom omogoča, da združijo naložbe in prerazdelijo stroške za
te naložbe med subjekte, ki sodelujejo v tej shemi, pri tem pa ne ustvarjajo
dodatnega DDV. Slovenija podpira sprejem nove Direktive o DDV na finančne in
zavarovalniške storitve. 
Najpozneje v začetku leta 2009 bi morala biti predvidoma
sprejeta nova Direktiva o splošnem režimu za trošarino. Ta pomeni prenovo in
posodobitev zakonodaje EU na tem področju ter uvaja novost – elektronski nadzor
trošarinskih izdelkov, ki se prenašajo med državami članicami. Slovenija
podpira sprejetje predloga direktive Sveta o splošnem režimu za trošarino.
Pričakuje se prenova Direktive o obdavčitvi energentov in elektrike, ki bi
morala z davčnega vidika podpreti že sprejete usmeritve glede ukrepov proti
podnebnim spremembam. Slovenija si bo prizadevala, da bodo rešitve na tem
področju usklajene z drugimi ukrepi na okoljevarstvenem, energetskem in
prometnem področju. 
Predvidoma v drugi polovici 2008 naj bi Evropska komisija
predstavila svoj predlog o skupni konsolidirani davčni osnovi podjetij, s
katero bi EU poenotila določanje davčne osnove za podjetja. V preliminarnih
razpravah v Svetu EU je ideja naletela na zelo deljene odzive držav članic.
Slovenija načeloma ne nasprotuje zamisli in razpravi o skupni konsolidirani
davčni osnovi za podjetja, vendar meni, da je poenotenju pogledov držav članic
treba nameniti dovolj časa. Konkretno stališče bo oblikovala po tem, ko bo
Evropska komisija v skladu s svojimi napovedmi predstavila svoj predlog in
analizo učinkov. 
RAZISKAVE, ZNANJE IN INOVACIJE 
Znanstvene raziskave in tehnološki razvoj ter prenos novih
tehnologij v gospodarstvo igrajo ključno vlogo pri gospodarskem razvoju. Glavni
namen ukrepov EU je krepitev znanstvenih in tehnoloških temeljev evropskega
gospodarstva in mednarodne konkurenčnosti s krepitvijo evropskega
raziskovalnega prostora (ERP). Skladno s tem bosta Evropska komisija ter Svet
EU nadaljevala dejavnosti, ki bodo pripomogle k izboljšanju pogojev za
raziskovalne dejavnosti, prenos znanja v gospodarstvo in povečevanje izdatkov,
namenjenih za investicije v raziskave in razvoj (cilj je 3 % BDP). 
Raziskave 
Za krepitev skupnega evropskega raziskovalnega prostora (ERP)
so osrednjega pomena visokokakovostni človeški viri, njihova znanstvena
odličnost in številčna primernost ter ustrezni pogoji za pretok znanja, kar
pomeni, da ob naraščajoči potrebi po znanstvenih kadrih v Evropi le okrepljeno
kroženje znanja lahko vodi k enotnemu, odprtemu in konkurenčnemu evropskemu
tržišču za raziskovalce. Instrumenti za dosego ERP ter politični cilji, zajeti
v lizbonski strategiji in v dokumentih o ERP in o skupnem evropskem
visokošolskem prostoru (EHEA), so že opredeljeni, opravljena je bila javna
razprava o Zeleni knjigi o ERP, tako da je z letom 2008 nastopila potreba, da
Evropska komisija skupaj z državami članicami opredeli konkretne in odločilne
korake za uresničitev ciljev. Države članice pa se morajo osredotočiti na oblikovanje
vizije ERP in strategije njenega upravljanja ter vodenja, kar je bilo v času
slovenskega predsedovanja poimenovano »Ljubljanski proces«. Problemska področja
so maloštevilnost raziskovalcev v Evropi, zlasti v industrijski sferi, upadanje
interesa mladih generacij za znanost, maloštevilnost ženske raziskovalne
populacije, staranje raziskovalne populacije in razdrobljenost znanstvenega
področja v Evropi ter trga dela za raziskovalce. 
Evropska komisija je tako v okviru vzpostavitve enotnega
evropskega raziskovalnega prostora pripravila Sporočilo: Boljše kariere in več
mobilnosti: evropsko partnerstvo za raziskovalce, s katerim državam članicam
predlaga niz ukrepov, s katerimi bi se izboljšali pogoji za raziskovalne
kariere v EU ter mobilnost raziskovalcev. Sporočilo je bilo prvič predstavljeno
na Svetu za konkurenčnost 30. maja 2008, kar pomeni, da bo obravnavano v času
francoskega predsedovanja. 
Po objavi tega sporočila bodo prizadevanja Evropske komisije
v zvezi s človeškimi viri usmerjena predvsem na štiri področja, ki so ključnega
pomena za krepitev evropskega raziskovalnega prostora in na katerih je mogoče v
razmeroma kratkem času doseči pomembne premike v smislu vzpostavljanja
partnerstva med državami EU in Evropsko komisijo. Omenjena področja, na katerih
bo Evropska komisija predlagala poskusno izvajanje evropskih ukrepov za dobo
treh let, so razvoj preglednih postopkov pridobivanja raziskovalcev ter
prenosljivost finančnih sredstev, namenjenih za raziskave; krepitev socialne
varnosti raziskovalcev ter morebitna ustanovitev evropskega pokojninskega
sklada za raziskovalce (v okviru spremljanja demografskih sprememb in posledic
staranja prebivalstva nadaljevanje priprav za spremenjeni predlog direktive o
minimalnih zahtevah za povečanje mobilnosti delavcev z izboljšanjem
pridobivanja in ohranjanja pravic iz dodatnega pokojninskega zavarovanja);
ustvarjanje ugodnih pogojev za zaposlovanje in delo raziskovalcev ter prenova
programov raziskovalnega usposabljanja. 
Izvajanje zgornjih ukrepov bo potekalo na podlagi
prostovoljnega pristopa posameznih držav (zaželeni bodo nacionalni programi na
tem področju). Slovenija je majhna država, ki pa se zaveda pomembnosti tega
vprašanja in si prizadeva za kvalitativno in kvantitativno izboljšanje stanja
raziskovalnih karier. Ima že uspešen model programa Mladi raziskovalci, ki
vključuje tako ukrepe socialne narave kakor tudi ukrepe za spoštovanje načela
enakosti spolov. Tudi v prihodnosti bo Slovenija delovala v skladu s svojimi
prednostnimi cilji ter širšimi lizbonskimi cilji z namenom povečati število
raziskovalcev, uveljavljati vseživljenjsko učenje in odpraviti administrativne
ovire mobilnosti raziskovalcev. Želimo tudi dati večji poudarek izboljševanju
pogojev za razvoj raziskovalne kariere z družinam prijaznimi modeli znanstvene
kariere, kar bi pritegnilo več žensk in pripadnikov mlajše generacije. S tem
namenom je slovensko predsedstvo tudi organiziralo posebno tematsko delavnico
»Družinam prijazne znanstvene kariere – k integriranemu modelu«. Ugotovitve s
te delavnice so bile sprejete kot sklepi Sveta EU (Svet za konkurenčnost –
raziskave, 30. maj 2008). 
Na področju človeških virov bo težišče dejavnosti v času
francoskega predsedovanja na izboljševanju pogojev za delo mladih
raziskovalcev, za začetek raziskovalne kariere in za povečanje prožne varnosti,
predvsem za mlade. Slovenija pri tem lahko vsebinsko prispeva z dobrimi
izkušnjami pri programu Mladi raziskovalci. 
Na področju raziskav se pričakuje Poročilo o zaključenem 6.
okvirnem programu in v tem okviru posebno poročilo o sodelovanju žensk v njem.
Poleg tega pričakujemo začetek priprav na vmesno poročilo o izvajanju 7.
okvirnega programa pa tudi Sporočilo Evropske komisije o skupnem načrtovanju in
programih, ki je eno izmed šestih področij Zelene knjige o ERP. Ker glede na
porabljena javna sredstva večina javnih raziskav v EU poteka na nacionalnih ali
regionalnih ravneh, bo Evropska komisija pripravila bolj strateški in bolje
strukturiran pristop k prihodnjemu skupnemu načrtovanju in programom med
posameznimi državami članicami. To bo omogočilo zainteresiranim državam ali
regijam, da združijo svoja prizadevanja in oblikujejo kritično maso za
reševanje ključnih družbenih problemov ali izboljšanje konkurenčnosti na
strateških področjih. Sporočilo naj bi bilo objavljeno poleti 2008, predstavilo
pa bo analizo okvirnih pogojev in meril, ki določajo uspeh skupnega načrtovanja
programov od predvidevanja do evalvacije. Predlagan naj bi bil tudi načrt, ki
bo pripomogel k iskanju odgovorov za posamezne skupne programe med sodelujočimi
državami in regijami. 
Smiselno je, da Slovenija v obdobju po zaključku projekta
predsedovanja v institucijah EU skrbi za uresničevanje ciljev in dogovorjenih
ukrepov iz časa svojega predsedovanja. Mednje sodijo predvsem izvajanje
Ljubljanskega procesa oziroma poglobitev in nadaljnji razvoj evropskega
raziskovalnega prostora, izvajanje sklepov Sveta glede družinam prijaznih
znanstvenih karier kot integriranega modela in mednarodno sodelovanje na
področju znanosti in tehnološkega razvoja v smislu širitvene politike, sosedske
politike in izvajanja lizbonske strategije s poudarkom na vključevanju držav
Zahodnega Balkana. 
Inovacije 
Predlog Evropske komisije je, da bi leto 2009 imenovali
evropsko leto ustvarjalnosti in inovacij, s čimer bi inovacije še bolj
približali podjetjem in državljanom EU, saj so pomemben dejavnik rasti ter
povečevanja in vzdrževanja dolgoročne konkurenčne prednosti, odvisne pa so od
količine in kakovosti naložb v raziskave, razvoj in izobraževanje. 
Evropa potrebuje jasno in učinkovito strategijo za
spodbuditev inovativnosti in vzpostavitev inovacijam prijaznega okolja, hkrati
pa politično voljo, da podpre niz dejavnosti, ki so potrebne za izboljšanje
inovacijskega okolja. 
V tem pogledu se bo delo nadaljevalo na podlagi široke
inovacijske strategije, ki je bila sprejeta v času finskega predsedovanja. Na
tej podlagi se bo še naprej razvijala ideja vodilnih trgov. »Vodilni trgi« so
termin, ki se uporablja za tista področja, na katerih se razvijejo globalno
uspešne inovacije. So koncept razvoja specializiranih panog, v katerih imajo
države največji razvojni potencial in kjer lahko kvantitativno in kvalitativno
prispevajo k inovativnosti in razvoju proizvodov z visoko dodano vrednostjo.
Proizvodi so tehnološko napredni in bi postali vodilo razvoja tudi v globalnem
smislu. Razvoj vodilnih trgov je možen v tistih tržnih segmentih, ki so odprti
konkurenci ter naprednejši od globalnih trendov. 
Prednostno področje delovanja je tudi razvoj politike
grozdenja podjetij kot pomembnega instrumenta za prenos inovacij v
gospodarstvo. 
Izobraževanje 
Izobraževanju in usposabljanju se v okviru vseživljenjskega
učenja priznava ključna vloga za učinkovito doseganje številnih ciljev EU.
Prožnost in varnost, potrebni za ustvarjanje novih in boljših delovnih mest, za
hitro prilagajanje posameznika potrebam trga dela, sta odvisni od tega, da vsi
državljani pridobijo ključne kompetence in jih posodabljajo vse življenje.
Vseživljenjsko učenje mora spodbujati ustvarjalnost in inovacije ter s tem omogočati
polno gospodarsko in družbeno udeležbo. 
Na podlagi temeljnega dokumenta, ki ga je slovensko
predsedstvo pripravilo v sodelovanju z Evropsko komisijo, sklepov konference o
spodbujanju inovativnosti in ustvarjalnosti na Brdu 9. in 10. aprila 2008, je
predsedstvo pripravilo predlog Sklepov o spodbujanju ustvarjalnosti s pomočjo
izobraževanja in usposabljanja, ki so bili sprejeti na zasedanju Sveta 22. maja
2008. V postopku soodločanja je predlog odločbe Evropskega parlamenta in Sveta
o evropskem letu ustvarjalnosti in inovacij (2009), kar priča o pomenu za
prihodnjo konkurenčnost EU, ki ga instituciji pripisujeta ustvarjalnosti in
inovativnosti. Slovenija si prizadeva, da bi vsebino sklepov uresničili v
nadaljnjem sodelovanju EU na področju izobraževanja in usposabljanja po letu
2010, in sicer v okviru novega strateškega načrta, ki bo nasledil program
Izobraževanje in usposabljanje 2010. Sprejeti sklepi poudarjajo nujnost
odločnejših in temeljitejših sprememb v šolskem izobraževanju in s tem
podpirajo težnje po okrepljenem sodelovanju na področju splošnega šolskega
izobraževanja. Sklepi so v tesni povezavi s temo enakosti in pravičnosti,
opozarjajo pa tudi na nujnost boljšega poznavanja na tem področju. Slovenija si
bo prizadevala za priznanje in udejanjanje ključne vloge izobraževanja v
trikotniku znanja (izobraževanje–raziskave–inovacije) in s tem v vseh razvojnih
strategijah. 
Cilji leta inovativnosti in ustvarjalnosti se bodo
uresničevali v okviru obstoječih programov, predvsem programa Vseživljenjsko
učenje 2007–2013. 
Med prednostnimi nalogami prihodnjih predsedstev je tudi
Kobenhavenski proces. Nadaljevala bodo delo na področju zagotavljanja kakovosti
poklicnega izobraževanja in usposabljanja pa tudi delo pri razvoju evropskega
sistema prenašanja kreditnih točk (ECVET). Slovenija se bo zavzemala za razvoj
poklicnega izobraževanja in usposabljanja kot bistvenega elementa
vseživljenjskega učenja, ob tesnem povezovanju z drugimi segmenti, še posebej
visokošolskim. Cilji na področju poklicnega izobraževanja in usposabljanja se
tesno povezujejo s strategijami za razvoj in zaposlovanje (prožna varnost) in
so bistveni sestavni del mladinskih politik. 
Prihodnja predsedstva bodo dala poudarek mobilnosti in
kakovosti v mobilnosti. Mednarodna mobilnost v vseh vidikih in oblikah
vseživljenjskega učenja (od predšolske vzgoje do univerzitetnega izobraževanja;
formalno, neformalno in priložnostno učenje) je glavna sestavina programa
Vseživljenjsko učenje 2007–2013. Ta jo spodbuja na različne načine in s tem
daje zagon ustvarjalnosti in inovativnosti v evropskem izobraževalnem prostoru.
Slovenija si bo še naprej prizadevala za učinkovito doseganje ciljev politike
izobraževanja in usposabljanja s pomočjo omenjenega programa. 
Izobraževanje za večjezičnost je ključnega pomena za
ohranjanje kulturne raznolikosti v EU; vse bolj se zavedamo tudi pomena znanja
jezikov za konkurenčnost evropskega gospodarstva in notranjo povezanost družbe.
Poudarek predsedstev pri poučevanju jezikov bo na njegovem pomenu za razvoj
medkulturnih kompetenc in s tem za ohranjanje kulturne raznolikosti Evrope ter
dialog z drugimi kulturami. 
Za uresničitev lizbonske strategije Evropa potrebuje
posodobljene univerze. Evropska komisija je v zadnjih letih v več pomembnih
dokumentih opozorila na pomen univerz za družbo znanja in konkurenčnost EU in
predlagala konkretne ukrepe za njihovo posodobitev. Posodobitev temelji na treh
stebrih: avtonomiji in odgovornosti, upravljanju in vodenju ter financiranju.
Kot v obdobju predsedovanja se bo Slovenija tudi v prihodnje zavzemala za
potrebne spremembe v visokošolskem prostoru. V času predsedovanja prihodnjega
tria bodo aktualne razprave o viziji evropskega visokošolskega prostora in
bolonjskega procesa po letu 2010. 
Predvidoma v prihodnjem letu bo sprejet program Erasmus
Mundus ll (2009–2013). Program je usmerjen v povečanje kakovosti evropskega
visokošolskega izobraževanja in v spodbujanje medkulturnega razumevanja
(medkulturnega dialoga) prek sodelovanja s tretjimi državami ter za razvoj
tretjih držav na področju visokošolskega izobraževanja. V programu lahko
enakopravno sodelujejo tudi države Zahodnega Balkana. 
Telekomunikacije in informacijska družba 
Na področju telekomunikacij bo tudi v naslednjem obdobju
velik poudarek na razpravi in iskanju skupnih rešitev glede zakonodajnega
paketa na področju elektronskih komunikacij, ki ga je Evropska komisija
sprejela novembra 2007. Predloženi zakonodajni paket prenavlja celotno
obstoječo sekundarno zakonodajo EU s tega področja. V času slovenskega
predsedovanja se je pričela prva obravnava, ob koncu pa so bila sprejeta
poročila o napredku pri vseh treh aktih. Naslednji trio bo poskušal doseči
končni sporazum med državami članicami. 
Evropska komisija bo do konca leta 2008 predložila tudi
Sporočilo o pregledu delovanja Uredbe o gostovanju, v katerem bo ocenila, ali
so bili doseženi cilji uredbe, nato pa o tem poročala Svetu EU in Evropskemu
parlamentu. Evropska komisija bo v poročilu tudi ocenila, ali je treba glede na
razvoj trga ter varstvo konkurence in potrošnikov podaljšati obdobje
veljavnosti uredbe ali uredbo spremeniti, ob upoštevanju razvoja cen govornih
in podatkovnih mobilnih storitev na nacionalni ravni ter vplivov uredbe na
konkurenčni položaj manjših, neodvisnih in novih operaterjev. 
Na področju informacijske družbe bo Slovenija dejavno
nadaljevala delo pri izgradnji vseprisotne informacijske družbe v okviru
dejavnosti izvajanja in analize Strategije i2010, ki je ena najpomembnejših
strategij za doseganje lizbonskih ciljev, s poudarkom na razvoju in uporabi IKT
v gospodarstvu in družbi. Slovenija se bo tudi tvorno vključila v razpravo o
vsebini in ciljih naslednjega strateškega okvira, ki bo nadomestil obstoječo
Strategijo i2010. Naslednji trio se bo osredotočil na prednosti IKT, ki se
kažejo v številnih sektorjih, ter na razvoj strateškega načrtovanja za
zagotavljanje največje ugodnosti evropskih uporabnikov IKT-izdelkov in
storitev. Pomembni elementi tega procesa bodo nadaljevanje zmanjšanja digitalne
ločnice, e-vključenost ter e-sodelovanje v procesih priprave politik in
predpisov (povečanje uporabnosti podportala eDemokracija). 
Na področju nadaljnjega razvoja interneta bodo obravnavane
zadeve, kot so razvoj infrastrukture za hitri internet, t. i. internet stvari
(angl. »the Internet of things«), varne mobilne storitve, varnost interneta in
nezaželena elektronska pošta (SPAM). 
Evropska komisija bo pripravila tudi predlog za uskladitev
uporabe digitalne dividende, kar bo naslednji trio prednostno obravnaval. 
V obdobju naslednjega predsedujočega tria bo na dnevnem redu
tudi sprejetje prihodnjega mandata in nova pravna podlaga za Evropsko agencijo
za varnost omrežij in informacij (ENISA). 
Vesoljska politika 
Prihodnje predsedujoče bodo v okviru vesoljske politike še
naprej podpirale razvoj storitev globalnega spremljanja okolja in varnosti
(GMES) pri postopnem prehodu od raziskovanja k delovanju. 
ZAPOSLOVALNA IN SOCIALNA POLITIKA 
S pregledom stanja družbene realnosti so se ob pregledu
notranjega trga preučile spremembe v evropskih gospodarstvih in družbah, da bi
opredelili, kako se lahko najbolje pospeši blaginja državljanov Evrope v
globaliziranem svetu. Na podlagi ugotovitev pregleda stanja družbene realnosti
bo Evropska komisija dokončala posodobitev socialnih politik EU, ki bo pomenila
odziv na globalizacijo ter potrebo po predvidevanju in upravljanju sprememb.
Nova Socialna agenda, ki bo objavljena v začetku julija, bo temeljila na treh
stebrih (priložnosti, dostopnosti in solidarnosti) in bo med drugim spodbujala
uskladitev poklicnega, zasebnega in družinskega življenja ter določala, kako
lahko EU v partnerstvu z državami članicami deluje v boju proti diskriminaciji
in kako lahko za vse Evropejce zagotovi boljše možnosti in nove priložnosti.
Razprava o prenovljeni Socialni agendi do leta 2010 in o viziji razvoja po tem
letu bo ena od prednostnih nalog predsedovanja Francije. 
Zaposlovanje, mobilnost in delovno pravo 
Marčevski Evropski svet 2008 je države članice pozval, da v
svojih nacionalnih reformnih programih do konca leta 2008 določijo nacionalno
ureditev prožne varnosti ter tako uresničijo dogovorjena skupna načela glede
tega koncepta, pri čemer imajo ključno vlogo socialni partnerji. Spremljanje
učinkov uvajanja koncepta prožne varnosti v državah članicah bo pomembna naloga
Sveta EU v prihodnosti, pri čemer bo v veliko pomoč tudi novoustanovljena
Misija za prožno varnost. 
Po uspešnem zaključku prve obravnave v času slovenskega
predsedovanja bo Svet EU nadaljeval pogajanja z Evropskim parlamentom v drugi
obravnavi glede predlogov direktive o delovnem času in direktive o delovnih
pogojih začasnih delavcev. Direktiva o delovnem času je za evropske trge dela
zelo pomembna. Slovenija se, tako kot veliko drugih držav članic, sooča z
resnimi težavami, zlasti pri javnih službah, ki morajo zagotavljati neprekinjene
24-urne storitve. Zato je bolj na strani tistih držav, ki bi želele pri tej
direktivi uveljaviti možnost posebnega dogovora med delavcem in delodajalcem,
da delavec dela več (angl. »opt-out«). Pod določenimi pogoji lahko država
pristane, da se takšna možnost posebnega dogovora v razumnem (precej dolgem)
časovnem obdobju izbriše iz direktive in preneha obstajati. Direktiva o
delovnih pogojih začasnih delavcev uveljavlja načelo enake obravnave teh
delavcev od prvega dneva njihove zaposlitve in dopušča možnost določitve
drugačnih delovnih pogojev začasnih delavcev le na podlagi sporazuma socialnih
partnerjev, za kar se je vseskozi zavzemala tudi Slovenija. 
Z namenom povečati geografsko in poklicno mobilnost med
državami članicami bo Svet EU nadaljeval razpravo o spremenjenem predlogu
direktive o minimalnih zahtevah za povečanje mobilnosti delavcev z izboljšanjem
pridobivanja in ohranjanja pravic iz dodatnega pokojninskega zavarovanja.
Direktiva želi izboljšati položaj delavcev, ki odhajajo na delo v eno izmed
držav članic EU ali prehajajo med sektorji znotraj posamezne države članice. Z
uvajanjem novih ukrepov bo zagotovljeno, da pogoji za pridobivanje pravice do
dodatne starostne pokojnine ne bi spodkopavali izvrševanja pravice delavcev do
prostega gibanja znotraj EU. Ker se direktiva sprejema s soglasjem in v
postopku soodločanja z Evropskim parlamentom, na drugi strani pa ostajata
stališči dveh nasprotujočih si držav glede edinega pomembnega vprašanja, tj. o
dolžini obvezne dobe pridobivanja pravic (angl. »vesting period«),
nespremenjeni, je v tem trenutku težko napovedati, kako bo francosko
predsedstvo nadaljevalo prizadevanja slovenskega za doseganje kompromisa.
Evropska komisija predloga direktive ne namerava umakniti, pač pa bo poskušala
najti rešitev glede vprašanja dolžine obvezne dobe pridobivanja pravic na
podlagi predlogov dosedanjih predsedstev, predvsem slovenskega. 
Na področju koordinacije sistemov socialne varnosti se bo
nadaljevala razprava o Uredbi o postopkih izvajanja Uredbe 883/2004. Namen
prenovljenih uredb je posodobitev in poenostavitev postopkov koordinacije in s
tem zagotovitev učinkovitejšega izvajanja prostega gibanja delavcev. V času
predsedovanja Francije se pričakuje zaključek obravnave zadnjih odprtih
vprašanj in poglavij izvedbene uredbe, s tem pa sprejetje splošnega pristopa za
celotno uredbo. Poleg tega se bodo nadaljevala pogajanja z Evropskim
parlamentom, da bi dosegli dogovor, predvidoma v drugi obravnavi. Tako bi nova
Uredba 883/2004 in nova izvedbena uredba lahko začeli veljati. 
V okviru svežnja nove Socialne agende bo Evropska komisija
med drugim objavila tudi Sporočilo o predvidevanju in upravljanju sprememb, ki
bo pojasnilo vlogo in odgovornosti glavnih akterjev upravljanja sprememb
(Evropske komisije, držav članic, regij, sektorjev, podjetij, delavcev in
socialnih partnerjev). S tem sporočilom se bo začela druga faza posvetovanja
evropskih socialnih partnerjev o predvidevanju prestrukturiranja podjetij. V
svežnju pričakujemo tudi predlog za revizijo Direktive evropskih svetov
delavcev, ki želi okrepiti vlogo teh svetov, zlasti pri predvidevanju in
spremljanju prestrukturiranja, ter Poročilo o izvajanju Evropskega sklada za
prilagajanje globalizaciji, s katerim bo Evropska komisija ocenila potrebo po
morebitni spremembi uredbe o ustanovitvi tega sklada. 
Na področju varnosti in zdravja pri delu se do konca leta
2008 načrtuje objava predloga direktive o zaščiti delavcev pred vbodi
medicinskih igel, v letu 2009 pa Pobuda Skupnosti o kostno-mišičnih obolenjih,
povezanih z delom ter Direktiva o uvedbi ukrepov za spodbujanje izboljšav na
področju varnosti in zdravja pri delu nosečih delavk in delavk, ki so pred
kratkim rodile ali dojijo. 
Socialna politika 
Na področju socialne politike bo velikega pomena nadaljevanje
razprave o ureditvi socialnih storitev splošnega pomena v EU. Razprava naj bi
se razvijala v smeri priznavanja specifičnosti teh storitev, razvijanja
skladnega evropskega okvirja za socialne storitve, ki bo upošteval in spoštoval
nacionalne tradicije, ter oblikovanja metodologije za določanje standardov
kakovosti za nekatere vrste storitev. 
V drugi polovici leta pričakujemo tudi Sporočilo Komisije o
prenovljeni zavezi na področju socialne pravičnosti v Evropi: poglabljanje
odprte metode usklajevanja na področju socialne zaščite in socialne
vključenosti. Poglabljanje odprte metode usklajevanja pomeni pomagati državam
članicam, da jasneje opredelijo izziv socialnega vključevanja in vrzeli v
svojih sistemih socialne zaščite ter najustreznejše politike za njihovo odpravljanje
z natančnejšim spremljanjem in primerjalnimi analizami ter da se bolje
osredotočijo na politike in mehanizme za izvajanje teh politik. 
Mladina 
Področju mladine in mladinski politiki se posveča vedno več
pozornosti. Mladinska politika in skrb za mlade, zagotavljanje enakih možnosti
za vse mlade, spodbujanje prostovoljnih dejavnosti in raznolikosti postajajo
zelo pomembni dejavniki v EU prihodnosti, ki prispevajo k uspešnosti lizbonske
strategije in s tem konkurenčnosti EU. 
Nadaljevalo se bo izvajanje Evropskega pakta za mlade, ki je
bilo podkrepljeno s Sporočilom Evropske komisije: Spodbujanje polne udeležbe
mladih v izobraževanju, zaposlovanju in družbi. Ukrepi so namenjeni boljšemu,
zgodnejšemu in večjemu investiranju v mlade, da bi izboljšali njihovo
izobrazbo, zaposlitev, vključenost v družbo, zdravje in aktivno državljanstvo.
Sporočilo poudarja medsektorski pristop. 
V letu 2008, imenovanem za evropsko leto medkulturnega
dialoga, bo velik poudarek dan mladim in medkulturnemu dialogu. Slovenija si bo
tudi v prihodnje prizadevala za spodbujanje medkulturnega dialoga med mladimi,
ki ga je začela že v času svojega predsedovanja. 
V času francoskega predsedovanja bo pozornost posvečena
nadaljnjemu razvijanju področja prostovoljnih dejavnosti mladih in pripravi
priporočila / deklaracije Sveta o promociji prostovoljnih dejavnosti in razvoju
civilne družbe. Pomembno področje bo tudi zdravje mladih, o čemer bo Svet
predvidoma novembra 2008 sprejel resolucijo. 
Slovenija bo tudi v prihodnje podpirala ukrepe, ki jih bodo
države članice in Evropska komisija izvajale po odprti metodi usklajevanja v
mladinskem sektorju. V letu 2008 bo opravljena evalvacija dosedanjega okvira,
ki bo izhodišče za oblikovanje novega sodelovanja v času češkega predsedovanja,
s ciljem doseči sklepe v času švedskega predsedovanja. Slovenija bo dejavno
sodelovala v procesu evalvacije in v napovedanih razpravah. 
V času predsedovanja prihodnjega tria se bo Slovenija
zavzemala za nadaljnje spodbujanje strukturnega dialoga med mladimi in institucijami
na vseh področjih, ki zadevajo mlade. Še zlasti je treba naprej krepiti
strukturni dialog na lokalni ravni. Mladim je treba predstaviti možnosti za
sooblikovanje politik in jih pritegniti k sodelovanju. Slovenija bo spodbujala
poklicno in družbeno vključevanje mladih, s posebnim poudarkom na družbenem
vključevanju mladih z manj priložnostmi. 
Za izvajanje in uresničevanje mladinskih politik je zelo
pomemben program Mladi v akciji (2007–2013). Slovenija (Urad RS za mladino) bo
dejavno sodelovala v programskem odboru. V letu 2008 bo pripravljena evalvacija
programa Mladina, v okviru katere bo potekala razprava o učinkih, lahko pa bo
morebitni korektiv programa Mladi v akciji. 
Demografske spremembe 
Demografske spremembe ostajajo eden izmed najresnejših
izzivov, pred katerimi je danes EU. Velika večina držav članic se sooča z
daljšo življenjsko dobo prebivalstva, nizko stopnjo rodnosti ter posledično
staranjem prebivalstva. Vse to pa prinaša resne posledice za delovanje sistemov
pokojninskega in zdravstvenega zavarovanja in s tem za stabilnost javnih
financ. Da bi se EU lažje spopadala z omenjenimi izzivi, je nujno imeti
kontinuirano dejavno politiko in ukrepati na nacionalni in na evropski ravni.
Prihodnji trio bo zato to problematiko ohranil visoko na političnem dnevnem
redu ter spodbujal izmenjavo informacij ter dobrih praks, npr. v okviru
Evropskega zavezništva za družine, in nadaljnja prizadevanja za boljše
usklajevanje poklicnega in družinskega življenja ter za krepitev sožitja med
generacijami. 
ENAKOST SPOLOV IN NEDISKRIMINACIJA 
Evropska komisija bo nadaljevala in poglobila dosedanja
prizadevanja za krepitev enakosti spolov in odpravo vseh oblik diskriminacije. 
Na podlagi Sporočila Komisije: Odprava razlike v plačilu med
ženskami in moškimi bo v letu 2009 pripravljena naslednja pobuda v zvezi z
odpravo razlik v plačilu med ženskami in moškimi. Prav tako Evropska komisija
pripravlja pobudo za revizijo Direktive o enakem obravnavanju moških in žensk,
ki se ukvarjajo z dejavnostjo, vključno s kmetijstvom, ali pa so samozaposleni,
ter o varstvu samozaposlenih žensk med nosečnostjo in materinstvom. 
V skladu z zavezami Sveta se bo nadaljeval proces
sistematičnega spremljanja izvajanja pekinških izhodišč za ukrepanje, in sicer
z razvojem novih indikatorjev za spremljanje položaja žensk in enakosti spolov
na kritičnih področjih, opredeljenih v izhodiščih za ukrepanje, ter s
spremljanjem stanja na področjih, kjer so bili indikatorji že razviti. 
Na področju boja proti diskriminaciji namerava Evropska komisija
v letu 2008 objaviti predlog direktive o izvajanju načela enakega obravnavanja
oseb zunaj področja zaposlovanja, in sicer za področje invalidnosti. Člen 13
Pogodbe ES zagotavlja pravno podlago za ustrezno ukrepanje EU na področju boja
proti diskriminaciji zaradi spola, rase ali narodnosti, vere ali prepričanja,
invalidnosti, starosti ali spolne usmerjenosti, vendar začne načelo
nediskriminacije učinkovati šele, ko ga predpiše direktiva ali drug instrument
v skladu s členom 13. 
ZDRAVJE IN POTROŠNIKI 
Zdravje 
Evropska komisija je napovedala predložitev zakonodajnega
predloga o pravicah bolnikov na področju čezmejnega zdravstvenega varstva, ki
naj bi nadomestil že napovedani in nekajkrat preloženi predlog direktive v
zvezi z zdravstvenimi storitvami, v širšem sklopu socialnih ukrepov. Težišče
novega predloga bo po napovedih Evropske komisije na večji pravni varnosti in
jasnosti glede dostopnosti do zdravstvenih storitev v drugih državah članicah,
na zagotavljanju kakovosti in varnosti ter opredelitvi prednostnih področij
sodelovanja zdravstvenih sistemov držav članic. Gre nedvomno za zahtevna in
politično občutljiva vprašanja, kjer bo treba poiskati uravnotežene rešitve med
pristojnostjo ter odgovornostjo držav članic za organizacijo in trajnostno delovanje
nacionalnih sistemov zdravstvenega varstva, spoštovanjem znotraj EU potrjenih
skupnih temeljnih vrednot in načel delovanja teh sistemov ter sodno prakso
Sodišča Evropske skupnosti glede veljave načel svobodnega pretoka storitev na
notranjem trgu pri zdravstvenih storitvah. Obravnava predloga naj bi se začela
v drugi polovici leta 2008. S tem je povezano tudi drugo pomembno področje, na
katerem pričakujemo pobude Evropske komisije, tj. skupen pristop k obvladovanju
posledic pomanjkanja in mobilnosti zdravstvenih kadrov znotraj EU za delovanje
zdravstvenih sistemov in zagotavljanje kakovosti in varnosti zdravstvenih
storitev. 
Na podlagi Sporočila Komisije o darovanju in presajanju
organov, sklepov Sveta, usmeritev Evropskega parlamenta ter širokega posvetovanja
s strokovno javnostjo bo v drugi polovici leta 2008 Evropska komisija
pripravila Akcijski načrt za sodelovanje med državami članicami, ki bo
namenjeno izboljšanju kakovosti in varnosti organov, povečanju razpoložljivosti
organov ter razvoju sistemov transplantacijskih dejavnosti. Z direktivo, ki naj
bi zagotovila osnovne standarde kakovosti in varnosti organov, pa naj bi bila
predpisana načela in tehnične zahteve za darovanje, preskrbo, testiranje,
prevoz in razdeljevanje organov. Slovenija je že podprla tesnejše sodelovanje
in ukrepanje na tem področju na ravni EU, pri konkretnih rešitvah pa se bo
zavzemala za tako raven skupnih določil, ki bo zagotavljala kakovost in varnost
pridobivanja in presajanja organov ter kljub različni razvitosti zdravstvenih
sistemov v EU omogočala napredek te dejavnosti. 
V širšem kontekstu podpore EU izboljšanju kakovosti
zdravstvenih storitev in varnosti bolnikov je za konec leta 2008 napovedano
Sporočilo Komisije o varnosti bolnikov s predlogom priporočil Sveta o varnosti
bolnikov ter preprečevanju in nadzoru nad bolnišničnimi okužbami. Slovenija bo
tem pobudam posvetila posebno pozornost v okviru nadaljevanja dejavnosti
slovenskega predsedstva na področju antimikrobne rezistence in uresničevanja
sklepov Sveta, sprejetih v juniju 2008. 
Obvladovanje zdravstvenih groženj je ključni element
varovanja zdravja državljanov v EU in ena od prednostnih nalog evropske
zdravstvene strategije. Ukrepi za učinkovitejšo koordinacijo delovanja
nacionalnih zdravstvenih sistemov in podporo izboljšanju sposobnosti držav
članic za obvladovanje pandemij, bioloških in drugih novih groženj za javno
zdravje bodo prednostna tema razprav na politični ravni med francoskim
predsedovanjem v drugi polovici leta 2008. 
Na podlagi sklepov Sveta bo Evropska komisija v letu 2009
pripravila Akcijski načrt EU za obvladovanje raka, ki naj bi obravnaval vse
vidike celovitega multidisciplinarnega obvladovanja raka, od preprečevanja,
zgodnjega odkrivanja, diagnosticiranja in zdravljenja do rehabilitacije in paliativne
oskrbe. Za Slovenijo bo to zagotovo ena od prednostnih tem, saj želimo s
podporo konkretnim ukrepom na ravni EU še naprej dejavno prispevati k
zmanjšanju bremena te bolezni in razlik glede pojavljanja, razširjenosti in
preživetja raka ter umrljivosti zaradi njega, ki obstajajo v državah članicah
in med njimi. 
Posebna pozornost bo namenjena sodelovanju v EU na področju
obvladovanja nekaterih resnih obolenj, kot je Alzheimerjeva bolezen, kjer lahko
z združevanjem znanja, izmenjavo izkušenj in skupno podporo raziskovanjem
vzrokov teh obolenj olajšamo dostopnost do ustreznega zdravstvenega varstva in
prispevamo k boljšim izidom zdravljenja. V drugi polovici leta 2008 se
pričakuje Sporočilo Komisije o redkih boleznih, ki bo predvidoma vključevalo
tudi predlog priporočil Sveta. 
Na področju eZdravja bomo posebno pozornost namenili razvoju
in uvajanju telemedicine in drugih inovativnih orodij za obvladovanje kroničnih
bolezni, ki je bilo kot prednostna naloga opredeljeno v Portoroški deklaraciji
o ključnih ciljih nadaljnjega uvajanja eZdravja v EU v času našega
predsedovanja. 
Po zaključku posvetovanja o Zeleni knjigi o duševnem zdravju
in sprejetju Evropskega pakta o duševnem zdravju, načrtovanem ob koncu
slovenskega predsedovanja, s katerim naj bi spodbudili odgovornost držav za
vlaganje v duševno zdravje, je v obdobju 2009–2010 možno pričakovati predlog
priporočil Sveta. 
Zdravila in medicinski pripomočki 
Na področju zdravil in medicinskih pripomočkov se bo
nadaljevala obravnava predloga direktive v zvezi s spremembami pogojev
dovoljenj za promet z zdravili. 
Na podlagi sklepov Sveta, ki so bili sprejeti v času
slovenskega predsedovanja, ter rezultatov javnega posvetovanja pričakujemo
predlog sprememb obstoječih predpisov o zagotavljanju informacij bolnikom o
zdravilih, ki naj bi bile kakovostne, objektivne, zanesljive, popolne,
razumljive in nepromocijske. Ključna odprta vprašanja pri teh spremembah so
oblikovanje meril za razlikovanje med informacijo in oglaševanjem, možnosti
nadzora nad informacijami in informacijskimi potmi ter načini dostopa do teh
informacij glede na razlike med državami članicami v razvitosti in uporabi
informacijskih sredstev. 
Pričakujemo tudi nove predloge Evropske komisije v zvezi s
ponarejenimi zdravili, predvidoma še v letu 2008, revizijo zakonodaje o
farmakovigilanci in medicinskih pripomočkih ter Sporočilo Komisije v zvezi z
enotnim trgom z zdravili. 
Živila 
Na področju živil se bo v drugi polovici leta 2008
nadaljevala obravnava predloga sprememb in dopolnitev uredbe v zvezi z novimi
živili in novimi živilskimi sestavinami. Predlog uvaja dve pomembni novosti:
prvič, vzpostavljen bo centraliziran postopek za odobritev novih živil, po
katerem bo Evropska agencija za varnost živil odgovorna za izvedbo ocene
tveganja, in drugič, omogočen bo drugačen postopek odobritve za nova živila, ki
imajo v tretji državi zgodovino varne uporabe. Sprejetje lahko pričakujemo v
začetku leta 2009. 
Na področju označevanja živil je na začetku letu 2008
Evropska komisija sprejela predlog uredbe o zagotavljanju informacij o živilih
potrošniku. Ta predlog bo vključeval prejšnji direktivi o označevanju hranilne
vrednosti živil in splošnem označevanju živil. Cilj novega predloga je, da
uredi označevanje živil na način, ki bo omogočil dosledno označevanje,
razumljivost označb in preglednost, tako da bo označevanje zagotavljalo
potrošnikom vse potrebne informacije o živilih ter postavilo skupna pravila, ki
bodo zagotovila, da ne bo oviran prost pretok blaga. Novost v predlogu je
obvezno označevanje hranilne vrednosti, ki po sedanji veljavni zakonodaji ni
obvezno, razen kadar se na živilu uporabijo prehranske trditve. Nasprotujoča
mnenja pričakujemo tudi glede velikosti označbe, ki jo predvideva sedanji
predlog. Predvideni rok za zaključek prve obravnave Evropskega parlamenta je
začetek leta 2009. 
Potrošniki 
Visoka stopnja zaščite potrošnikov je ena od bistvenih
sestavin dobro delujočega notranjega trga. Prihodnja predsedstva se bodo na tem
področju posvetila reviziji pravnega reda na podlagi predloga okvirne direktive
o pogodbenih pravicah potrošnikov, ki ga pričakujemo jeseni 2008. Skupni cilj
revizije pravnega reda je poenostaviti in izboljšati usklajenost ureditvenega
okvira v zvezi s potrošniki ter tako okrepiti pravno varnost potrošnikov in
podjetij. Pravni instrument bo združeval kodifikacijo in razveljavitev delov
veljavnih direktiv ter uzakonitev novih pravil. 
Svet EU bo tudi nadaljeval prizadevanja za čim hitrejši
zaključek zakonodajnega postopka glede revizije Direktive o varnosti igrač in
Direktive o varstvu potrošnikov v zvezi z nekaterimi vidiki časovnega zakupa
dolgoročnih počitniških proizvodov, nadaljnje prodaje in zamenjave. 
Šport 
V drugi polovici leta 2008 in v letu 2009 se bodo odvijale
dejavnosti na področjih, ki so zajeta v Beli knjigi o športu, sprejeti leta
2007. Republika Slovenija se že vključuje in se bo tudi v prihodnje dejavno
vključevala v uresničevanje priporočil bele knjige, ki jih posreduje akcijski
načrt »Pierre de Coubertin«, predvsem na področju zdravja in športa, boja proti
dopingu in prostovoljstva v športu. Posebej velja poudariti dejavno udeležbo
Slovenije pri oblikovanju delovne skupine za uresničevanje priporočil bele
knjige s temeljno nalogo, da pripravi prednostne naloge ukrepanja in športni
program Evropske komisije. Slovenija bo dejavna pri postavitvi skupne
športno-informacijske mreže EU in se bo intenzivno vključevala v proces
integracije s pomočjo športa, kar je tesno povezano z evropskim letom
medkulturnega dialoga. 
KULTURA IN AVDIOVIZUALNA POLITIKA 
Kultura 
Kulturni odnosi in kulturno življenje v EU temeljijo na
spoštovanju različnosti, a obenem tudi na skupnih temeljih, podobnostih in
sosedstvu. Kulturi in medkulturnemu dialogu, ki mu je posvečeno leto 2008, se
priznava velik pomen pri učenju razumevanja vrednot, razumevanju med kulturami,
socialni usklajenosti in stabilnosti, ki temeljijo na načelu sprejemanja drugih
z vsemi njihovimi različnostmi ter na načelu svobode izražanja. 
Slovenija si bo še naprej prizadevala za nadaljnji razvoj
medkulturnega dialoga, ki mora postati trajen proces. Zavzemala se bo za
pospeševanje procesov, ki bodo kulturo utrdili kot horizontalni element
različnih politik na EU ravni ter si prizadevala za vključitev načel
medkulturnega dialoga, vključno s pospeševanjem medkulturnih izmenjav ter
medkulturnih kompetenc, v vsa relevantna področja zunanje politike, v skladu s
sklepi Evropskega sveta in Deklaracije predsedovanja, sprejete na ljubljanski
konferenci »Nove paradigme, nove poti – kultura v EU zunanjih odnosih«. 
Na podlagi Sporočila Komisije o evropski agendi za kulturo v
svetu globalizacije, sprejetega leta 2007, je v času slovenskega predsedovanja
nastal Delovni načrt na področju kulture za leta 2008–2010. Slovenija si bo
prizadevala za njegovo učinkovito izvajanje. Vsebine delovnega načrta so:
spodbujanje večje mobilnosti umetnikov in drugih strokovnjakov na področju
kulture; zagotavljanje boljše dostopnosti kulture; razvoj podatkov, statistike
in metodologij na kulturnem področju ter izboljšanje njihove primerljivosti;
čim bolj učinkovit izkoristek potenciala kulturnih in ustvarjalnih panog
(zlasti malih in srednjih podjetij) ter izvajanje Konvencije UNESCO. 
Prihodnji predsedujoči trio se bo posvečal predvsem boljši
dostopnosti do kulture (s poudarkom na otrocih in mladini), iskanju sinergij
med kulturo in izobraževanjem, promociji kulturne raznolikosti v kontekstu
Unescove konvencije ter razvoju statistik na področju kulture. Na področju
zaščite kulturne dediščine se bo nadaljevalo delo na digitalizaciji kulturnih
vsebin; nadaljnji razvoj se pričakuje tudi na področju digitalnih knjižnic. V
ospredju bo boj proti nezakonitemu prometu z umetninami in arhivi. Velik
poudarek bo tudi na spodbujanju mobilnosti umetnikov in umetniških zbirk. Prav
tako bo velika pozornost usmerjena v prispevek kulturnih in kreativnih
industrij k rasti in zaposlovanju. 
Avdiovizualna politika 
Na področju avdiovizualne politike si bo Slovenija
prizadevala za sprejetje novega programa za zaščito otrok pri uporabi interneta
in drugih komunikacijskih tehnologij. Namen programa je spodbujanje varnejše
rabe interneta in drugih komunikacijskih tehnologij, zlasti za otroke, ter boj
proti nezakonitim vsebinam in škodljivemu vedenju na spletu. Program pomeni
nadaljevanje obstoječega programa »Varnejši internet plus«. 
Nadaljevalo se bo delo na področju ustvarjalnih vsebin na
spletu na enotnem trgu in na promociji kulturne ustvarjalnosti v digitalni
dobi. Sporočilo je Evropska komisija sprejela januarja 2008. Cilj Evropske
komisije je: na podlagi rezultatov posvetovalnega procesa, ki se je zaključil
februarja 2008, in z namenom dopolniti pobude, ki že obstajajo v okviru
Strategije i2010, začeti nadaljnje dejavnosti za podporo in razvoj inovativnih
poslovnih modelov ter pripravo čezmejnega zagotavljanja različnih spletnih
storitev z ustvarjalnimi vsebinami. S to temo je zelo povezana zaščita
intelektualne lastnine in boj proti piratstvu, kar bo predvidoma tudi na
dnevnem redu predsedovanja prihodnjega tria. 
Evropska komisija je 24. aprila 2008 objavila Sporočilo o zaščiti
potrošnikov, še posebej mladoletnih, pri uporabi videoiger, ki se bo
obravnavalo v drugi polovici leta 2008. Pri tem gre predvsem za uvedbo
označevanja video in računalniških iger, usklajenega na evropski ravni.
Slovenija bo podprla prizadevanja na tem področju. 
Francosko predsedstvo je napovedalo tudi obravnavo državnih
pomoči na področju javne radiotelevizije in filma, kar je tudi za Slovenijo
izredno pomembno področje in ga bo treba pozorno spremljati. 
TRAJNOSTNI RAZVOJ 
Strategija trajnostnega razvoja 
Evropski svet je decembra 2007 obravnaval prvo Poročilo
Evropske komisije o izvajanju prenovljene Strategije trajnostnega razvoja EU.
Strinjal se je, da cilji in prednostne naloge v okviru sedmih ključnih izzivov
te strategije ostanejo nespremenjeni in da se je v prihodnje treba osredotočiti
predvsem na učinkovito izvajanje na vseh ravneh. Prav tako bo treba tesneje
povezati strategijo EU z nacionalnimi strategijami trajnostnega razvoja. Večjo
pozornost pa bo treba nameniti tudi trajnostni prometni politiki in okolju
prijaznejšim oblikam prevoza. 
Evropska komisija mora do junija 2009 pripraviti drugo
Poročilo o izvajanju prenovljene Strategije trajnostnega razvoja EU ter v njem
opredeliti časovni načrt in prednostne naloge za prihodnje. To temo bodo
obravnavale vse pristojne sestave Sveta EU. Sledila bo obravnava na decembrskem
Evropskem svetu, pri čemer bo Evropski svet upošteval tudi prednostne naloge
lizbonske strategije. 
Maja 2009 bo v New Yorku potekalo sedemnajsto zasedanje
Evropske komisije ZN za trajnostni razvoj, na katerem bo v razpravi o politikah
tretjega izvedbenega cikla posebna pozornost namenjena kmetijstvu, razvoju
podeželja, sušam, širjenju puščav in Afriki. 
Trajnostni razvoj je sestavni del izbranega razvojnega modela
v Sloveniji. Slovenija je v letu 2005 sprejela Strategijo razvoja, ki ustreza
tudi merilom strategije trajnostnega razvoja. Glede na zahteve Evropske
komisije bo Slovenija v letu 2008 oziroma 2009 pripravila nacionalni prispevek
za drugo Poročilo o napredku pri izvajanju prenovljene Strategije trajnostnega
razvoja EU. Pripravljeno bo tudi nacionalno poročilo za Komisijo ZN za
trajnostni razvoj. Slovenija bo s pripravami na poročanje o izvajanju
Strategije razvoja Slovenije pričela že v letu 2008. Za doseganje trajnostnega
razvoja v regijah je pri oblikovanju razvojnih politik nujno upoštevanje
raznolikih prostorskih potencialov. 
V skladu s sklepi vrha ZN o trajnostnem razvoju iz leta 2002
sodita trajnostna potrošnja in proizvodnja, skupaj z okoljskim akcijskim
načrtom EU in prenovljeno Strategijo trajnostnega razvoja EU, med ključne
vidike trajnostnega razvoja. Na tej podlagi in v skladu s političnimi
usmeritvami Evropskega sveta je Evropska komisija po opravljeni javni obravnavi
pripravila Akcijski načrt EU za trajnostno potrošnjo in proizvodnjo ter
Akcijski načrt za trajnostno industrijsko politiko, katerima bo svojo pozornost
namenila tudi Slovenija. Bistven element obeh je začetek nove politike do
proizvodov, ki spodbuja inovacije tehnologij, izdelkov in storitev z nizko
vsebnostjo ogljika in učinkovitejšo rabo energije ter manjšim onesnaževanjem.
Akcijska načrta bo dopolnila razširjena Direktiva o izdelkih, ki rabijo
energijo, v povezavi s prostovoljnimi »standardi delovanja“. Te standarde bodo
na mednarodni ravni podprli mednarodni sektorski sporazumi. Poleg tega se bodo
izvajali pomembni ukrepi za spodbujanje inovacij (npr. evropska shema za
preverjanje okoljske tehnologije), podpirali se bodo razumnejša potrošnja (tudi
z revizijo znaka za okolje) in ukrepi za pomoč industriji, da se dosežejo bolj
trajnostni proizvodni procesi (tudi z revizijo sistema Skupnosti za okoljsko
ravnanje in presojo ter programa za okoljsko usklajenost za mala in srednja
podjetja), ter pobude za bolj trajnostna javna in zasebna naročila. Slovenija
bo predvidoma do konca leta 2008 pripravila Akcijski načrt za zelena javna
naročila in v letu 2008 pričela s sistematičnim izvajanjem teh načel. 
Pomorska politika 
EU bo na področju oblikovanja skupne evropske pomorske
politike nadaljevala delo v skladu z Modro knjigo o skupni evropski prometni
politiki in njenim akcijskim načrtom. V letih 2008 in 2009 bo Evropska komisija
predstavila vrsto pobud, med drugim na področju pomorstva in ribištva, ki bodo
temeljile na trajnostni rabi morja. Evropska komisija bo Evropskemu svetu
poročala o doseženem napredku na tem področju decembra 2009. 
EU bo spodbujala predvsem upravljanje in varovanje na morju s
krepitvijo usklajevalnih mehanizmov in usklajevanja dela med evropskimi
agencijami ter v zvezi s tem tudi spodbujala zagon pilotnega projekta v
Sredozemlju. Kar zadeva izboljšanje morskega okolja, pa cilje skupne pomorske
politike dopolnjujejo izvajanje Okvirne direktive o morski strategiji, Akcijski
načrt o vodah ter predpisi o uporabi detergentov in fosfatov. 
Strategija glede Baltskega morja 
Svet EU bo na podlagi strategije EU za regijo Baltskega
morja, ki naj bi jo pripravila Evropska komisija na pobudo Evropskega
parlamenta in Evropskega sveta predvidoma do junija 2009, sprožil dejavno
razpravo o prihodnosti tega območja. Strategija EU za regijo Baltskega morja se
bo s pomočjo evropskih politik posvetila zlasti nujnim okoljskim izzivom,
povezanim z Baltskim morjem. Pozornost bo namenjena tudi drugim regijskim
izzivom, kot so krepitev rasti in konkurenčnosti, promocija poglobljene tržne
usmerjenosti in boj proti organiziranemu kriminalu. Strategija naj bi pospešila
regijsko kohezijo, okrepila povezovanje z drugimi deli Unije in ustvarila
pogoje za učinkovitejšo in bolj ciljno usmerjeno porabo obstoječih sredstev.
Svet EU naj bi strategijo sprejel do jeseni 2009. 
OKOLJE 
EU bo nadaljevala s prizadevanji za doseganje ambicioznih
ciljev na področju varstva okolja, ki so opredeljeni v Šestem okoljskem akcijskem
programu za obdobje 2004–2012 in v prenovljeni Strategiji trajnostnega razvoja
EU, ki je bila sprejeta junija 2006 na zasedanju Evropskega sveta. 
Poleg podnebnih sprememb, ki so opredeljene v posebnem
poglavju, bo na področju varstva okolja v ospredju delovanja Slovenije še vedno
tudi ohranjanje biotske raznovrstnosti. 
Biotska raznovrstnost 
Ohranjanje biotske raznovrstnosti sodi med pomembne globalne
izzive. Prizadevanja EU za zaustavitev upadanja biotske raznovrstnosti na
mednarodni in evropski ravni se bodo v skladu z veljavnimi strateškimi
dokumenti nadaljevala tudi v letih 2008 in 2009. Evropska komisija bo še v letu
2008 pripravila Vmesno poročilo o izvajanju akcijskega načrta o biotski
raznovrstnosti, katerega cilj je zagotoviti informacije o trenutni stopnji
napredka pri izvajanju akcijskega načrta in poudariti pomembna področja glede
na obveznosti za leto 2010. Vrsto dejavnosti bo vzpodbudilo tudi 9. srečanje
Konvencije ZN o biološki raznovrstnosti in 4. srečanje Kartagenskega protokola o
biološki varnosti, ki je potekalo maja 2008 v Bonnu (začele pa se bodo tudi
priprave na srečanje COP 10 v letu 2010). Pomembno vlogo bodo imele tudi
študije o ekonomskih učinkih upadanja biotske raznovrstnosti. V okviru biološke
varnosti bo posebna pozornost namenjena mednarodnemu režimu glede gensko
spremenjenih organizmov. Glede na sklepe konference pogodbenic Konvencije o
biološki raznovrstnosti v Bonnu bo v naslednjem osemnajstmesečnem obdobju treba
povezati proces izvajanja Akcijskega načrta z Balija z dejavnostmi za
ohranjanje biotske raznovrstnosti, s poudarkom zlasti na varstvu morskih
območij zunaj nacionalnih pristojnosti in nadaljevanju priprave mednarodnega
režima za dostop do genskih virov in pravično delitev koristi, ki izhajajo iz
njihove rabe. 
Posebna pozornost bo posvečena tudi izvajanju Direktive o
habitatih ter povezavam med biotsko raznovrstnostjo, ekosistemskimi uslugami in
podnebnimi spremembami. V tem okviru je pomembno tudi trajnostno gospodarjenje
z gozdovi. Treba je doseči ravnotežje med energetskimi potrebami in uporabo
gozdne biomase na tak način, da z gozdovi gospodarimo trajnostno. Kar zadeva
uporabo gozdne biomase za proizvodnjo biogoriv druge generacije, je ključnega
pomena trajnostno ravnanje. Upoštevati je treba vse vplive na ekosistemske
usluge gozdov. V tej luči so še zlasti pomembna trajnostna merila za
proizvodnjo biogoriv, ki se pripravljajo in bodo v pomoč pri promociji biogoriv
druge generacije. 
Načini za povečanje sinergije med politikama podnebnih
sprememb in biotske raznovrstnosti so bili visoko na dnevnem redu devetega
zasedanja konference pogodbenic Konvencije o biološki raznovrstnosti, ki je
potekala maja 2008 v Bonnu. V tem okviru so še zlasti pomembne razprave o
biogorivih in njihovem učinku na biotsko raznovrstnost. Prav tako so ključne
razprave o krčenju gozdov po izteku prvega kjotskega obdobja, torej po letu
2012. Evropska komisija pripravlja kot prispevek za razpravo na mednarodni
ravni Sporočilo o načinih zmanjševanja emisij toplogrednih plinov in izgube biotske
raznovrstnosti iz naslova krčenja gozdov v deželah v razvoju. Sporočilo naj bi
bilo pripravljeno do konca leta 2008. 
Gozdna biotska raznovrstnost, energetika in podnebne
spremembe so medsebojno povezane vsebine, ki so v ospredju prozornosti. O njih se
razpravlja na različnih ravneh – tako znotraj EU kakor tudi v mednarodnem
okviru, pa tudi nacionalno oziroma lokalno. Gre za kompleksna in občutljiva
vprašanja, ki zahtevajo pravo ravnotežje med različnimi, a enako pomembnimi
cilji, kot so ohranitev gozdnih ekosistemov, biotska raznovrstnost,
prilagajanje podnebnim spremembam, varnost oskrbe z energijo ter gospodarska
dejavnost. Na te zadeve je treba gledati celovito. Izboljšati je treba
učinkovitost ter načine delovanja, na ravni Skupnosti in v mednarodnem okviru. 
Evropska komisija bo pripravila tudi Sporočilo o možnih
politikah za spopadanje s tujerodnimi invazivnimi vrstami, katerega cilj je
predstaviti možne politike za zmanjšanje ogroženosti naravne dediščine EU
zaradi prihoda tujerodnih vrst v EU. Na podlagi študije, ki je v pripravi, bodo
za obdobje 2009–2010 predlagani dodatni ukrepi proti invazivnim vrstam. Namen
teh ukrepov bo preprečiti in nadzorovati prihod invazivnih tujih vrst in tako
zaščititi evropsko biotsko raznovrstnost. 
Slovenijo odlikuje visoka stopnja biotske raznovrstnosti, ki
zagotavlja potenciale za visoko bivanjsko kakovost državljanov ter za razvoj
različnih oblik turizma, gospodarstva, energetike itd. Aktualnih groženj
biotski raznovrstnosti je v Sloveniji kar nekaj, od podnebnih sprememb,
naraščajočega tranzitnega in osebnega cestnega prometa, neustreznega
prostorskega načrtovanja in posledične fragmentacije habitatov, neustreznega
upravljanja z vodami in gozdovi do tujerodnih invazivnih vrst. Ključne
dejavnosti bodo usmerjene v zmanjševanje emisij toplogrednih plinov in na
ukrepe za prilagajanje podnebnim spremembam ter ustrezno upravljanje z območji
v Naturi 2000. Slovenija bo v skladu z navodili Evropske komisije pripravila
nacionalno poročilo o izvajanju akcijskega načrta o biotski raznovrstnosti ter
si prizadevala za čimprejšnje sprejetje aktov v zvezi s tujerodnimi invazivnimi
vrstami. 
Okoljske tehnologije 
Okoljske tehnologije so pomemben instrument za doseganje
okoljskih in podnebnih ciljev, hkrati pa nudijo priložnost za krepitev
konkurenčnosti evropskega gospodarstva. Z vprašanjem, kako izrabiti njihov
potencial, se bo ukvarjalo kar nekaj sestav Sveta EU. Precejšnja pozornost bo
posvečena popolnemu izvajanju Akcijskega načrta za okoljske tehnologije (ETAP).
V ospredju bo tudi strategija za promocijo okoljskih inovacij in vzpostavitev
evropskega sistema za verifikacijo okolju prijaznih tehnologij. 
Slovenija bo v najkrajšem možnem času pripravila načrt (angl.
»roadmap«) za spodbujanje okoljskih tehnologij, saj je to eden od ključnih
sektorjev, kjer obstajajo možnosti sinergije med cilji lizbonske strategije
(inovacije, poslovne priložnosti, nova in kakovostna delovna mesta ter
varovanje okolja). 
Kemikalije 
V času naslednjega tria se predvideva za Slovenijo zelo
pomembno intenzivno delo na reviziji zakonodaje o dajanju biocidnih proizvodov
v promet in na usklajevanju postopkov dovoljevanja biocidnih proizvodov med
pristojnimi organi držav članic EU. Nadaljuje se tudi pospešeno delo držav
članic v okviru enotnega postopka ocenjevanja biocidnih aktivnih snovi.
Republika Slovenija za te potrebe ocenjuje tri dosjeje z več vrstami uporabe.
Predvidevajo se intenzivnejša obravnava in zaključek pogajanj o revidirani
direktivi o odpadni električni in elektronski opremi ter začetek obravnave
predloga direktive o omejevanju uporabe nekaterih nevarnih snovi v električni
in elektronski opremi, revidirane uredbe o snoveh, ki škodljivo delujejo na
ozonski plašč in revidirane direktive Seveso. Zaključen naj bi bil tudi
postopek prilagajanja sistema razvrščanja in označevanja mednarodnemu sistemu
Združenih narodov. V okviru postopkov komitologije bo sprejeta vrsta izvedbenih
aktov Uredbe REACH. 
V tem času bodo potekale priprave na četrto konferenco
pogodbenic Rotterdamske konvencije o PIC-postopku in delovno skupino o živem
srebru (angl. »OEWG – Open-ended Working Group«), ki sta predvideni za oktober
2008, ter na drugo konferenco o mednarodni strategiji ravnanja s kemikalijami
in četrto konferenco pogodbenic Stockholmske konvencije o obstojnih organskih
onesnaževalih ter drugo zasedanje delovne skupine za živo srebro (OEWG), ki
bosta maja 2009. Nekaj več pozornosti bo posvečeno tudi pripravi na šesto
zasedanje Medvladnega foruma za kemijsko varnost, ki bo septembra 2008. 
Za Slovenijo so velikega pomena zlasti nadaljnja obravnava in
sprejetje predloga uredbe o kozmetičnih proizvodih in čimprejšnja poenostavitev
Direktive o omejitvah uporabe nekaterih snovi v električni in elektronski
opremi. Poleg tega se bodo pristojni slovenski organi prednostno vključevali v
procese in dejavnosti za izvajanje nove evropske kemijske zakonodaje REACH in v
tem okviru tvorno delovali v odborih Evropske kemijske agencije v Helsinkih in
v ustreznih delovnih telesih Evropske komisije. 
Zrak 
Na področju kakovosti zraka se bodo končale obravnave
revidirane Direktive o določitvi mejnih vrednosti žveplovega dioksida,
dušikovega dioksida in dušikovih oksidov, trdnih delcev in svinca v zunanjem
zraku in Direktive o emisijah iz velikih kurilnih naprav ter Direktive o nacionalnih
zgornjih mejah emisij za nekatera onesnaževala zraka. Za kakovost zraka bo
velikega pomena tudi Uredba CO2 in vozila, katere obravnava naj bi se končala
najpozneje v letu 2009. 
Na mednarodnem področju bodo potekale priprave na zasedanje
konference pogodbenic Dunajske konvencije o varstvu ozonskega plašča in
Ženevske konvencije o čezmejnem onesnaževanju zraka na velike razdalje. 
Za Slovenijo so predlogi aktov EU, ki vplivajo na izboljšanje
kakovosti zraka, zelo pomembni. Slovenija bo namenila posebno pozornost
ustrezni obravnavi predlogov na področju kakovosti zraka, še zlasti na ravni
Sveta EU. Po sprejetju omenjenih predlogov aktov se bo Slovenija osredotočila
na njihov ustrezen prenos v nacionalno zakonodajo, pa tudi na njihovo
učinkovito izvajanje. 
Mednarodno okoljsko upravljanje 
EU si bo v skladu s sklepi Evropskega sveta iz junija 2005
prizadevala prispevati k izboljšanju mednarodnega okoljskega upravljanja, ki
poteka v okviru širše reforme sistema Organizacije združenih narodov (OZN).
Slovenija bo podpirala prizadevanja za učinkovito reformo sistema mednarodnega
okoljskega upravljanja na globalni ravni. 
Prav tako bo EU nadaljevala s podporo razvoju procesa Okolje
za Evropo v okviru Ekonomske komisije ZN za Evropo in se dejavno vključevala v njegovo
reformo. Slovenija je v času svojega predsedovanja začela s pripravo prispevka
EU k razpravi o reformi procesa Okolje za Evropo, pri čemer bo dejavno
sodelovala tudi v prihodnje. 
PROMET 
Osrednja pozornost bo namenjena trajnostni mobilnosti, ki je
v osrčju prometne politike EU vse od Bele knjige o prometu iz leta 1992. Pomen
trajnostnega pristopa do prometa je bil znova poudarjen v Beli knjigi o prometu
iz leta 2001 in v vmesnem pregledu leta 2006. Cilj je ločiti mobilnost od
njenih negativnih stranskih učinkov, kar je tudi ključnega pomena za doseganje
okoljskih in energetskih ciljev Evropskega sveta do leta 2020. V zvezi s tem se
bo nadaljevalo delo na področju okolju prijaznejšega prometnega sektorja,
skladno s paketom do okolju prijaznega prometa za leto 2008, ter na uspešnem
razvoju sistemov za upravljanje prometa. Zaradi zagotavljanja večje varnosti
prometnega sektorja bo opravljeno tudi večje število inšpekcijskih pregledov.
Evropska komisija bo prav tako postavila temelje prihodnji prometni politiki s
predstavitvijo poglobljene ocene dosežkov in dolgoročnih napovedi. V ospredju
bodo še naprej prizadevanja za doseganje lizbonskih ciljev, med katere sodi
tudi močan, konkurenčen, trajnosten in inovativen prometni sistem EU, ki
ustvarja učinkovite prometne tokove in povezave. Dobro delovanje prometne
logistike, inovativni sistemi in stroškovno učinkoviti procesi na tem področju
naj bi prispevali k zmanjšanju emisij ogljikovega dioksida in hkrati h krepitvi
svetovne konkurenčnosti evropskih prometnih industrij. V okviru teh prizadevanj
bo EU na podlagi Bele knjige o prometni politiki pripravila ukrepe za izvajanje
že sprejetih akcijskih programov ter ustrezne akcijske programe za posamezna
področja prometa. Ključna prednostna naloga na področju prometa bo tudi
zagotavljanje uspešnega izvajanja sistema Galileo, ki ga zdaj upravlja Evropska
komisija, in priprava njegovih prihodnjih aplikacij. 
Kopenski promet 
V zvezi z železniškim prometom bo Evropska komisija
predstavila nov zakonodajni predlog o železniškem omrežju, namenjenem predvsem
tovornemu prometu, ki bo vzpodbujal razvoj železniškega omrežja, usmerjenega
pretežno k tovornemu prometu, kar bo omogočilo razbremenitev cestnega prometa
in vzpostavitev okolju prijaznejšega prometnega sistema Skupnosti. Slovenija
načelno podpira razvoj železniškega omrežja, usmerjenega pretežno k tovornemu
prometu. Poleg tega bo EU v okviru ukrepov po paketu na področju okolju
prijaznega prometa z namenom zmanjšanja emisij v prometu predstavila nov
zakonodajni predlog o zmanjšanju hrupa na železnicah. Slovenija podpira
prizadevanja Sveta EU za zmanjšanje emisij v prometu. 
EU bo z namenom ponovno preučiti in konkretizirati nove
povezave s sosednjimi državami in regijami pripravila zakonodajni predlog o
reviziji vseevropskega prometnega omrežja (TEN–T). Slovenija načeloma podpira
revizijo TEN–T, vendar pod pogojem, da se najprej zaključijo dela na že
določenih prednostnih projektih(1). Na tem področju se predvidevajo tudi
nekatere dejavnosti za razvijanje evropskega sistema za upravljanje
železniškega prometa, ki naj bi prispeval k skladnemu razvoju celotnega
vseevropskega omrežja železniških prog v skladu s strategijo EU za prometno
omrežje TEN. Poleg tega bo ena od prednostnih nalog EU na tem področju tudi
zaključiti revizijo prvega železniškega paketa. 
Na področju cestnega prometa je EU s predstavitvijo Zelene
knjige o mestnem prometu: Za novo kulturo mobilnosti v mestih oktobra 2007
pričela z dejavnostmi, s katerimi naj bi mestni prevoz postal učinkovitejši in
okolju prijaznejši. Na podlagi razprav o zeleni knjigi bo Evropska komisija
predstavila Akcijski načrt o mestnem prometu z ustreznimi izvedbenimi ukrepi,
ki bodo pripomogli k razrešitvi problematike mestnega prometa v skladu z načeli
trajnostnega razvoja in bodo pomembni tudi za celostni mestni razvoj. Slovenija
pozdravlja vsa prizadevanja EU na tem področju ter ustrezne ukrepe, zajete v
akcijskem programu za to področje. 
EU bo nadaljevala delo na sprejetju t. i. cestnoprometnega
paketa, ki vsebuje tri zakonodajne predloge, s katerimi ureja dostop do
mednarodnega trga cestnega prevoza blaga, pogoje za opravljanje prevozov v
cestnem prometu in dostop mednarodnega trga avtobusnih prevozov (predlog uredbe
o skupnih pravilih za dostop do trga mednarodnega cestnega prevoza blaga,
predlog uredbe o skupnih pravilih glede pogojev za opravljanje dejavnosti
cestnega prevoznika ter predlog uredbe o skupnih pravilih za dostop do trga
avtobusnih prevozov). Namen teh treh predpisov je zmanjšati izkrivljanje
konkurence in izboljšati spoštovanje zakonodaje cestnoprometnih predpisov s
strani prevoznikov. Prenova predpisov Skupnosti je izrednega pomena glede na
hitro rast sektorja cestnega prometa, ki je eden od stebrov enotnega tržišča in
pretoka blaga in oseb. Za doseganje tega cilja in z namenom nadaljnje
integracije trga cestnega prometa predlagani predpisi ne le racionalizirajo
pravila in nadzorne mehanizme za kabotažo, temveč tudi uvajajo enotne in
izvršljive določbe glede dostopa do opravljanja dejavnosti prevoznika.
Slovenija podpira predloge vseh treh uredb in se z njihovo vsebino načeloma
strinja. 
Ena pomembnejših nalog EU na področju cestnega prometa je
doseči varnost, gospodarsko učinkovitost in prijaznost do okolja v sektorju
osebnih in težkih tovornih vozil. V zvezi s tem bo EU obravnavala vrsto
usklajevalnih ukrepov in dejavno izvajala Evropski akcijski program za varnost
v cestnem prometu. Nadaljnje razprave bodo potekale tudi na področju e-varnosti
(avtomatski klic v sili). Slovenija podpira promocijo varnosti v cestnem
prometu ter vse dejavnosti, ki so namenjene njenemu izboljšanju. Na področju
varnosti kopenskega prometa se bo pričela intenzivna razprava o predlogu
direktive o lažjem čezmejnem pregonu na področju varnosti v cestnem prometu.
Namen politike varnosti EU v cestnem prometu od leta 2001 naprej je prepoloviti
število smrtnih žrtev prometnih nesreč do leta 2010. V obdobju od 2001 do 2007
se je število smrtnih žrtev zmanjšalo za 20 %; da bi dosegli cilj prepolovitve
števila smrtnih žrtev na cestah, pa bi se moralo zmanjšati za 37 %. Ker se je
pregon izkazal kot zelo učinkovit način za zmanjšanje števila smrtnih žrtev, je
Evropska komisija kot del svojega delovnega programa za leto 2007 sprejela
predlog direktive na tem področju. Cilj tega predloga je olajšati kaznovanje
voznikov za prekrške, storjene zunaj države članice, v kateri je vozilo
registrirano. Namen tega sistema je zagotoviti, da se pregon za takšne prekrške
izvaja ne glede na to, kje v EU je bil prekršek storjen in kje je bilo
registrirano vozilo, s katerim je bil storjen prekršek. Slovenija na splošno
predlog direktive podpira. 
Kot sestavni del posvetovanja o trajnostni prometni politiki
se na tem področju pričakuje tudi revizija Direktive o evrovinjeti(2). V skladu
z nalogo Evropske komisije, da začne razvijati splošno uporaben, pregleden in
skladen model ocenjevanja zunanjih stroškov za vse vrste prevoza, ki naj služi
kot osnova za izračun infrastrukturnih dajatev, bo Evropska komisija
predstavila predlog sprememb Direktive o evrovinjeti. Pri tem bo morala
preučiti vse možne alternative glede sestave zunanjih stroškov, ki jih je treba
upoštevati, ob upoštevanju elementov iz Bele knjige: Evropska prometna politika
za 2010 iz leta 2001. Slovenija načelno podpira predlog revizije evrovinjete. 
Evropska komisija naj bi predložila predlog o reviziji
Direktive o urejanju delovnega času oseb, ki opravljajo spremljevalne
dejavnosti v cestnem prometu. Gre za spremembo minimalnih zahtev v zvezi z
urejanjem delovnega časa, za izboljšanje varovanja zdravja in varnosti oseb, ki
opravljajo spremljevalne dejavnosti v cestnem prometu, povečanje varnosti v
cestnem prometu in uskladitev konkurenčnih pogojev. Slovenija načelno podpira
predlog revizije na tem področju. 
Pomorski promet 
Na področju pomorskega prometa se bo nadaljevalo delo na
zakonodajnih predlogih v okviru t. i. tretjega paketa o pomorski varnosti
(druga obravnava), in sicer na petih od sedmih zakonodajnih ukrepov: predlogu
direktive o spremembi Direktive o vzpostavitvi sistema spremljanja in
obveščanja za ladijski promet, predlogu direktive o pomorski inšpekciji,
predlogu direktive o določitvi temeljnih načel za vodenje preiskav nesreč v
sektorju pomorskega prometa in o spremembi direktiv 1999/35/ES in 2002/59/ES,
predlogu uredbe o zanesljivosti prevoznikov za potnike po morju in po celinskih
plovnih poteh v primeru nesreč in predlogu direktive o skupnih predpisih in
standardih za organizacije, pooblaščene za inšpekcijski pregled in nadzor
ladij, ter za ustrezne ukrepe pomorskih uprav. Pri preostalih dveh dosjejih,
predlogu direktive o izpolnjevanju zahtev države zastav in predlogu direktive o
civilni odgovornosti in finančnih jamstvih lastnikov, pa bo nadaljevanje
obravnave teh dveh predlogov v veliki meri odvisno od odločitev prihodnjih
predsedstev, saj na aprilskem zasedanju Sveta za promet, telekomunikacije in
energijo nista dobila zadostne podpore držav članic. Slovenija podpira vse
dejavnosti v zvezi z uresničevanjem pomorske varnosti in prizadevanja EU za
sprejetje ustrezne zakonodaje o pomorski varnosti, hkrati pa si bo v
zakonodajnem procesu prizadevala, da bodo upoštevani tudi nacionalni interesi
na tem področju. 
EU bo na podlagi Modre knjige o skupni evropski prometni
politiki, ki je bila sprejeta kot rezultat pogajanj v zvezi z Zeleno knjigo o
skupni evropski prometni politiki, in Akcijskega načrta za celostno pomorsko
politiko predstavila Sporočilo o prihodnji politiki pomorskega prometa EU s
posameznimi zakonodajnimi predlogi. V tem sporočilu bo upoštevan razvoj od
sprejetja strategije pomorskega prometa iz leta 1996. Obravnavana bodo vsa
zastavljena vprašanja v zvezi z vlogo in prispevkom pomorskega prometa v
evropskem gospodarskem sistemu kot celoti. Preučene bodo vse posledice
stopnjevanja globalizacijskega procesa, rasti trgovine, omejitev na področju
energije in podnebnih sprememb, varnostnih dejavnikov, trajnostnega razvoja,
človeškega dejavnika, konkurenčnosti in novih logističnih trendov. Slovenija
podpira Sporočilo o prihodnji politiki pomorskega prometa EU in ustrezne
zakonodajne ukrepe, pri čemer je enakega mnenja kot večina držav EU, da so
razprava in zakonodajni ukrepi na tako pomembnem področju nujni za doseganje
čim večje gospodarske rasti ob učinkovitem varovanju okolja. Na podlagi ciljev
celostne pomorske politike bo EU pripravila še Akcijski načrt za vzpostavitev
evropske mreže za pomorsko opazovanje in podatke in Akcijski načrt za razvoj
sistemov za e-pomorstvo, v katerih bodo določeni ustrezni ukrepi za dosego
ciljev na omenjenih področjih. 
Za učinkovito izvajanje konceptov enotnega trga v obalnih
vodah okoli EU je treba spremeniti veljavni ureditveni in upravni okvir. Tako
bo Komisija kot del Akcijskega načrta za pomorsko politiko predstavila še
zakonodajni predlog o pomorskem prostoru brez meja, ki bo za vzpostavitev
učinkovitega notranjega trga za pomorski prevoz na kratkih razdaljah
poenostavil upravne postopke za takšen pomorski prevoz, kar bo pripomoglo k
zmanjšanju preobremenjenosti, negativnih vplivov na okolje in porabe energije,
hkrati pa izboljšalo varnost. Slovenija podpira pomorski prevoz na kratkih
razdaljah kot pomemben dejavnik pri zagotavljanju trajnostne mobilnosti pri
razvoju pomorskih avtocest. 
Glede na to, da se je pomorska zakonodaja EU od ustanovitve
Evropske agencije za pomorsko varnost (angl. »EMSA – European Maritime Safety
Agency«) bistveno razvila, kakor je razvidno iz treh že sprejetih sprememb
uredbe o ustanovitvi, bo Evropska komisija pripravila novo spremembo Uredbe št.
1406/2002 o ustanovitvi Evropske agencije za pomorsko varnost. Tretji paket na
področju pomorske varnosti, ki ga je Evropska komisija predlagala leta 2005, bo
dodatno okrepil naloge Evropske agencije za pomorsko varnost, in sicer so
predvidene naslednje razširitve pristojnosti: prevzem nekaterih dejavnosti
Pariškega memoranduma o soglasju na področju pomorske inšpekcije, nove naloge
na področju varnosti, raziskovanja, podpiranja razvoja elektronskih sistemov za
pomorski nadzor (prepoznavanje in sledenje dolgega dosega – LRIT), splošne
pomorske politike in nalog pri sodelovanju s tretjimi državami ter upravne
zadeve. Slovenija na splošno podpira širitev pristojnosti EMSA na nove naloge
na področju pomorske inšpekcije, varnosti, raziskovanja, razvijanja
elektronskih sistemov za pomorski nadzor, kakor tudi na področju splošne
pomorske politike. 
EU bo nadaljevala delo še na zakonodajnem predlogu o pravicah
potnikov z zmanjšano mobilnostjo v pomorstvu ter pravicah potnikov v prevozih
na morju in notranjih vodah, ter na prizadevanjih Skupnosti za posodobitev
plovbe po celinskih poteh v okviru akcijskega programa NAIADES, sprejetega leta
2006. Med slednjimi so prizadevanja Skupnosti, da bi postala članica Donavske
konvencije – predlog sklepa Sveta o pooblastitvi Komisije za podpis
spremenjenega protokola Beograjske konvencije. Evropska skupnost se zavzema za
proaktivno politiko pospeševanja prevoza po celinskih vodnih poteh, tudi po
Donavi. Nedavno je pomembno prispevala k čiščenju reke Donave in k njenemu
ponovnemu odprtju za brezhibno in neovirano plovbo. Poleg tega je pred kratkim
določila, da je donavski koridor ena od petih najpomembnejših prometnih osi
mednarodne trgovine med Unijo in sosednimi državami ter onkraj njih. 
Zračni promet 
Na področju zračnega prometa bo EU največ pozornosti namenila
nadaljnjemu razvoju Enotnega evropskega neba. S tem v zvezi Evropska komisija
pripravlja t. i. drugi zakonodajni paket o Enotnem evropskem nebu (angl. »SES –
Single European Sky«). Ta zakonodajni predlog, ki obsega predlog sprememb o
enotnem evropskem nebu, bo izboljšal učinkovitost upravljanja zračnega prometa,
zagotovil, da bo infrastruktura upravljanja zračnega prometa ustrezala zahtevam
pričakovane rasti prometa, spodbujal bo nove tehnologije v skladu z lizbonskimi
cilji in zagotovil, da bo upravljanje zračnega prometa prispevalo k trajnostnim
ciljem. Vzporedno s tem zakonodajnim predlogom Evropska komisija pripravlja
tudi zakonodajni predlog o širitvi pristojnosti Evropske agencije za varnost v
letalstvu, ki se nanaša na širitev njene pristojnosti v zvezi z letališči in
upravljanjem zračnega prometa. Zakonodajni predlog bo vseboval spremembo Uredbe
št. 216/2008 za razširitev skupnih pravil o letalski varnosti na navigacijske
storitve letalskega promet, upravljanje zračnega prometa in letališč z namenom
izboljšati varnost in interoperabilnost storitev in upravljanja letališča.
Komisija bo v zvezi z začetkom razvojne faze projekta SESAR (2008–2013)
predstavila poročilo o napredku razvojne faze projekta SESAR, ob tem pa še
osrednji načrt sistema za upravljanje zračnega prometa, način prehoda iz razvojne
faze v uvajalno fazo projekta SESAR in način vključevanja držav, ki niso
članice tega projekta. 
Poleg tega si bo EU na področju zračnega prometa še naprej
prizadevala za povečanje mednarodne konkurenčnosti evropske letalske
industrije. V zvezi s tem je dan poudarek zunanjim odnosom, zlasti z Združenimi
državami Amerike, kjer bo potekala druga faza pogajanj glede rešitve vprašanj v
zvezi z nadaljnjo liberalizacijo prometnih pravic, dodatnimi možnostmi za tuje
naložbe, vplivi okoljskih ukrepov in omejitvami infrastrukture na uveljavljanje
prometnih pravic, nadaljnjim dostopom do zračnega prometa, ki ga financira
država, in zagotovitvijo zrakoplovov s posadko. Glede odnosov s Kanado in
Ukrajino bodo prav tako potekala prizadevanja za sklenitev celostnega sporazuma,
v odnosih z Rusijo pa si bo EU prizadevala dokončno rešiti vprašanje sibirskih
preletov. 
V zvezi s pogajanji EU s tretjimi državami za sklenitev
horizontalnih sporazumov, ki spreminjajo veljavne dvostranske sporazume,
sklenjene med posameznimi državami članicami EU in tretjimi državami, in jih
prilagajajo zakonodaji EU, je pričakovati, da se bo trend, ki se je začel v
letu 2004, nadaljeval tudi v letih 2008–2009. Kar zadeva zagotovitev novih
mandatov in sklenitev celostnih sporazumov s tretjimi državami, bo Evropska
komisija v drugi polovici leta 2008 začela pogajanja z Avstralijo in Novo
Zelandijo, saj bosta mandata za pogajanja najverjetneje podeljena na junijskem
Svetu za promet, telekomunikacije in energijo. Če pogajanja s tretjimi državami
ne bodo zaključena do konca leta 2008, se bodo po pričakovanjih nadaljevala
tudi v letu 2009. To velja tudi za morebitne nove mandate za sklenitev
celostnih sporazumov. 
Prednostna naloga je tudi podpis Sporazuma med Združenimi
državami Amerike in Evropsko skupnostjo o sodelovanju pri ureditvi varnosti
civilnega letalstva v imenu Skupnosti (angl. »BASA – Bilateral Air Safety
Agreement«). 
Na področju zračnega prometa bo Slovenija še naprej
sodelovala v okviru pogajanj EU z izbranimi tretjimi državami ter stremela k
sklenitvi takšnih sporazumov, ki bodo primerni za slovenske ponudnike storitev
v mednarodnem zračnem prometu, pa tudi za uporabnike teh storitev. Glede
širitve pristojnosti Evropske letalske varnostne agencije, Republika Slovenija
podpira uravnotežen pristop, v smislu posodobitve letalskega sektorja državne
uprave ter izvajanja pravnega reda EU na tem področju, z zagotovitvijo
upoštevanja interesa držav članic. Slovenija prav tako podpira dejavnosti,
vezane na varnost in varovanje v letalskem prometu. 
Horizontalne zadeve 
Na področju horizontalnih vprašanj se bo kot ključna
prednostna naloga nadaljevalo delo v zvezi z zagotavljanjem uspešnega izvajanja
projekta GALILEO, s posebnim poudarkom na zaključni fazi postavitve
satelitskega sistema GALILEO in njegovih zemeljskih postaj, pa tudi pripravah
na fazo uporabe. Poleg tega bodo na dnevnem redu tudi predlog sprememb uredbe o
Nadzornem organu Galileo(3) (angl. »GSA – Galileo Supervisory Authority«),
priprava prihodnjih aplikacij, sodelovanje s tretjimi državami in politika
dostopa do regulirane javne storitve. Pospeševala se bo tudi razprava o izbiri
sedeža Nadzornega organa Galileo, ki se bo zaključila s sprejetjem sklepa o
kraju njegovega sedeža. Za sedež Nadzornega organa Galileo se poteguje 11 držav
članic, med njimi tudi Slovenija, ki je predlagala Ljubljano za sedež GSA.
Slovenija bo še naprej dejavno lobirala in se pogajala za pridobitev sedeža
Nadzornega organa Galileo. 
V okviru ukrepov ozelenjevanja prometa bo predstavljen t. i.
paket na področju zelenega prometa, ki bo zajemal Sporočilo o okolju
prijaznejšem prometnem sektorju in Sporočilo o internalizaciji zunanjih
stroškov prometa. V prvem sporočilu bodo predstavljene glavne ugotovitve treh
pobud na področju prometa, in sicer Internalizacije zunanjih stroškov, Okolju
prijaznega pogona in Akcijskega načrta za inteligentne transportne sisteme
(angl. »ITS – Intelligent Transport System«), ter najverjetneje tudi
priporočila za prihodnost na tem področju. Drugo sporočilo pa bo zagotovilo
splošno veljaven, pregleden in razumljiv model za ocenjevanje zunanjih stroškov
različnih vrst prometa. Sporočilo bo analiziralo, kako lahko ukrepi
internalizacije popravijo posebno vrsto tržne nepopolnosti na področju prometa,
ki je sestavljena iz zunanjih negativnih dejavnikov. Ti zunanji stroški se
lahko v grobem združijo v skupine za podnebne spremembe, lokalno onesnaževanje,
hrup, prometne zamaške in nesreče. Ker uporabniki za te »zunanje stroške« ne
plačujejo, nimajo spodbude, da bi spremenili svoje vedenje in tako zmanjšali te
stroške. Cilj internalizacije je vključitev vseh zunanjih stroškov v cene in s
tem povečanje učinkovitosti ekonomskih instrumentov (taks, pristojbin ali shem
trgovanja z emisijami) pri zagotavljanju, da uporabniki prometa plačujejo
celotno ceno svojih odločitev in se tako začnejo zavedati pomena trajnostne
mobilnosti. Sporočilo bo tako zajemalo nabor razpoložljivih orodij za reševanje
tega problema (evropska ozemeljska strategija, davki ter kombinacije posameznih
orodij politike) in analizo verjetnih ekonomskih, socialnih in okoljskih
učinkov. Slovenija načeloma podpira obe sporočili Evropske komisije. Na tem
področju se bo tudi nadaljevalo delo na spremenjenem predlogu direktive o
spodbujanju čistih in energetsko učinkovitih vozil za cestni prevoz, s katerim
želi Skupnost spodbujati uvedbo zelenih vozil in s tem zmanjšati porabo goriv
in ostalih onesnaževal ter tako pripomoči k izboljšanju kakovosti zraka z
zmanjšanjem emisij onesnaževal, kar je pomembno za strnjena naselja in območja,
ki imajo težave z izpolnjevanjem zahtev Direktive o kakovosti zraka. Slovenija
načeloma podpira ukrepe za spodbujanje čistih in energetsko učinkovitih vozil
za cestni prevoz. 
KMETIJSTVO IN RIBIŠTVO 
Skupna kmetijska politika (vključno s t. i. pregledom stanja
SKP) 
Reforma skupne kmetijske politike (v nadaljevanju SKP) iz
leta 2003 je nakazala dolgoročno smer za trajnostno in tržno usmerjeno
kmetijsko proizvodnjo na območju celotne EU. Pregled stanja SKP (angl. »Health
Check«) je dobra priložnost za preučitev učinkov te reforme, predvsem pa
možnost za oceno vplivov zastavljenih ciljev. Pregled temelji na reformah iz
leta 2003 in izkušnjah, pridobljenih po letu 2003, s ciljem izboljšati način
delovanja politike in jo pripraviti na nove izzive in priložnosti, s katerimi
se sooča SKP. Pregled stanja SKP ni nova reforma, temveč je njegov cilj
zagotoviti predvsem učinkovito delovanje SKP in jo poenostaviti, kjer je to
mogoče. Poenostavitev zakonodaje bo tudi ena izmed prednostnih nalog v okviru
pregleda stanja SKP. Ta pobuda izhaja iz določb o pregledu v zvezi s shemo
enotnega plačila in nekaterimi kmetijskimi trgi, ki so bile vključene v reforme
SKP 2003–2004. 
S poglobljeno razpravo o Sporočilu Evropske komisije:
Priprava na pregled reforme SKP na vseh ravneh Sveta, ki se je začela z
začetkom slovenskega predsedovanja, in s sprejetjem sklepov Sveta EU glede tega
sporočila na zasedanju Sveta EU 17. marca 2008 je bil zaključen prvi del
pregleda stanja SKP. Sprejet je bil dogovor o političnih usmeritvah glede
posameznih vprašanj pregleda stanja SKP. Evropska komisija je bila potem
pozvana, da nadalje preuči posamezne vsebine in predlaga konkretne ukrepe v
obliki zakonodajnih predlogov. Zakonodajne predloge je Evropska komisija
objavila 20. maja 2008. Temu je sledil začetek obravnave zakonodajnih predlogov
že v času slovenskega predsedovanja. Postopek se bo intenzivno nadaljeval
predvidoma do konca leta 2008. Cilj obravnave zakonodajnih predlogov je, da se
politični dogovor sprejme na novembrskem zasedanju Sveta. Ena izmed prednostnih
nalog v okviru pregleda stanja SKP bo tudi poenostavitev zakonodaje. 
Slovenija podpira prilagoditve SKP, ki bodo delovale v okviru
sedanje finančne perspektive in ne bodo pomenile korenite reforme tega
področja. Ustrezna posodobitev SKP je potrebna predvsem zaradi nadaljnjega
poenotenja sistema enotnega plačila, nekaterih poenostavitev ter prilagajanja
novim izzivom. Slovenija bo zakonodajne predloge v okviru pregleda SKP podrobno
preučila in si v razpravah, ki sledijo, dejavno prizadevala, da bi novi
zakonodajni predlogi omogočili večjo stabilizacijo kmetijskih trgov, prispevali
k povečanju konkurenčnosti in produktivnosti evropskega kmetijstva ter
zagotovili ustrezno prilagoditev na nove izzive, kot so podnebne spremembe,
biogoriva, varovanje okolja in prehranska varnost. 
V skladu s političnim dogovorom skupne tržne ureditve za
sadje in zelenjavo junija 2007 bo ustanovljen program za razdelitev sadja v
šole. Evropska komisija bo na zahtevo Sveta EU za kmetijstvo in ribištvo
pripravila zakonodajni predlog t. i. sheme šolskega sadja. 
Svet EU bo opravil pregled ukrepa pomoči v hrani iz
intervencijskih zalog za najbolj prikrajšane osebe v Skupnosti. Pregled SKP je
namreč usmerjen v zniževanje intervencijskih zalog, kar pomeni, da bo treba v
letu 2008 pripraviti pregled ukrepa ter odločati o njegovi prihodnosti. V
zadnjih letih pa se je skladno s zmanjševanjem presežka kmetijskih proizvodov
in zaradi želje po nadaljevanju ukrepa delež neposredne finančne podpore
povečal do te mere, da danes ta pomeni večji del pomoči. Ugotovljeno je bilo,
da je potreben nov pravno-formalni okvir. Poleg tega pa tudi na ravni EU že
poteka posvetovanje in zbiranje stališč humanitarnih organizacij, vladnih
služb, nevladnih organizacij in splošne javnosti. Analizi bo sledila priprava
predloga uredbe. Cilj je priprava novega predloga o prihodnosti ukrepa pred
koncem leta 2008. 
V Uredbi o skupni ureditvi kmetijskih trgov, ki je bila v
okviru poenostavitev zakonodaje sprejeta v letu 2007, si bo Svet EU prizadeval
za vključitev določb o sektorju vina, ki so bile sprejete v času slovenskega
predsedovanja. Tako se bo končala poenostavitev zakonodaje na področju tržnih
ureditev, ki je se pričela v letu 2007, saj bodo v enotni uredbi zajeti vsi
sektorji. Za Slovenijo je sektor vina zelo pomemben, zato tudi podpira
nadaljnja prizadevanja Sveta EU za boljšo pravno ureditev SKP. 
Slovenija ima veliko obdelovalnih površin na območjih z
omejenimi dejavniki, zato podpira vse dejavnosti Sveta EU na tem področju, ki
bodo pozitivno vplivale na razvoj podeželja. Cilj dodeljevanja podpore za
območja z omejenimi možnostmi je namreč prispevati k ohranitvi podeželja s
stalno uporabo kmetijskih zemljišč ter ohranjati in spodbujati trajnostne
sisteme kmetovanja. Svet EU bo v ta namen na podlagi priporočil Evropskega
računskega sodišča izvedel revizijo ciljev sheme območij z omejenimi dejavniki,
saj so se okoliščine od sprejetja sedanjih meril že precej spremenile. V ta
namen bo Evropska komisija konec leta 2008 pripravila predlog uredbe Sveta –
pregled sheme za območja z omejenimi možnostmi. 
Slovenija si dejavno prizadeva za kakovostno proizvodnjo
živil ter večjo tržno usmerjenost kmetijstva. Evropska komisija bo pripravila
Zeleno knjigo o kakovosti kmetijskih proizvodov, v kateri bodo preučene zamisli
in možnosti za kmete in proizvajalce, ki jih zanima kakovostnejša proizvodnja,
s katero bi bolje zadovoljili povpraševanje potrošnikov in ustvarili dodano
vrednost za svojo proizvodnjo. Dokument bo pozval k predložitvi prispevkov,
mnenj in predlogov za oblikovanje ukrepov in ustreznega pravnega okvira za
omogočanje prehoda na kakovostno proizvodnjo in trženje. V letu 2009 se bodo
prizadevanja Evropske komisije za kakovost kmetijskih proizvodov nadaljevala na
podlagi rezultatov zelene knjige iz leta 2008. Zeleni knjigi naj bi v letu 2009
sledilo tudi sporočilo Evropske komisije, temu pa v nadaljevanju tudi
zakonodajni predlogi. 
Slovenija podpira tudi dejavnosti Sveta EU glede reševanja
vprašanja soobstoja gensko spremenjenih organizmov in prizadevanja, da se
zagotovi najvišja možna stopnja varnosti za potrošnike, živali in okolje na tem
področju. Na tem področju je predvideno, da bo Evropska komisija analizirala
obstoječi pravni okvir za oceno tveganj pri uporabi gensko spremenjenih
organizmov, ki jo izvaja Evropska agencija za varno hrano. 
Slovenija je zelo gozdnata država, zato je vsakršno dogajanje
na področju gozdarstva za nas zelo pomembno. S ciljem prispevati k trajnostnemu
gospodarjenju z gozdnimi viri bo Svet EU preučil paket na področju gozdov. Paket
zajema Sporočilo o ukrepih za omejevanje krčenja gozdov ter Sporočilo o
preprečevanju dajanja nezakonito posekanega lesa in lesnih proizvodov iz takega
lesa na trg EU. Evropska komisija bo v prvem sporočilu predlagala možne
politike za prihodnjo shemo s ciljem omejiti krčenje gozdov, v drugem pa
preučitev možnih politik za preprečevanje uvoza/dajanja nezakonito posekanega
lesa in lesnih proizvodov iz takega lesa na trg EU. Slednjega lahko spremlja
tudi zakonodajni predlog glede na rezultate ocene učinka, ki trenutno poteka.
Slovenija se zavzema za trajnostno gospodarjenje z gozdovi ter zajezitev
nezakonite sečnje in v ta namen podpira namero Sveta EU glede preučitve obeh
navedenih sporočil na področju gozdov. Slovenija bo še naprej podpirala tudi
ključno vlogo EU v mednarodnih postopkih, povezanih z gozdovi, kakor na primer
v Forumu Združenih narodov za gozdove (angl. »UNFF – United Nations Forum on
Forests«) in drugih ustreznih mednarodnih organizacijah. 
Veterinarska in fitosanitarna vprašanja 
Svet EU bo namenil veliko pozornost visoki ravni zdravja in
dobrega počutja živali na celotnem območju Skupnosti. Nadaljevalo se bo dejavno
delo na izvajanju šestletnega akcijskega načrta o Strategiji EU za zdravstveno
varstvo živali. Delo se bo nadaljevalo tudi v zvezi z revizijo zakonodaje o
zaščiti živali med klanjem in med prevozom. Pomembna bo tudi obravnava
zakonodajnega predloga glede zaščite živali, namenjenih za eksperimentalne in
znanstvene namene. 
Ponovno se bo razpravljalo o higienskem paketu. Še naprej je
treba spodbujati spremembo paradigme, značilne za higienski paket, da se iz
podrobnih pravil preide na ciljno upravljanje. Svet EU se bo predvsem
osredotočil na posodobitev službe za nadzor mesa. Druga dva predvidena dosjeja
na veterinarskem področju sta še predlog uredbe glede dajanja na trg krme in
predlog spremembe uredbe glede določitve zdravstvenih pravil, ki se nanašajo na
živalske stranske proizvode, ki niso namenjeni za prehrano ljudi. 
Na področju fitosanitarnih vprašanj bo Svet EU nadaljeval z delom
v zvezi z usklajevanjem in zagotavljanjem visoke stopnje zdravstvenega varstva
rastlin. Delo Sveta EU bo osredotočeno na nadaljevanje obravnave t. i.
pesticidnega paketa, in sicer na predlog uredbe o dajanju fitofarmacevtskih
sredstev v promet ter predlog direktive o trajnostni rabi pesticidov. Oba
predloga se sprejemata po postopku soodločanja. Cilj predloga uredbe o dajanju
fitofarmacevtskih sredstev v promet je uveljavitev visokih standardov za
varovanje zdravja ljudi, živali in okolja, izboljšanje delovanja notranjega
trga, ohranitev konkurenčnosti evropske kemične industrije, zagotovitev
ustrezne razpoložljivosti fitofarmacevtskih sredstev v različnih državah
članicah ter zagotovitev konkurenčnosti evropskega kmetijstva. Slovenija
podpira sprejetje pesticidnega paketa. Po sprejetju predloga uredbe bo potrebna
sprememba nacionalne zakonodaje. Predlog uvaja višje standarde za varovanje
zdravja ljudi in okolja, zato bi sprememba zakonodaje imela pozitiven vpliv na
okolje. 
Med preostalimi fitosanitarnimi vsebinami bodo pomembna
predvsem prizadevanja Sveta EU za poenostavitev trenutne zakonodaje s področja
semena in razmnoževalnega materiala. 
Skupna ribiška politika 
Slovenija se zavzema za ohranjanje ribolovnih virov in
trajnostno upravljanje z njimi kakor tudi za trajnostno upravljanje z morskim
ekosistemom. Na področju skupne ribiške politike bo prednostna naloga Sveta EU
spodbujanje trajnostnega upravljanja z ribolovnimi viri. Cilj je doseči
trajnostno okolje in primerne ekonomske in socialne pogoje za ribiški sektor in
za območja, ki so odvisna predvsem od ribištva. Na tem cilju bo tudi temeljilo
odločanje Sveta EU glede celotnega dovoljenega ulova in kvot, večletnih
obnovitvenih načrtov in načrtov upravljanja, kakor tudi glede tehničnih
ukrepov. V zvezi s tem bo Svet EU v luči poenostavitve postopka preučil možnost
določanja kvot za daljše časovno obdobje in ne samo za eno leto. 
Svet EU si bo prizadeval uspešno zaključiti delo na predlogu
o postopni odpravi zavržkov v evropskem ribištvu, katerega naj bi Evropska
komisija predložila v obravnavo konec leta 2008. Slovenija si je že v času
predsedovanja Svetu EU v okviru boja proti nezakonitemu, neprijavljenemu in
nereguliranemu ribolovu dejavno prizadevala za rešitev problematike v zvezi z
zavržki v evropskem ribištvu. Na podlagi tega tudi podpira vse nadaljnje
dejavnosti Sveta EU na tem področju. 
V luči poenostavitev obstoječih pravil ter njihovega boljšega
izvajanja bo Svet EU preučil nadzorni sistem skupne ribiške politike. Glavni
cilji posodobitve in preoblikovanja nadzornega sistema na področju skupne
ribiške politike so okrepiti, uskladiti in poenostaviti veljavna pravila na
področju nadzora ribištva ter hkrati odstraniti nepotrebne administrativne
ovire. Poenostavljeni bodo vsi vidiki, ki so povezani z nadzorom in
spremljanjem ribolovnih dejavnosti. Posodobitev postopkov bo omogočila
učinkovitejše izvrševanje ter zmanjšala obremenitev in omejitve za ribiški
sektor. Povečala se bo tudi uporaba orodij informacijske tehnologije v nadzoru
ribištva, s čimer se bodo zmanjšale obveznosti poročanja. To je bistven korak
Skupnosti k zagotavljanju trajnostnega ribištva. Posodobitev je vključena tudi
v Akcijski načrt EU za zmanjševanje administrativnih ovir. Slovenija se zavzema
za poenostavitev izvajanja pravil, zmanjšanje administrativnih ovir ter
okrepitev nadzornega sistema skupne ribiške politike, zato tudi podpira
zastavljene cilje Sveta EU na tem področju. 
Slovenija pripisuje velik pomen razvoju ribogojstva, zato
tudi podpira vse dejavnosti EU na tem področju. Svet EU bo na podlagi Sporočila
Komisije o trajnostnem razvoju ribogojstva spodbujal trajnostni razvoj
ribogojstva na območju Skupnosti. Sporočilo bo temeljilo na strategiji iz leta
2002 in opozorilo, da njeni cilji glede rasti, kakor so bili predvideni, niso
bili v celoti doseženi, medtem ko so bili cilji v zvezi z okoljem in zdravjem
na splošno bolje izpolnjeni. Zato bosta njegova cilja opredeliti glavne
omejitve in izzive, ki ovirajo trajnostno rast, ter oceniti, kakšno vlogo bi
morali imeti vsi udeleženci, zlasti javne oblasti, pri vzpostavljanju čim bolj
preglednega in predvidljivega poslovnega in pravnega okolja, ki ga podjetniki
potrebujejo za vlaganje in razvoj. Ta pobuda je tudi del Akcijskega načrta za
celovito pomorsko politiko EU. 
V naslednjem letu in pol pričakujemo tudi nadaljnje predloge
in dejavnosti Sveta EU v smeri posodobitve in poenostavitve Uredbe o tehničnih
ukrepih. Na področju bilateralnih sporazumov o partnerstvu v ribiškem sektorju
bo Svet EU stremel k doseganju cilja ohranitve stabilnih ribiških odnosov s
tretjimi državami, ki bo temeljil na znanstveni in trajnostni podlagi. Svet EU
pa bo tudi spodbujal dejavno vlogo EU v mednarodnih in regionalnih
organizacijah, ki se ukvarjajo z ribištvom. 
STRUKTURNA IN KOHEZIJSKA POLITIKA 
V letu 2008 bo Evropska komisija zaključila s pogajanji za
pripravo 27 nacionalnih strateških referenčnih okvirjev in 455 operativnih
programov v skupni vrednosti 347 milijard evrov, ki jih EU namenja kohezijski
politiki, od česar je Sloveniji namenjenih 4,2 milijarde evrov. S tem se bo
pozornost tudi v drugih državah in regijah dokončno usmerila od programiranja k
izvajanju (v Sloveniji je bilo obdobje programiranja zaključeno že v letu
2007). 
V letih 2008 in 2009 se bo po drugi strani nadaljevala in še
bolj razmahnila razprava o prihodnosti kohezijske politike, ki se je začela v
letu 2007 z objavo Četrtega poročila o ekonomski in socialni koheziji, s
forumom o kohezijski politiki, z odprto javno razpravo in v letu 2008 z
Mariborsko konferenco o prihodnosti kohezijske politike, organizirano v okviru
slovenskega predsedovanja. Razpravo o prihodnosti kohezijske politike je treba
razumeti predvsem v smislu težnje po reformi oz. nadaljnjem izboljšanju
učinkovitosti in uspešnosti politik proračuna EU kot celote, z upoštevanjem
lizbonskih ciljev in trajnostnega razvoja ter v povezavi kohezijskih tem z
izzivi, ki jih prinašajo globalizacija, podnebne spremembe ter demografski in
energetski izzivi. 
Kot nadaljevanje izvajanja Leipziške listine (»Leipzig
Charter«) in Prostorske agende EU namerava Evropska komisija še v letu 2008
pripraviti Zeleno knjigo o evropski ozemeljski koheziji, katere cilj je
analizirati način razumevanja in rabe koncepta teritorialne kohezije s strani
držav članic, zagotoviti skupno opredelitev tega koncepta in predlagati možna
orodja za boljšo vključitev teritorialne razsežnosti v strukturne sklade in v
nekatere sektorske politike z velikim teritorialnim vplivom, kot sta prometna
in kmetijska politika, ter druge horizontalne politike (kohezijska politika,
lizbonska strategija ter strategija trajnostnega razvoja). 
Glede na to, da je navedena tematika povezana z dodeljevanjem
strukturnih sredstev na ravni EU ter da imajo lahko dobre prostorske odločitve
pozitiven vpliv tudi na konkurenčnost mest, sodi dosje med pomembnejše za
Slovenijo. 
OBMOČJE SVOBODE, VARNOSTI IN PRAVICE 
Novi Haaški program 
Območje svobode, varnosti in pravice je eno izmed področij,
ki najbolj neposredno zadeva interese državljanov EU. Evropska unija bo na tem
področju nadaljevala s prizadevanji za zaključek petletnega Haaškega programa
in revidiranega Akcijskega načrta za njegovo izvajanje. Ukrepi tega programa,
ki se izvajajo in pri katerih bo Slovenija še naprej sodelovala, segajo na
področja azila, zakonitih in nezakonitih migracij, vizumske politike,
upravljanja z zunanjo mejo EU in boja proti terorizmu, organizirane
kriminalitete, kibernetskega kriminala, krepitve pravosodnega sodelovanja in
vzajemnega priznavanja v kazenskih in civilnih zadevah, izmenjave informacij med
organi kazenskega pregona in pravosodnimi organi, skupnega referenčnega okvira
Evropskega pogodbenega prava, družinskega prava, mednarodne pravne pomoči in
izročitev. Pred iztekom Haaškega programa z letom 2010 v okviru neformalne
skupine Future že potekajo priprave za njegovo nadaljevanje v naslednjem
obdobju. Zaključno poročilo o delu te skupine bo predstavljeno med francoskim
predsedovanjem EU in bo za Evropsko komisijo podlaga za pripravo predloga
naslednjega petletnega programa na področju notranjih zadev in pravosodja. Pred
tem bo Evropska komisija predvidoma v juniju 2008 izdala svoje Sporočilo o
naslednji večletni strategiji za vzpostavitev območja svobode, varnosti in
pravice. 
Priseljevanje in azil 
Razširitev schengenskega območja decembra 2007 pomeni
napredek na področju svobode in demokracije v Evropi in je bistvenega pomena za
dinamiko in rast evropskega gospodarstva. Odprava notranjih evropskih meja
prinaša v države tega območja tudi solidarnost na področju priseljevanja.
Države članice so soodvisne glede priseljevanja in azila, saj utegne imeti
vsaka odločitev, ki jo ena od njih sprejme na tem področju, posledice tudi za
druge države članice. Oblikovanje skupne evropske politike priseljevanja, ki bo
temeljila na jasni porazdelitvi del in nalog med državami članicami, zato
ostaja temeljna prednostna naloga EU. 
Pomembno je, da skupna evropska politika priseljevanja
celostno zajame vse vidike priseljevanja, zato njeno vodilo ostaja krepitev in
poglobitev mednarodnega sodelovanja in dialoga s tretjimi državami izvora in
tranzita, odpravljanje temeljnih vzrokov za migracije, usklajevanje različnih
politik Skupnosti in financiranje ukrepov po načelu solidarnosti med državami
članicami. Za doseganje celovite evropske politike priseljevanja se bo nadaljevalo
izvajanje globalnega pristopa k vprašanju migracij z izvajanjem prednostnih
ukrepov tako za Afriko in Sredozemlje kot za vzhodne in jugovzhodne regije, ki
mejijo na EU. V tem smislu se bo nadaljeval tudi proces povezovanja evropske
politike priseljevanja s programom za zunanje odnose, vključno z razvojnim
področjem. Evropska komisija bo skupaj z državami članicami v okviru globalnega
pristopa k vprašanju migracij še naprej razvijala in ocenjevala instrumente,
kot so kooperacijske platforme, migracijske misije, migracijski profili in
mobilna partnerstva s tretjimi državami izvora in tranzita z namenom
upravljanja migracijskih tokov, vzpostavljanja krožnih migracij, preprečevanja
bega možganov in spodbujanja razvoja teh držav. 
Oblikovanje skupne evropske politike priseljevanja je
pomembno tudi zato, da se soočimo z izzivi in izkoristimo priložnosti, ki jih
priseljevanje pomeni v obdobju globalizacije. Evropska komisija bo zato že v
drugi polovici leta 2008 priseljevanje vključila v svoje širše zastavljene
politike za gospodarsko rast, konkurenčnost in socialno vključenost.
Nadaljevalo se bo tudi delo na predlogu direktive o pogojih vstopa in bivanja
visoko usposobljenih delavcev, s katero naj bi se v EU uvedlo enotno delovno
dovoljenje za delo in prebivanje za visoko usposobljene državljane tretjih
držav oziroma Modra karta, na podlagi katere se jim bo omogočila mobilnost na
trgu delovne sile v celotni EU, in na predlogu direktive o pravicah
priseljencev iz tretjih držav in enotnem dovoljenju za delo in prebivanje, s
katero naj bi se zagotovil ekonomskim migrantom minimalni obseg pravic,
primerljiv s pravicami državljanov EU. Z uvedbo t. i. točke »vse na enem mestu«
pa se bodo zmanjšale birokratske ovire, saj bo priseljenec z vložitvijo prošnje
na enem mestu pridobil enotno dovoljenje, ki mu bo dovoljevalo prebivanje in
delo. Ti ukrepi naj bi spodbudili zakonito priseljevanje v EU in Evropsko unijo
naredili privlačnejšo za ekonomske migrante, ki so pomemben dejavnik za
evropsko gospodarsko rast in konkurenčnost; organizacija zakonitega
priseljevanja pa je v skladu s sprejemnimi zmogljivostmi vsake države članice. 
S spodbujanjem zakonitega priseljevanja se bo hkrati
nadaljevalo delo na področju preprečevanja nezakonitega priseljevanja.
Spodbujala se bo krepitev sodelovanja med državami članicami in sodelovanje s
tretjimi državami izvora in tranzita, pospešeno sklepanje sporazumov s tretjimi
državami o izročanju oseb in sprejetje predpisov o prostovoljnem vračanju
priseljencev, ki nezakonito prebivajo na območju EU. Iskale in izvajale se bodo
tudi rešitve glede sodelovanja med EU in tretjimi državami izvora in tranzita
za boj proti tihotapcem, ki se ukvarjajo s trgovino z ljudmi, vključujoč
policijsko sodelovanje in sodelovanje med pravosodnimi organi držav. Zaradi
boja proti nezakonitemu priseljevanju se bo nadaljevalo tudi delo na predlogu
direktive o sankcijah zoper delodajalce državljanov tretjih držav, ki
nezakonito prebivajo v EU. 
Nadaljevalo se bo oblikovanje usklajene in učinkovite skupne
evropske azilne politike. V to bo zajeto predvsem prilagajanje evropskega
pravnega reda o pogojih za sprejem in merilih ocenjevanja, da se doseže večja
usklajenost nacionalnih pravil glede meril o izpolnjevanju pogojev in napredek
pri enotnem postopku za ocenjevanje prošenj za status begunca. Pozornost bo
namenjena tudi izvajanju praktičnega sodelovanja med državami članicami in
najverjetneje ustanovitvi evropskega podpornega urada. Evropska komisija bo v
drugi polovici 2008 izdala Načrt politike azila, katerega cilj je zasnovati
možni načrt skupnega evropskega azilnega sistema, ki naj bi bil vzpostavljen do
konca leta 2010. 
Med ukrepi glede skupne evropske politike priseljevanja je
tudi socialna vključenost priseljencev oziroma integracija, ki je eden ključnih
izzivov 21. stoletja. Tu bo EU še naprej pozivala države članice, naj namenijo
vključevanju priseljencev več pozornosti in ga krepijo tako, da priseljencem in
njihovim skupnostim omogočijo dostop do znanja jezika, zaposlitve, nastanitve,
izobraževanja in poklicnih znanj, poznavanja kulture in novega okolja, itd.
Prav tako bo poudarek še vedno na vzpostavljanju medkulturnega dialoga. 
Leto 2009 bo prvo leto popolnega delovanja Evropske
migracijske mreže nacionalnih kontaktnih točk, kar pomeni, da se bo v tem času v
mrežo vključila tudi slovenska kontaktna točka. Slovenija bo v drugi polovici
leta 2008 in v letu 2009 tako kot doslej dejavno sodelovala pri oblikovanju in
izvajanju skupne evropske politike priseljevanja in skupne evropske politike
azila, kar pomeni nadaljnje izvajanje dosedanjih ukrepov tako na področju
zakonitega in nezakonitega priseljevanja kot tudi na področju spodbujanja k
socialni vključenosti priseljencev, izvajanje ustrezne zaščite prosilcev za
azil in sodelovanje s tretjimi državami izvora in tranzita migracij. 
Vizumska politika in meje 
Z izdajo treh sporočil Evropske komisije, ministrsko
konferenco o izzivih upravljanja z zunanjo mejo EU v marcu 2008 in sklepih
Sveta PNZ o upravljanju zunanjih meja držav članic EU se je v EU pričela
intenzivnejša razprava o prihodnjem razvoju novih tehnologij mejnega nadzora. V
tem smislu so bili izpostavljeni vloga agencije Frontex, uporaba biometričnih
podatkov v prihodnjem vstopno-izstopnem sistemu EU, elektronski sistem za
registracijo potovanj (ESTA) in evropski sistem za nadzor meja (Eurosur).
Evropska komisija je bila pozvana, da najpozneje do začetka leta 2010 pripravi
oceno učinka ter pravno podlago za vzpostavitev vstopno-izstopnega sistema ter
sistema registracije potnikov, ki bosta uporabna na vseh tipih meja (kopenski,
morski, zračni) in popolnoma povezljiva z obstoječimi informacijskimi sistemi
EU (VIS, SIS II), v prvi polovici leta 2009 pa bo Evropska komisija pripravila
študijo o učinkovitosti in dodani vrednosti sistema ESTA. V zvezi z napovedanimi
novimi sistemi upravljanja z zunanjo mejo EU si bo Slovenija prizadevala za to,
da bi njihova uvedba preprečevala nezaželene vstope v EU, hkrati pa omogočala
odprtost in dostopnost, ki bosta prispevali k izmenjavi vrednot in pospeševanju
gospodarske rasti. 
Širitev schengenskega prostora se bo nadaljevala z vstopom
Švice, predvidoma še v letu 2008, in Liechtensteina, najverjetneje leta 2009.
Bolgarija in Romunija se želita vključiti v schengensko območje leta 2011. V
pripravi je akt, s katerim bo dopolnjen obstoječi način schengenskega
ocenjevanja držav članic. Slovenija si bo prizadevala, da bo primarna
pristojnost za presojo izpolnjevanja schengenskih standardov še naprej v domeni
držav članic. 
Obstoječi schengenski informacijski sistem SIS I+ bo s postopno
migracijo predvidoma do septembra 2009 prešel na nov informacijski sistem SIS
II, ki bo vključeval biometrične podatke. Zaradi pomena in zahtevnosti projekta
prehoda na sistem SIS II je bila Slovenija pobudnica neformalne politične
skupine poimenovane »Prijatelji SIS II«, ki poleg strokovne ravni spremlja
razvoj projekta in se posveča morebitnim težavam v posamezni državi članici. 
Na področju vizumske politike bo ena izmed prednostnih nalog
spodbujanje splošne uporabe biometričnih vizumov v schengenskem prostoru in
nadaljevanje spodbujanja pri uvajanju biometrije v potne listine in ostale
osebne dokumente. Nadaljevala se bodo prizadevanja za vzpostavitev vizumskega
informacijskega sistema (VIS), predvidena pa je tudi krepitev konzularnega
sodelovanja med državami članicami in sklepanje ter izvajanje sporazumov o
poenostavitvi vizumskih postopkov s tretjimi državami ter sporazumov o
vračanju. 
Boj proti terorizmu in organizirani kriminaliteti 
Na področju boja proti terorizmu je po doseženem političnem
soglasju v času slovenskega predsedovanja treba tudi formalno sprejeti
prenovljeni Okvirni sklep o boju proti terorizmu. Sklep med kriminalna dejanja
dodatno uvršča javno spodbujanje k izvršitvi terorističnih dejanj in novačenje
ter teroristično usposabljanje. Evropska komisija na tem področju načrtuje
sprejetje Sporočila o nasilni radikalizaciji in rekrutiranju, nadgradnjo
Strategije o financiranju terorizma in sprejetje Sporočila o kemičnih,
bioloških, nuklearnih in radioloških grožnjah, Svetu EU pa bo predlagala
sprejetje akcijskega načrta o pripravljenosti na biološke nevarnosti in
akcijskega načrta o zmanjšanju radioloških ter nuklearnih tveganj. EU bo
pristopila k izvajanju Akcijskega načrta za zagotavljanje varnosti nad
eksplozivi in njihovimi predhodnimi sestavinami. 
Z namenom učinkovitega boja proti terorizmu in organizirani
kriminaliteti se je povečal pomen zbiranja in analiziranja t. i. evidence
podatkov o potnikih (angl. »PNR – Passenger Name Record«). Namen predloga
okvirnega sklepa Sveta EU s strani Evropske komisije iz novembra 2007 je
uskladitev določb držav članic o obveznostih letalskih prevoznikov glede
posredovanja podatkov PNR pristojnim organom za preprečevanje terorističnih
kaznivih dejanj in organiziranega kriminala ter boj proti njim. V prihodnjem
obdobju lahko pričakujemo tudi nadaljevanje priprave aktov v zvezi z dostopom
organov pregona do zbirke podatkov o prstnih odtisih Eurodac. 
Z objavo Sporočila Evropske komisije o varovanju ključne
komunikacijske in informacijske infrastrukture se želi oblikovati politika EU
za varovanje ključne informacijske infrastrukture v okviru širšega in
razvijajočega se Evropskega programa za varovanje ključne infrastrukture. Namen
tega je zagotoviti ustrezne in dosledne ravni varovanja in vzdržljivosti
ključne informacijske infrastrukture za zagotavljanje neprekinjenih storitev. 
Z doseženim političnim dogovorom o novi pravni podlagi
Europola v času slovenskega predsedovanja je omogočeno nadaljevanje izvajanja
akcijskega načrta o njegovem preoblikovanju v agencijo EU. Formalno sprejetje
sklepa Sveta EU je predvideno med francoskim predsedovanjem. Slovenija si bo še
naprej prizadevala tudi za razvoj rednega sodelovanja med EU in Interpolom. 
Na podlagi Strategije EU na področju drog za obdobje
2005–2012 službe Evropske komisije ocenjujejo izvajanje Akcijskega načrta EU za
boj proti drogam 2005–2008. Ta analiza bo podlaga za pripravo akcijskega načrta
za obdobje 2008–2012 in nove dejavnosti EU v boju proti tihotapljenju in
uživanju prepovedanih drog ter za preprečevanje in zdravljenje odvisnosti od
prepovedanih drog. 
Državljanske pravice 
Stališče Republike Slovenije je, da so človekove pravice
univerzalne in nedeljive. V skladu s tem jih dosledno spodbuja in zagovarja
tako znotraj svojih meja, znotraj EU in v svojih odnosih z drugimi državami. 
Politika EU na področju človekovih pravic se nanaša na
državljanske, politične, gospodarske, socialne in kulturne pravice. EU si
prizadeva tudi za uveljavljanje pravic žensk in otrok kakor tudi pravic manjšin
in razseljenih oseb. Tudi boj proti terorizmu je visoko na seznamu prednostnih
nalog. Vse te prednostne naloge so prednostne tudi za Slovenijo, zato bo
podprla vsakršen predlog, ki bo pomenil korak naprej na tem področju. Iz tega
vidika je za Slovenijo prednostna naloga podpreti Direktivo o diskriminaciji,
katere predlog pričakujemo s strani Evropske komisije v drugi polovici 2008. 
Slovenija bo nadaljevala dejavno politiko na tem področju
tudi do držav Zahodnega Balkana in bo v pogajanjih v letu 2008 in 2009 podprla
sodelovanje držav kandidatk pri delu Evropske agencije za temeljne pravice(4)
Turčije, Hrvaške in Nekdanje jugoslovanske republike Makedonije. Slovenija bo s
tega vidika podprla sodelovanje kandidatk kot opazovalk pri delu Evropske
agencije za temeljne pravice in približevanje njihove zakonodaje pravu
Skupnosti. Podprla bo čim hitrejše sprejetje Skupnega stališča Sveta o
sodelovanju Republike Hrvaške pri Evropski agenciji za temeljne pravice,
sprejetje Skupnega stališča Sveta o sodelovanju Nekdanje republike Makedonije
pri Evropski agenciji za temeljne pravice in sprejetje Skupnega stališča Sveta
o sodelovanju Turčije pri delu Evropske agencije za temeljne pravice. Skupna
stališča Sveta EU bodo namreč podlaga za sprejetje ustreznih sklepov Pridružitvenih
svetov o naravi, obsegu in načinu sodelovanja držav kandidatk pri delu Evropske
agencije za temeljne pravice. 
Pravna varnost za državljane in poslovni sektor 
Slovenija pozdravlja načrte EU v zvezi z nadaljnjo
osredotočenostjo na izvajanje politik, ki neposredno zadevajo državljane. V tem
smislu bo podprla vse normativne in praktične pobude, ki bodo prispevale k
nadaljnjemu oblikovanju skupnega območja pravice. Sporočilo Evropske komisije o
naslednji večletni strategiji za vzpostavitev območja svobode, varnosti in
pravice je bistven dokument z vidika učinkovitega načrtovanja in izvajanja
evropske politike na področju svobode, varnosti in pravice, saj bo določil
najustreznejša sredstva in pobude za doseganje teh ciljev. 
Slovenija bo dejavno sodelovala pri razpravah o zakonodajnih
predlogih, ki bodo v zvezi z zagotavljanjem višjih standardov procesnih pravic,
vzajemnim priznavanjem sodb v EU ter izboljšanim dostopom do pravnega varstva
za državljane EU. Dejavno bo sodelovala pri učinkovitem izvajanju okvirnega
sklepa o izvrševanju sodb v nenavzočnosti, ki je bil sprejet med slovenskim
predsedovanjem. Obenem si bo prizadevala za nadaljevanje dela na področju
procesnih pravic in bo pri tem dejavno sodelovala, po potrebi ponovno kot
pobudnica. Slovenija bo še naprej podpirala napredek na področju družinskega
prava. Tako si bo prizadevala za sprejetje predloga uredbe o razvezah (Rim
III), ki bo zagotovila evropskim zakonskim parom večjo pravno varnost in boljši
dostop do sodišča. Na področju uveljavljanja preživninskih terjatev bo še
naprej podpirala sprejetje uredbe, ki bo omogočila neposredno izvršljivost
tujih odločb. Pričakujemo, da bo uredba kmalu sprejeta, ob tem pa se bomo
zavzemali za nadaljnjo širitev njene uporabe na vse upravičence v vseh državah
EU. 
V zvezi s predlogom uredbe o dedovanju in oporokah si bo
Slovenija prizadevala za rešitve, ki bodo za državljane EU pomenile večjo
pravno varnost in predvidljivost, hkrati pa bodo olajšale postopke priznavanja
sodnih in drugih odločb med državami članicami. Poleg tega je prilagoditev
Uredbe Bruselj I, ki ureja pristojnost in priznavanje ter izvrševanje sodnih
odločb v civilnih in gospodarskih zadevah, področje, na katerem si bo Slovenija
prav tako prizadevala za čim hitrejši napredek. 
Pričela se bo obravnava predloga direktive, ki omogoča lažji
čezmejni pregon težjih kršiteljev cestnoprometnih predpisov. Namen direktive je
omogočiti, da se lahko evropskega voznika identificira in kaznuje za prekršek,
storjen v državi članici, ki ni država registracije njegovega vozila. 
Slovenija bo še naprej podpirala sprejetje Okvirnega sklepa o
varstvu osebnih podatkov, ki se obdelujejo v okviru policijskega in
pravosodnega sodelovanja v kazenskih zadevah. Najverjetneje bo do začetka
predsedovanja Republike Francije zaključeno delo pravnikov-lingvistov na
predlogu tega pravnega akta, tako da se besedilo predloga navedenega okvirnega
sklepa ne bo več vsebinsko spreminjalo. Poročilo (mnenje) Evropskega
parlamenta, kjer gre za postopek posvetovanja, verjetno ne bo upoštevano, ker
ni bilo predloženo v roku (konec meseca marca 2008), poleg tega pa so bili vsi
vsebinski kompromisi že doseženi v času predsedovanja Republike Portugalske in
ni možno doseči novih vsebinskih kompromisov. 
Učinkovito izvajanje Direktive o kazenskopravnem varstvu
okolja, glede katere je bil sporazum v prvi obravnavi dosežen v času
slovenskega predsedovanja, ostaja skupna prednostna naloga tako Slovenije kot
ena izmed širših prioritet EU. Nadaljnje delo na področju boja proti okoljskemu
kriminalu je obravnava Direktive proti onesnaževanju z ladij, v zvezi s katero
si bo Slovenija prav tako prizadevala za čim hitrejši napredek. 
Slovenija bo še naprej podpirala nadaljnje delo na področju
Skupnega referenčnega okvira evropskega pogodbenega prava, ki bo omogočil
doslednost obstoječega in prihodnjega evropskega pogodbenega prava ter
olajšanje sklepanja pogodbenih razmerij za subjekte. Oblikovanje Skupnega
referenčnega okvira je bila ena od prednostnih nalog Haaškega programa.
Evropska komisija na tem projektu dela že več let, gre pa za dolgoročen
projekt, kateremu bo tudi v prihodnje treba posvetiti veliko pozornosti. Potem
ko so bili v začetku letošnjega leta predstavljeni rezultati večletnega dela
mreže raziskovalcev v zvezi z osnutkom Skupnega referenčnega okvira, je
slovenskemu predsedstvu v aprilu 2008 uspelo, da je Svet za pravosodje in
notranje zadeve sprejel prvo stališče Sveta do tega projekta in s tem dal
Evropski komisiji smernice za njeno nadaljnje delo. V prihodnjem obdobju je
delo na oblikovanju Skupnega referenčnega okvira treba dokončati in s tem
doseči zastavljeni cilj, ki bo pomembno prispeval k povečanju predvidljivosti
in pravne varnosti za državljane in pravne subjekte. 
Pravosodni sistem in praktično sodelovanje 
Slovenija pozdravlja vse nove pobude, katerih cilj je
izboljšano sodelovanje med pravosodnimi organi. Ob tem poudarja pomen
nadaljnjega dela na projektu E-pravosodja in načrte v zvezi z medsebojnim
povezovanjem portalov na ravni EU, kazenskimi evidencami ter elektronskim
plačilnim nalogom. 
Na področju praktičnega sodelovanja bo Slovenija pozdravila
prizadevanja v zvezi z zaščito otrok pri uporabi interneta ter podprla vse
pobude glede nadaljevanja politike preprečevanja terorizma, nasilne
radikalizacije in kibernetske kriminalitete. Posebno pozornost bo namenila
učinkovitemu izvajanju vseh že sprejetih aktov na teh področjih. 
Območje svobode, varnosti in pravice se v preteklih letih ni
širilo le zaradi pristopa novih držav članic, ampak je raslo tudi vsebinsko.
Sprejeti so bili številni novi instrumenti, eden bistvenih pogojev za uporabo
teh instrumentov pa je medsebojno zaupanje. Kontinuirano izobraževanje sodnikov
je nujnost ne le z vidika njihovega spoznavanja z novimi akti, ampak tudi z
vidika povečevanja medsebojnega zaupanja. Na tem področju že delujejo številne
mreže, Slovenija pa bo podpirala tako njihovo nadaljnje izgrajevanje kakor tudi
medsebojno povezovanje zaradi doseganja kar največjih učinkov. Evropska mreža
za usposabljanje na področju sodstva (angl. »European Judicial Training
Network«) ima potencial, ki ga je treba razvijati naprej. Prav tako Slovenija
podpira nadaljnji razvoj Evropske pravosodne mreže v civilnih in kazenskih
zadevah. 
Slovenija si bo še naprej močno prizadevala za čim hitrejše
sprejetje sprememb sklepov Sveta o Eurojustu in Evropski pravosodni mreži (EPM)
zaradi kar najboljšega delovanja obeh institucij, ki sta ključni za okrepitev
pravosodnega sodelovanja med državami članicami v boju proti hujšim oblikam
kaznivih dejanj z mednarodnim elementom. Predlagane spremembe bodo bistveno
prispevale k njuni večji učinkovitosti. Slovenija želi čim več storiti tudi na
področju sodelovanja v civilnih in gospodarskih zadevah, zaradi česar pripisuje
delovanju EPM v civilnih in gospodarskih zadevah velik pomen. Predloga za
spremembo Odločbe Sveta z dne 28. 5. 2001 o EPM v civilnih in gospodarskih
zadevah Evropska komisija še ni pripravila. Slovenija podpira nadaljnji razvoj
EPM v civilnih in gospodarskih zadevah, krepitev zaupanja na področju
sodelovanja med državami članicami na področju pravosodja in nadaljnji razvoj
instrumentov Skupnosti. 
Slovenija bo pozdravila razpravo, s katero se bodo določila
pravila delovanja odbora, ki bo dal mnenje o ustreznosti kandidatov za
opravljanje nalog sodnika in generalnega pravobranilca Sodišča Evropskih
skupnosti in Splošnega sodišča, in sklepa o imenovanju njegovih članov, zato
pričakuje pobudo predsednika Sodišča. Hkrati Slovenija podpira vsakršno
razpravo, da se pristojnost za predhodno odločanje v določenih zadevah podeli
Sodišču in da se mu dodajo specializirana sodišča. 
Zunanji odnosi 
Na podlagi Strategije zunanjih odnosov na področju pravosodja
in notranjih zadev, prenovljene pod slovenskim predsedstvom, bo EU še naprej
posvečala posebno pozornost odnosom z ZDA. Do konca leta 2008 lahko v skladu z
dogovorom srečanja trojke EU z ZDA na Brdu pričakujemo nadaljevanje vzporednih
pogajanj Evropske komisije in posameznih držav članic z ZDA o brezvizumskem
režimu. V skladu s sprejetimi skupnimi načeli za varstvo podatkov pri izmenjavi
podatkov v namene policijskega in pravosodnega sodelovanja med EU in ZDA je
možen začetek pogajanj o sklenitvi temeljnega sporazuma, ki bi urejal to
področje. EU si bo prizadevala za nadaljevanje vizumskega dialoga z Rusijo, pri
čemer je pogoj ruska uveljavitev sporazuma o vizumskih olajšavah in sporazuma o
vračanju. 
EU si bo še naprej prizadevala za uveljavitev pobude za oceno
nevarnosti organiziranega kriminala, ki izvira iz Ruske federacije in vpliva na
varnost prebivalcev EU. V skladu s sprejetimi cilji in priporočili iz junija
2008 lahko pričakujemo nadaljevanje izvajanja Ocene nevarnosti pred
organiziranim kriminalom za jugovzhodno evropsko regijo, predlagane pod
slovenskim predsedstvom. 
Slovenija si bo v odnosih EU–ZDA še naprej prizadevala, da bi
brezvizumski režim z ZDA uživale vse države članice, in za dosledno
recipročnost. Dejavno bo sodelovala tudi pri dejavnostih EU z državami
Zahodnega Balkana in pri pripravi nove pravne podlage za delovanje Regionalnega
centra za boj proti čezmejnemu kriminalu v jugovzhodni Evropi (center SECI) v
Bukarešti. 
Pri vprašanjih zunanje dimenzije EU, ki so v pristojnosti
Ministrstva za pravosodje, poteka sodelovanje z drugimi državami pretežno na
podlagi instrumentov drugih mednarodnih organizacij, kot sta na primer Haaška
konferenca na področju civilnega prava in Svet Evrope na področju kazenskega
prava. Slovenija bo podpirala dejavnosti EU v smeri krepitve omenjenih
mednarodnih organizacij ter širjenja njihovih standardov. 
Na področju civilnega prava si bo Slovenija prizadevala za
širjenje standardov Haaške konference zlasti na področju družinskega prava,
medtem ko se bo o morebitni sklenitvi bilateralnih sporazumov (npr. Rusija,
Ukrajina) dokončno odločala na podlagi analize obstoječih mednarodnih instrumentov.
Na področju kazenskega prava bo posebno pozornost posvetila izvajanju in
modernizaciji konvencij Sveta Evrope o mednarodni pravni pomoči in izročitvi
ter instrumentom, ki omogočajo učinkovit pregon kibernetskega kriminala in
terorizma. 
Slovenija bo podpirala prizadevanja za vzpostavitev
mehanizmov, ki bi omogočili primerno mero nadzora nad izpolnjevanjem
mednarodnih instrumentov, ki so jih države ratificirale. Prav tako bo podpirala
prizadevanja EU za koordinacijo tehnične pomoči, ki je potrebna za izvajanje
teh instrumentov. 
Slovenija bo takšno stališče zavzela tudi do mednarodnih
instrumentov, ki izhajajo iz mednarodnih forumov v okviru Organizacije
združenih narodov, kot sta Uncitral (Komisija Združenih narodov za mednarodno
trgovinsko pravo) in UNODC (Urad Združenih narodov za droge in kriminal), ter
drugih mednarodnih forumov, npr. Unidroit (Mednarodni inštitut za poenotenje
zasebnega prava), ter spodbujala dejavno vlogo EU pri oblikovanju njihovih
politik. 
Civilna zaščita 
V Sporočilu Evropske komisije o okrepitvi zmogljivosti
odzivanja Unije na nesreče iz marca 2008 je Evropska komisija upoštevala
dosedanje izkušnje ob lanskih večjih nesrečah. Jeseni 2008 je predvideno njeno
drugo sporočilo, ki bo podalo predloge za ureditev preventive in boljšega
povezovanja vseh faz obvladovanja nesreč. Slovenija si bo ob obravnavi
prizadevala za rešitve, ki bodo pomenile resnično povezanost vseh akterjev ob
odzivu, upoštevanje vloge posameznih dejavnosti, racionalno izrabo sil in
sredstev, uveljavljanje ustreznih preventivnih ukrepov ter spoštovanje načela
subsidiarnosti. Slovenija bo podpirala tudi krepitev sodelovanja s tretjimi
državami; kot nadaljevanje dela iz časa slovenskega predsedovanja si bo
prizadevala predvsem za večje vključevanje držav Zahodnega Balkana v dejavnosti
na področju civilne zaščite. 
ZUNANJI ODNOSI 
Zahodni Balkan 
Po koncu slovenskega predsedovanja Svetu EU, v okviru
katerega je bil Zahodni Balkan (ZB) uvrščen med ključne prednostne naloge, si
bo Slovenija tudi v prihodnje prizadevala, da bo ZB ostal primarni subjekt
procesa širitve. Glede na to, da so bili do konca slovenskega predsedovanja
Svetu EU sklenjeni Stabilizacijsko-pridružitveni sporazumi (SPS) z vsemi
državami regije (z izjemo Kosova), si bo Slovenija prizadevala za pospešeno
približevanje celotne regije v smeri EU. Pri tem želimo odpreti razpravo o tem,
kako kar najbolje upoštevati posebnosti regije v njenem procesu vključevanja v
EU. 
V drugi polovici 2008 in tekom leta 2009 se bo nadaljevalo
približevanje držav Zahodnega Balkana na podlagi izpolnjevanja srednje- in
dolgoročnih nalog in ciljev, opredeljenih v Evropskih partnerstvih, ki jih je
EU sklenila s posameznimi državami regije. Izpolnjevanje
stabilizacijsko-pridružitvenih sporazumov (SPS) in pripadajočih trgovinskih protokolov
je pomemben element, ki ga bo EU upoštevala pri upoštevanju prošenj za
polnopravno članstvo. 
Prav tako si bo Slovenija tudi v prihodnje prizadevala za
nadaljnjo konkretizacijo evropske perspektive za državljane ZB na podlagi
uresničevanja Solunske agende, Salzburškega sporočila in Izjave predsedstva:
Zahodni Balkan v središču (Brdo pri Kranju, marec 2008). V času slovenskega
predsedovanja Svetu EU je bil vzpostavljen dialog o vizumski liberalizaciji z
vsemi državami regije, zato bo Slovenija države ZB spodbujala k izpolnjevanju
pogojev v smeri čim prejšnje uvedbe brezvizumskega režima z EU. 
Če bo Republika Makedonija, ki ima status kandidatke za
polnopravno članico EU od leta 2005, izpolnila ključne prednostne naloge
Pridružitvenega partnerstva (»benchmarks«), bo oktobrsko poročilo Evropske
komisije o njenem napredku pozitivno, bi to lahko omogočilo določitev datuma za
pričetek pristopnih pogajanj do konca leta 2008 ali spomladi 2009. 
Po podpisu SPS s Srbijo 29. aprila 2008 je Srbiji odprta pot
za nadgraditev odnosov z EU, vključno z določitvijo statusa kandidatke. Ob tem
bo ključno merilo uspešna uresničitev SPS in Začasnega sporazuma. Slovenija bo
Srbijo spodbujala h konstruktivnemu regionalnemu sodelovanju ter nadaljevanju
dobrososedskih odnosov z vsemi državami regije. Spodbujala bo utrjevanje
razumevanja evropske perspektive v civilni družbi. 
V bližnji prihodnosti pričakujemo tudi vložitev prošnje za
dodelitev statusa kandidatke s strani Črne gore in Albanije. Slovenija bo
omenjeni državi podprla pri njunem nadaljnjem približevanju EU, saj menimo, da
s svojim zgledom lahko spodbudita k napredku druge, celo večje sosede. 
V času slovenskega predsedovanja Svetu EU je bil podpisan
tudi SPS z Bosno in Hercegovino, zato bo Slovenija tudi v prihodnje podpirala
napore v smeri sprejetja ustavne reforme. Odvisno od izpolnitve petih »ciljev«
(ureditev vprašanja državnega premoženja, vojaškega premoženja, status Brčkega,
fiskalna stabilnost, uveljavitev pravne države) ter dveh pogojev (ugodna
splošno-varnostna politična situacija in sklenitev SPS – ki je bil podpisan 16.
junija 2008) je v bližnji prihodnosti možna odločitev o zaprtju urada Visokega
predstavnika mednarodne skupnosti za Posebnega predstavnika EU. Vzporedno naj
bi EU postopoma prevzela vodilno vlogo tudi v luči sodelovanja z drugimi
predstavniki mednarodne skupnosti v BiH. 
Kosovo bo tudi v prihodnje eden od ključnih izzivov skupne
zunanje in varnostne politike. Slovenija podpira nadaljevanje in čimprejšnje
dokončanje napotitve EVOP misije (EULEX Kosovo), oblikovanje urada Posebnega
predstavnika EU ter vzpostavitev obeh misij na celotnem Kosovu, z namenom
nadaljnje stabilizacije te države. Pri tem se zavzemamo za usklajen pristop ter
koordinacijo med vsemi akterji mednarodne skupnosti na Kosovu. Z uveljavitvijo
kosovske Ustave 15. junija 2008 so nastale nove okoliščine, katerim se bo
morala mednarodna skupnost ustrezno prilagoditi. Skladno s sklepi februarskega
Sveta za splošne zadeve in zunanje odnose velja, da ima Kosovo tako kot celotna
regija jasno EU perspektivo. Slovenija bo tudi v prihodnje podpirala
približevanje Kosova EU ter njegovo vključevanje v procese regionalnega
sodelovanja. 
Prav tako pa od kosovskih oblasti pričakujemo, da bodo
uresničile zaveze, ki so jih prostovoljno sprejele, predvsem glede položaja in
pravic manjšinskih etničnih skupnosti ter njihove kulturne in verske dediščine,
ki je dediščina celotne Evrope. Posebno pozornost bomo namenjali predvsem
nadzoru uresničevanja omenjenih zavez. 
Evropska sosedska politika 
Namen evropske sosedske politike (ESP) je vzpostavitev
poglobljenih odnosov s sosednjimi državami EU od Baltika do Sredozemlja ter
krepitev območja stabilnosti, varnosti in blaginje izven meja Evropske Unije. V
skladu s temi cilji bo EU tudi v naslednjem letu in pol podpirala politične,
gospodarske in socialne reforme v državah partnerkah evropske sosedske politike
prek izvajanja akcijskih načrtov s strani posameznih držav partneric. 
Sporočilo Evropske komisije o izvajanju evropske sosedske
politike z dvanajstimi Poročili o napredku (objavljeno 3. aprila 2008) med
drugim predvideva nadgradnjo odnosov z Ukrajino, Moldavijo, Izraelom in
Marokom. Kot prednostna področja nadaljnjega razvoja so bila opredeljena
gospodarska integracija (sklepanje prosto trgovinskih sporazumov s partnerkami
ESP), transport in energetika, varstvo okolja, krepitev medčloveških stikov in
krepitev vloge civilne družbe, mobilnost (lajšanje vizumskih postopkov), pomoč
EU pri izvajanju sektorskih reform in modernizacije v državah z akcijskim načrtom
(prek programov Skupnosti in bilateralne podpore držav članic), okrepljena
finančna pomoč s strani EU. V letu 2009 Evropska komisija predvideva sklenitev
pogajanj o novem okrepljenem sporazumu z Ukrajino. 
Slovenija si bo še naprej prizadevala za krepitev ESP in za
nadgradnjo odnosov s partnerskimi državami znotraj enotnega in celovitega
političnega okvira ter ob upoštevanju načela individualnega pristopa in
diferenciacije. Pri tem bo podpirala krepitev dvostranskega in večstranskega
sodelovanja tako v vhodni kot tudi južni regiji ESP. 
Na začetku francoskega predsedovanja EU naj bi bil uradno
ustanovljen nov okvir sodelovanja v Sredozemlju, katerega delovno ime je
zaenkrat Barcelonski proces: Unija za Sredozemlje. Na Evropskem svetu marca
letos je bil dosežen dogovor o vrhu, ki bo 13. julija 2008 v Parizu, junijski
Evropski svet pa je potrdil usmeritve, ki jih je pripravila Evropska komisija.
Na vrh bodo vabljene države Evro-mediteranskega partnerstva in države s
sredozemsko obalo (tj. BiH, Črna gora, Hrvaška, Monako). 
Barcelonski proces: Unija za Sredozemlje naj bi predstavljal
nadgradnjo Barcelonskega procesa, ki bo s svojimi cilji in področji sodelovanja
ostal podlaga za sodelovanje. Dodana vrednost novega okvira sodelovanja bi bil
poudarek na konkretnih in prepoznavnih regionalnih projektih in uravnoteženje
skupnega lastništva sodelovanja (t. j. v obliki so-predsedstva in z
ustanovitvijo sekretariata). 
Slovenija podpira krepitev sodelovanja v Sredozemlju v obliki
novega okvira sodelovanja, če ta temelji na pravnem redu Barcelonskega procesa
in prinaša napredek oz. rešitev težav obstoječega partnerstva. 
Temeljne usmeritve za nadaljnje dejavnosti
Evro-mediteranskega partnerstva so opredeljene v Petletnem delovnem programu
(do leta 2010), ki je bil sprejet novembra 2005 na Vrhu v Barceloni. Na
konferenci ministrov za zunanje zadeve v Lizboni na Portugalskem od 5. do 6.
novembra 2007, je bil sprejet dokument »Sklepi iz Lizbone«, ki je vsebinski
programski okvir dejavnosti za leto 2008. Z dokumentom so evro-sredozemske
partnerke začrtale dejavnosti z dogovori o ministrskih zasedanjih in dogodkih
na nižjih delovnih ravneh na temeljnih področjih delovanja partnerstva
(politični in varnostni dialog, gospodarstvo, medkulturni dialog, migracije).
Ministri so pozdravili Albanijo in Mavretanijo kot novi članici partnerstva. 
EU spodbuja sredozemske partnerke, da pospešijo sprejetje in
izvajanje sporazumov o prosti trgovini, tudi z namenom izpolnitve cilja
Barcelonske deklaracije, ki predvideva oblikovanje območja proste trgovine v
Evro-mediteranski regiji do leta 2010. 
Med partnerkami obstaja soglasje, da je Evro-mediteransko
partnerstvo odličen okvir za promocijo dialoga med kulturami in civilizacijami.
Leto 2008 je bilo razglašeno za evropsko leto medkulturnega dialoga in tudi za
evro-sredozemsko leto dialoga med kulturami. 
Neposreden trajni prispevek, ki ga Slovenija ponuja v okviru
dialoga med kulturami v Sredozemlju, je Evro-sredozemska univerza s sedežem v
Piranu. Slovesna ustanovitev univerze je bila junija letos. Univerza naj bi
začela izvajati lastne akreditirane programe v akademskem letu 2009/2010.
Pričakujemo, da bo Univerza postala zbirališče mladih iz celotnega Sredozemlja.
Slovenija bo v luči izvajanja Petletnega delovnega programa
tvorno sodelovala pri izvajanju programa za leto 2008. Slovenija pripisuje
velik pomen vprašanjem, povezanim z varstvom okolja, sodelovanjem univerz,
enakosti spolov in krepitvi Fundacije Anna Lindh, zato bo tudi v prihodnje
aktivna na teh področjih, pozorno pa bo spremljala tudi vrsto drugih področij
delovanja ter glede na interes in potrebe ustrezno ravnala. 
Na junijskem Evropskem Svetu 2008 so bili sprejeti tudi
sklepi na temo Evropske sosedske politike – Vzhodnega partnerstva. Gre za
skupno pobudo Poljske in Švedske, ki sta jo predstavili maja 2008. Namen pobude
je krepitev vzhodnega dela ESP in sicer tako prek izboljšanja dvostranskega
sodelovanja EU z vzhodnimi ESP partnerkami, med partnerkami samimi kot tudi
prek multilateralnega sodelovanja. Pobuda je projektno naravnana in ne
predvideva ustanavljanja novih institucij ali novih finančnih inštrumentov.
Predlagana področja sodelovanja so politično in varnostno, meje in čezmejno
gibanje, gospodarsko in finančno, okoljsko in družbeno. Vzhodno partnerstvo
predvideva 27 držav članic EU in 6 vzhodnih partneric ESP: Ukrajino, Moldovo,
Azerbajdžan, Armenijo, Gruzijo in Belorusijo. Projekti, vezani na ESP, pa ne
izključujejo niti Rusije. 
Predlagani sklepi Evropskega sveta pozivajo Evropsko
komisijo, da do pomladi 2009 konkretizira pobudo. 
Slovenija pobudo Vzhodnega partnerstva podpira, saj meni, da
gre za korak naprej v smeri krepitve vzhodne »dimenzije« ESP, ki potrebuje
okrepitev in poglobitev odnosov, prispeva pa tudi k uravnoteženosti ESP kot
celote. 
Odnosi z Rusijo 
EU bo nadaljevala z napori za krepitev strateškega
partnerstva z Rusko federacijo, ki temelji na skupnih interesih in medsebojnem
zaupanju. Svet EU je v času slovenskega predsedovanja uspel potrditi pogajalski
mandat za novi sporazum z Rusijo. Pričakuje se, da bodo pogajanja za novi
sporazum, ki bo nasledil Sporazum o partnerstvu in sodelovanju, težka in
dolgotrajna. Nadaljevalo se bo konstruktivno delo na področju izvajanja
akcijskih načrtov štirih skupnih prostorov. Sodelovanje z Rusijo bo posebej
usmerjeno na problematiko energetske varnosti. 
Srednja Azija 
V letu 2008–2009 se bo nadaljevalo izvajanje Strategije EU za
Srednjo Azijo, tako dvostransko sodelovanje držav kot tudi regionalno. V
dvostranskem smislu bo glavna pozornost usmerjena v izvajanje in izboljševanje
sprejetih dokumentov o prioritetah (angl. »Priority papers«), v katerih so
podane smernice za dvostransko sodelovanje med EU na eni strani ter
srednjeazijsko državo na drugi. V regionalnem smislu se bo okrepilo sodelovanje
na področju izobraževanja, vladavine prava, upravljanja z vodami, upravljanja z
mejami, varovanja okolja ter energetike. Začeli oz. nadaljevali se bodo tudi
redni dialogi o človekovih pravicah s posamezno državo. Prav tako bo s pomočjo
rednih srečanj večje usklajevanje med EU ravnijo (750 milijonov evrov v obdobju
2007–2013) ter nacionalno ravnijo držav članic pri namenjanju razvojne pomoči
omenjeni regiji. 
Azija 
Slovenija bo v okviru Sveta EU zasledovala cilj nadaljnje
krepitve političnih odnosov s strateškimi in drugimi pomembnimi partnerkami v
Aziji. Prizadevala si bo za uspešne zaključke pogajanj za sklenitev sporazumov
o partnerstvu in sodelovanju oz. novih okvirnih sporazumov EU s Kitajsko, Južno
Korejo, Indijo in specifičnimi državami Zveze držav Jugovzhodne Azije (ASEAN).
V omenjenem obdobju je predviden zaključek pogajanj za sklenitev sporazumov o
prosti trgovini z Indijo in Južno Korejo. 
Posebno pozornost bo Slovenija namenjala kriznim žariščem. V
Afganistanu se bo po doseganju polnih zmogljivosti junija letos predvidoma
krepila policijska misija EUPOL, namenjena podpori celoviti reformi
afganistanske policije. Nadaljnja EU podpora in visok interes bo namenjen
rešitvi Severnokorejskega jedrskega vprašanja. Promocija demokratičnih procesov
in uveljavljanja človekovih pravic v regiji ostajata med prednostnimi nalogami
politike EU v Aziji. Posebna pozornost bo namenjena Burmi/Mjanmaru in Severni
Koreji. 
Slovenija bo aktivno sodelovala v okviru evropsko-azijskega
procesa sodelovanja (ASEM), pri izvajanju EU-ASEAN akcijskega načrta
sodelovanja ter dejavnostih ASEAN regionalnega foruma. RS bo podpirala
nadaljnjo krepitev vzpostavljanja regionalnih varnostnih mehanizmov in
integracijskih procesov v regiji. 
Transatlantski odnosi 
Slovenija pripisuje velik pomen transatlantskemu partnerstvu
in si bo še naprej prizadevala za krepitev strateške narave tega partnerstva.
Tako v odnosih z ZDA kot tudi s Kanado bo veliko pozornosti namenjene
poglobitvi gospodarskega sodelovanja ter odstranjevanju trgovinskih ovir.
Najpomembnejše bo sodelovanje na področju zakonodaje, inovacij in tehnologije,
trgovine in varnosti, investicij, energetike, trgov kapitala in intelektualne
lastnine. V gospodarskih odnosih z ZDA bo še posebej pomembno nadaljnje delo
Transatlantskega ekonomskega sveta (TEC). Poudarek bo tudi na nadaljevanju in
uspešni sklenitvi pogajanj o sporazumih o zračnem prometu tako z ZDA kot tudi s
Kanado. 
V transatlantskih odnosih ima vedno večjo vlogo sodelovanje
na področju varstva okolja in boja proti podnebnim spremembam ter energetske
učinkovitosti in varnosti. Slovenija si bo prizadevala za uravnoteženo ter
vsebinsko partnerstvo, ki bo prinašalo tudi konkretne rezultate. 
Še naprej bo veliko pozornosti posvečene sodelovanju na
področjih neširjenja orožja za množično uničevanje, preprečevanja konfliktov,
kriznega upravljanja ter izgradnje miru in pokonfliktne obnove držav.
Zagotavljanje spoštovanja vladavine prava in krepitev demokracije v svetu bosta
še nadalje ostala zelo pomembna elementa partnerstva. Slovenija kot pomembno
vidi tudi nadaljnjo širitev brezvizumskega režima ZDA ter ukinitev vizumov za
Kanado za vse države članice Evropske unije. 
Bližnji vzhod 
Slovenija se bo še naprej vključevala v napore EU in
mednarodne skupnosti za celovito razrešitev izraelsko-palestinskega konflikta v
smislu soobstoja »dveh držav«. V tem smislu je še posebej pomembna podpora EU
izgradnji palestinskih institucij, predvsem varnostnega sektorja, ter
izboljšanju življenjskih pogojev na Palestinskih ozemljih, pri čemer bo
Slovenija še naprej po svojih močeh sodelovala. Slovenija bo podpirala napore
EU za izboljšanje varnostnih in političnih razmer v Libanonu (Slovenija skupaj
z drugimi državami EU sodeluje v mirovni operaciji UNIFIL) ter gospodarsko
obnovo države. Prav tako bomo ohranjali ter nadalje krepili dialog z državami v
regiji; tako bilateralno kot tudi v okviru Evro-sredozemskega partnerstva. 
Irak 
Pomoč pri stabilizaciji razmer v Iraku bo še naprej ena izmed
prednostnih nalog Slovenije kot tudi celotne EU. V tej luči si bo EU
prizadevala za nadaljnjo krepitev odnosov in sodelovanja z Irakom (tudi z
nadgraditvijo obstoječih sporazumov) in na ta način poskušala prispevati k
zagotovitvi dolgoročne varnosti, stabilnosti ter gospodarske obnove in razvoja
države. 
Iran 
Slovenija bo še naprej spremljala dogajanja v zvezi z
razvojem iranskega jedrskega programa in si kot članica EU prizadevala za
diplomatsko rešitev iranskega jedrskega vprašanja. Aktivno se bo tudi
vključevala v razprave znotraj EU o njenih odnosih z Iranom. Slovenija bo
dosledno spoštovala skupna stališča EU. 
Afrika 
S sprejetjem Skupne strategije Afrika-EU decembra 2007 v
Lizboni se je med celinama začelo novo obdobje odnosov, saj sta vzpostavili
enakopravno partnerstvo z jasno začrtanimi cilji. Spodbujanje regionalne
integracije ter krepitev Afriške unije in drugih regionalnih organizacij je med
prednostnimi nalogami EU. Slovenija se bo v uresničevanje Skupne strategije in
njenega prvega Akcijskega načrta (2008–2010), ki nudita nove možnosti
sodelovanja tudi na dvostranski ravni, vključevala po svojih močeh. 
Latinska Amerika in Karibi 
V prihodnjem obdobju bo Slovenija gradila na političnem
kapitalu, ki si ga je v latinsko-ameriški in karibski regiji pridobila z
uspešnim so-predsedovanjem petemu vrhu EU-Latinska Amerika in Karibi, ki je
potekal 16. in 17. maja 2008 v Limi. V letu 2008 se bo tako nadaljevala
krepitev strateškega partnerstva med EU in Latinsko Ameriko na podlagi
zapisanih nalog iz Limske deklaracije, t. j. boja proti revščini, neenakosti in
izključenosti ter spodbujanje trajnostnega razvoja. Prav tako se bodo
nadaljevala pogajanja o pridružitvenih sporazumih EU s Srednjo Ameriko, Andsko
skupnostjo in Mercosurjem. 
EU bo namenila večjo pozornost tudi razvoju političnega
dialoga z dvema največjima državama Latinske Amerike, vzpostavitvi strateškega
partnerstva z Mehiko in pripravi akcijskega načrta za Brazilijo (v smislu
nadaljevanja strateškega partnerstva, vzpostavljenega na vrhu EU-Brazilija
julija 2007). 
Evropska varnostna in obrambna politika 
Zagotavljanje miru in mednarodne varnosti bo potekalo v
okviru Skupne zunanje in varnostne politike (SZVP), ki vključuje Evropsko
varnostno in obrambno politiko (EVOP). Osnovo bo še naprej predstavljala
Evropska varnostna strategija (EVS) ter strategije, ki temeljijo na njej in so
namenjene boju proti terorizmu, širjenju orožja za množično uničevanje,
regionalnim konfliktom, organiziranemu kriminalu. 
V letu 2008 se bo nadaljeval razvoj strateškega partnerstva
med EU in NATO ter krepitev sodelovanja z glavnimi partnerji (ZDA, Ruska
federacija, Afriška Unija, OVSE in OZN). 
Skladno z odločitvijo je bila februarja 2008 na Kosovo
napotena EVOP misija. Potekale so razprave o operacijah ALTHEA in policijski
misiji EUPM v Bosni in Hercegovini. Skladno z razvojem dogodkov je bil izveden
načrt o zmanjšanju EUFOR BiH ter dopolnjen mandat EUPOL BiH. Nadaljevale so se
redne razprave o delu ter dopolnitvah mandata EVOP misij EUJUST LEX v Iraku,
misije EU BAM Rafah, EU misije »Border Support Team« v Republiki Moldaviji,
EUPOL COPPS ter obeh misij v Kongu EUPOL in EUSEC. Spomladi je bila dopolnjena
z osebjem EVOP misija v Afganistanu. 
Skupna trgovinska politika 
Na področju skupne trgovinske politike ostaja eden
poglavitnih ciljev Evropske komisije in držav članic sklenitev velikopoteznega,
uravnoteženega, celovitega dogovora in zaključek pogajanj Razvojne agende iz
Dohe v okviru Svetovne trgovinske organizacije (STO). Skupaj z ostalimi
državami članicami STO bo Slovenija podpirala prizadevanja za postopno
liberalizacijo svetovne trgovine ter za krepitev pravil in upravljanja
multilateralnega trgovinskega sistema s poudarkom na potrebah držav v razvoju. 
Slovenija se bo še naprej zavzemala za uresničevanje
sporočila politične agende Globalna Evropa: konkurenca v svetu, ki ga je
Evropska komisija izdala oktobra 2006. Sporočilo združuje različne ukrepe glede
zunanjih vidikov konkurenčnosti, ki so pomemben del lizbonske strategije in med
drugim namenja pozornost trgom javnih naročil, oblikovanju učinkovitega
pravnega okvira za zaščito pravic intelektualne lastnine, novi generaciji
sporazumov o prosti trgovini in izboljšanju pogojev za dostop na trge tretjih
držav. K slednjemu naj bi pripomogla tudi prenovljena strategija dostopa na
trg, ki jo je Evropska komisija predstavila v aprilu 2007. Izvajanje
prenovljene strategije z namenom zniževanja trgovinskih, zlasti netarifnih ovir
na trgih tretjih držav, se bo v okviru prenovljenega partnerstva med Evropsko
komisijo, državami članicami in podjetji, nadaljevalo tudi v prihodnje. Zunanji
vidiki konkurenčnosti so bili ena izmed glavnih prednostnih nalog tudi med
slovenskim predsedovanjem Svetu EU v prvi polovici 2008. 
Kot sestavni del zgoraj omenjene agende Globalna Evropa:
konkurenca v svetu, je Evropska komisija 6. decembra 2006 predstavila zeleno
knjigo Evropski instrumenti trgovinske zaščite v spreminjajočem se globalnem
gospodarstvu z namenom spodbuditi trimesečno javno razpravo o učinkovitosti
uporabe obstoječih instrumentov trgovinske zaščite ter o potrebi po
prilagoditvi teh instrumentov spremembam, ki jih prinaša globalizacija. Zaradi
prevelikih razhajanj mnenj držav članic glede potrebnih sprememb in dopolnitev
obstoječe zakonodaje predlog za reformo s strani Evropske komisije še ni bil
predložen. Slovenija meni, da so ukrepi trgovinske zaščite potreben instrument
reševanja težav evropskih proizvajalcev pri soočanju z nelojalno trgovinsko
prakso s strani subjektov v tretjih državah, prizadevala pa si bo za njihovo
čimprejšnjo prilagoditev sodobnemu mednarodnemu trgovanju in spremenjenim
proizvodnim pogojem ter večji uravnoteženosti interesov evropskih
proizvajalcev, potrošniške industrije, potrošnikov ter drugih zainteresiranih
subjektov. 
Sprejetje predloga uredbe Sveta o uporabi sheme splošnih
tarifnih preferencialov – drugi cikel sheme GSP za obdobje 2009–2011 v skladu z
desetletnimi smernicami smo uvrstili že med prednostne naloge slovenskega
predsedovanja Svetu EU za področje trgovinske politike. Po sprejetju te Uredbe
bo Slovenija z Evropsko komisijo sodelovala pri izvajanju njenih določb. 
V letu 2008 se nadaljujejo usklajevanja za sprejetje predloga
Uredbe Sveta, ki bi nadomestila Uredbo Sveta (ES) št. 1334/2000 z dne 22.
junija 2000 o vzpostavitvi režima Skupnosti za nadzor izvoza blaga in
tehnologije z dvojno rabo, ki so v času portugalskega predsedovanja Svetu EU
popolnoma zastala. Prenovljen sistem nadzora naj bi okrepil obstoječ nadzor
izvoza in ga razširil tudi na tranzit ter posredništvo ter tako v še večji meri
pripomogel k zmanjšanju tveganja za širjenje orožja za množično uničevanje, obenem
pa vzpodbudil trgovino in povečal konkurenčnost evropskih podjetij. Med
slovenskim predsedovanjem Svetu EU smo uspeli doseči pomemben napredek pri
usklajevanju posameznih vsebin in potrjevanju besedila členov predloga uredbe s
strani držav članic. 
Slovenija bo še naprej aktivno sodelovala in si prizadevala
za dopolnjevanje in oblikovanje pravil, ki bodo zagotavljala pravilno
koriščenje uradno podprtih izvoznih kreditov, harmonizacijo nacionalnih
sistemov izvoznih kreditov ter vzpodbujala konkurenco med izvozniki, ki temelji
na kakovosti proizvodov in storitev in ne na ugodnejših pogojih uradno podprtih
izvoznih kreditov. 
Posebna pozornost bo namenjena bilateralnemu in regionalnemu
gospodarskemu sodelovanju ter pogajanjem za sporazume o prosti trgovini, med
drugim s številnimi pomembnimi partnerji v Aziji in Latinski Ameriki, pa tudi
napredku pri pogajanjih za sporazume z glavnimi strateškimi partnerji kot so
države Zahodnega Balkana, Ukrajina, Rusija, itd. Glede Kitajske si bo Slovenija
prizadevala za uspešno reševanje odprtih vprašanj ter za nadaljevanje pogajanj
za posodobitev sporazuma o trgovinskem in gospodarskem sodelovanju med EU in
Kitajsko. 
Slovenija bo aktivna tudi na ostalih področjih skupne
trgovinske politike, ki se obravnavajo v okviru različnih formacij Odbora 133
(stalni člani, namestniki, storitve, tekstil, jeklo itd.) ter v okviru drugih
delovnih skupin, ki obravnavajo vprašanja skupne trgovinske politike v okviru
Sveta EU kot tudi v okviru Evropske komisije. Slovenija bo konstruktivno
sodelovala v razpravah o ostalih aktualnih vprašanjih povezanih s skupno
trgovinsko politiko, ki se obetajo za prihajajoče obdobje (med drugim vprašanja
v zvezi s prihodnostjo biogoriv, izzivi okoljskih sprememb, rastjo cen hrane in
surovin na svetovnih trgih itd). 
Slovenija bo še naprej skrbela za ustrezno seznanjenost
Evropske komisije z interesi slovenskega gospodarstva glede izboljšanja pogojev
dostopa na trge tretjih držav in za zastopanje interesov slovenskega
gospodarstva v okviru pogajanj za sklenitev sporazumov o prosti trgovini ter v
okviru drugih aktualnih zadev s področja trgovinske politike. Obenem si bo še
naprej prizadevala za pravočasno obveščanje slovenskega gospodarstva o ukrepih
skupne trgovinske politike EU ter o možnostih sodelovanja pri oblikovanju
le-te, da bi tako v največjem možnem obsegu zagotovila možnost konkurenčnega
nastopa slovenskih podjetij na notranjem trgu EU ter svetovnih trgih. 
Prav tako si bo Slovenija prizadevala za čim večjo skladnost
sodelovanja z mednarodnimi organizacijami (med drugim STO, OECD itd.). V okviru
tega so najvišje na prednostni listi prizadevanja Slovenije, da postane
polnopravna članica OECD. 
Razvojna pomoč 
Evropska unija zagotavlja približno 55 % svetovne uradne
razvojne pomoči (ODA). Glavni cilj politike razvojnega sodelovanja je
zmanjševanje in postopna odprava revščine, podpora razvoju demokracije,
spoštovanje človekovih pravic ter gospodarski in socialni napredek držav v
razvoju. Osrednji vir razvojne pomoči EU so: proračunska sredstva EU, Evropski
razvojni sklad (EDF) in dvostranska pomoč držav članic. 
Čeprav EU ostaja največja donatorica razvojne pomoči in
hkrati najpomembnejša partnerica državam v razvoju, je iz komunikacije »EU kot
globalni partner za razvoj – pospešitev napredka za doseganje razvojnih ciljev
tisočletja«, ki je bila predstavljena aprila 2008 razvidno, da se je obseg
uradne razvojne pomoči EU zmanjšal iz 0,41 % BND v letu 2006 na 0,38 % BND v
letu 2007. Prav zaradi tega je razvojni GAERC maja 2008 sprejel zaključke, kjer
potrjuje sprejete zaveze, da bo EU bo leta 2010 dosegla cilj 0,56 % BND za
razvojno pomoč in do leta 2015 0,7 % BND. Sklepi z naslovom »Pospeševanje
napredka pri doseganju razvojnih ciljev tisočletja« vsebujejo poglavja:
razvojni cilji tisočletja (MDG), učinkovitost pomoči – Roadmap do Akre,
Monterreyski proces financiranja za razvoj, pomoč za trgovino, skladnost
politik za razvoj in soočanje s krizo zaradi naraščajočih cen hrane. 
Vprašanje doseganja razvojnih ciljev tisočletja je obravnaval
tudi junijski Evropski svet 2008 in potrdil sklepe razvojnega GAERC-a ter s
»Programom ukrepanj EU glede razvojnih ciljev tisočletja« (EU Agenda for Action
on MDGs) predlagal državam partnericam in drugim donatoricam ukrepe, ki bodo
prispevali k doseganju razvojnih ciljev tisočletja. 
Pričakuje se, da bo Evropska komisija objavila obširno drugo
poročilo o razvojni politiki v letu 2010. (Izvedba programa za učinkovitost
pomoči se predvideva v letu 2009). 
V okviru najnovejših prizadevanj EU za uresničevanje
razvojnih ciljev tisočletja, sprejetih dokumentov v okviru EU in OZN ter
prednostnih nalog, določenih v 18-mesečnem programu francoskega, češkega in
švedskega predsedovanja EU, bodo dejavnosti na področju razvojne pomoči še v
večji meri kot v letu 2007 usmerjene v: 
-       
izboljšanje učinkovitosti razvojne pomoči v skladu z Evropskim soglasjem
o razvoju, 
-       
harmonizacijo in koordinacijo dejavnosti razvojne pomoči EU in držav
članic v okviru Pariške deklaracije, 
-       
izpolnjevanje monterreyskih in barcelonskih zavez ter razvojnih ciljev
tisočletja o povišanju sredstev za uradno razvojno pomoč in 
-       
izboljšanje skladnosti razvojnih politik ter 
-       
regionalno integracijo držav Afrike, Karibov in Pacifika (AKP) in
njihovo vključitev v globalno ekonomijo. 
EU bo nadaljevala pogajanja z AKP regijami (štiri afriške,
karibska in pacifiška regija) za sklenitev celovitih Sporazumov o gospodarskem
partnerstvu (EPA). Podpis prvega celovitega razvojno naravnanega EPA z regijo
Karibov je predviden 23. julija 2008 (Barbados). 
Evropska komisija pripravlja tudi komunikacijo »Regionalna
integracija za razvoj v AKP državah«. Komunikacija bo predstavljena predvidoma
septembra 2008. 
•       
EU si bo v skladu s sklepi Sveta EU (oktober 2007) prizadevala za
uresničitev strategije »pomoč za trgovino« (AfT). V okviru AfT naj bi EU
kolektivno zagotovila sredstva v višini dveh milijard evrov letno po letu 2010.
Okvirno 50 % povečanja sredstev pomoči za trgovino naj bi bilo usmerjeno v
države AKP. Izvajanje strategije o AfT ni pogojeno s pogajanji v okviru
Svetovne trgovinske organizacije (Razvojna agenda iz Dohe). 
•       
Evropska komisija bo (glede na sklepe Sveta EU iz maja 2008) skupaj z
AKP partnerji oblikovala specifične operativne pakete strategij pomoči za
trgovino (t. i. AfT packages). 
Slovenija bo – tako kot med predsedovanjem EU –aktivno
sodelovala pri oblikovanju razvojnih politik na ravni EU. Pri tem bo
zagotavljala usklajenost prednostnih nalog znotraj organov EU s svojimi
zunanjepolitičnimi interesi. 
Republika Slovenija bo delovala skladno z opredelitvami
Resolucije o mednarodnem razvojnem sodelovanju za obdobje do leta 2015. 
Slovenija bo del svojih finančnih sredstev za razvojno pomoč
namenila prek mednarodnih organizacij, del pa prek proračuna EU. Dvostransko
razvojno sodelovanje Slovenije bo tako kot v preteklosti usmerjeno predvsem v
države Zahodnega Balkana (Makedonija, Črna Gora, Srbija, Kosovo, Bosna in
Hercegovina in Albanija), države vzhodne Evrope, Kavkaza in srednje Azije ter v
eno do dve afriški državi.
Št. 008-05/04-1/17
Ljubljana, dne 17. julija 2008
EPA 2160-IV
Državni zbor 
Republike Slovenije 
France Cukjati, dr. med., l.r. 
Predsednik
________________________________
1     Odločba
št. 1692/96/ES Evropskega parlamenta in Sveta z dne 23. julija 1996 o smernicah
Skupnosti za razvoj vseevropskega prometnega omrežja, kot je bila spremenjena z
odločbo iz leta 2004. 
2     Direktiva
2006/38/ES Evropskega parlamenta in Sveta z dne 17. maja 2006 o spremembi
Direktive 1999/62/ES o cestnih pristojbinah za uporabo določene infrastrukture
za težka tovorna vozila. 
3     Predlog
o spremembah Uredbe o ustanovitvi GSA (Uredba (ES) št. 1321/2004 o vzpostavitvi
upravljavskih struktur Evropskega satelitskega radio-navigacijskega sistema). 
4     Uredba
Sveta (ES) št. 168/2007 z dne 15. februarja 2007 , UL L 53/2 22.2.2007.