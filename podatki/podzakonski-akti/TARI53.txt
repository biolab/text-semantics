1. člen
Ta tarifa določa način obračunavanja pravnih storitev in povračil
stroškov družbi ITEM d.o.o., Zastopniški pisarni za patente in blagovne znamke,
Resljeva cesta 16, 1000 Ljubljana (v nadaljevanju: pisarna), v zvezi z
opravljenim delom pri uveljavljanju pravic industrijske lastnine.
2. člen
Pravne storitve po tej tarifi obsegajo vsa opravila, ki jih pisarna
opravi na podlagi pooblastilnega razmerja v zvezi z zastopanjem imetnikov
pravic industrijske lastnine ali domnevnih kršiteljev pravic industrijske
lastnine, v postopkih pred sodišči in drugimi državnimi organi, razen pred
Uradom RS za intelektualno lastnino.
3. člen
Za ovrednotenje storitev po tej tarifi se smiselno
uporabljajo tista določila veljavne tarife o odvetniških storitvah ter sklepi o
spremembi tarife o odvetniških storitvah Odvetniške zbornice Slovenije, ki se
nanašajo na pravne storitve v zvezi s pravicami industrijske lastnine v
postopkih pred sodišči in drugimi državnimi organi, navedenimi v četrtem
odstavku 131. člena ZIL, razen za postopke pred Uradom RS za intelektualno lastnino.
4. člen
Stranke so dolžne pisarni plačati akontacijo za potrebne storitve
pravne pomoči v dogovorjenem znesku. Stroške za sodne in upravne takse, izdatke
za morebitne sodne izvedence ali druge stroške, ki se pojavljajo v postopku
oziroma katerih založitev zahteva sodišče ali drug organ, pa v dejanski višini.
5. člen
Storitve po tej tarifi ne obsegajo davka na dodano vrednost, drugih
davkov, prispevkov, sodnih in upravnih taks.
6. člen
K tej tarifi izda soglasje minister, pristojen za pravosodje.
7. člen
Ta tarifa začne veljati petnajsti dan po objavi v Uradnem listu
Republike Slovenije.
8. člen
To tarifo izdajatelj objavi v
Uradnem listu Republike Slovenije.
Ljubljana, dne 7. januarja 2004.
ITEM d.o.o.,
Zastopniška pisarna
za patente in blagovne znamke
Gregor Maček, univ. dipl. inž. elek.,
univ. dipl. prav. l. r.
direktor
Na podlagi določbe četrtega odstavka 131. člena zakona o
industrijski lastnini (Uradni list RS, št. 7/03 – prečiščeno besedilo) soglašam
s tarifo o pravnih storitvah.
Št. 429-1/2004
Ljubljana, dne 9. februarja 2004.
mag. Ivan Bizjak l. r.
Minister
za pravosodje