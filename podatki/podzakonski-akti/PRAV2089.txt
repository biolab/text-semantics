I. SPLOŠNE DOLOČBE
1. člen
(tržne telekomunikacijske storitve)
Ta pravilnik določa pogoje, ki ji mora izpolnjevati izvajalec
tržnih telekomunikacijskih storitev (v nadaljevanju: operater) pri opravljanju
naslednjih tržnih telekomunikacijskih storitev: 
-       
podatkovnih telekomunikacij, 
-       
dajanja telekomunikacijskih vodov v zakup, 
-       
kabelskih komunikacijskih oziroma distribucijskih sistemov, 
-       
javnih telefonskih govorilnic, 
-       
satelitskih zvez VSAT, 
-       
globalnih širokopasovnih in multimedijskih telekomunikacij. 
V skladu s tem pravilnikom so tržne telekomunikacijske
storitve tiste telekomunikacijske storitve, ki jih operater trajno opravlja za
javnost kot gospodarsko dejavnost (v nadaljevanju: telekomunikacijske
storitve).
2. člen
(pojmi)
Poleg pojmov, določenih z zakonom o telekomunikacijah (v
nadaljevanju: zakon), imajo v tem pravilniku uporabljeni pojmi naslednji pomen:
-       
storitve dajanja telekomunikacijskih vodov v zakup so za javnost tržno
zagotovljene telekomunikacijske storitve, pri kateri odda operater zakupniku v
zakup določeno kapaciteto javnega telekomunikacijskega omrežja za prenos
signalov, 
-       
storitve globalnih širokopasovnih in multimedijskih telekomunikacij so
za javnost tržno zagotovljene telekomunikacijske storitve, ki omogočajo prenos
in izmenjavo kombinacije dveh ali več vrst informacij kot so besedila, grafike,
glasovi, slike s prenosnimi hitrostmi, višjimi od primarne hitrosti; k tem storitvam
se šteje tudi dostop do internetskih storitev, 
-       
kabelski distribucijski sistemi so telekomunikacijska omrežja in
telekomunikacijska oprema, ki omogočajo prenos signalov radijskih in
televizijskih programov in z njimi povezanih informacij, oddajanih iz nekega
osrednjega mesta uporabnikom, ki so z njimi posamič povezani s kablom ali
drugimi elektromagnetnimi sistemi, 
-       
kabelski komunikacijski sistemi so telekomunikacijska omrežja in
telekomunikacijska oprema, ki skupaj s kabelskim distribucijskim sistemom
omogoča uporabnikom tudi druge telekomunikacijske storitve.
II. SKUPNE DOLOČBE
3. člen
(pogoji za pridobitev dovoljenja)
Operater mora za pridobitev dovoljenja za opravljanje tržnih
telekomunikacijskih storitev (v nadaljevanju: dovoljenje) izpolnjevati
naslednje pogoje: 
-       
da je pravna ali fizična oseba, registrirana za ustrezno dejavnost in
izpolnjuje pogoje za opravljanje te dejavnosti v Republiki Sloveniji, 
-       
da razpolaga z ustreznim telekomunikacijskim omrežjem oziroma
telekomunikacijsko opremo, 
-       
da mu ni bilo odvzeto dovoljenje ali ni prenehala koncesija za
opravljanje telekomunikacijskih storitev, pogojenih s primerno uporabo
radiofrekvenčnega spektra, iz krivdnih razlogov v obdobju treh let pred
vložitvijo zahteve za dovoljenje, 
-       
da mu v obdobju treh let pred vložitvijo zahteve za dovoljenje ni bil z
dokončno odločbo izrečen ukrep inšpektorja iz 53. člena zakona. 
Določbi tretje in četrte alinee prejšnjega odstavka se
smiselno uporabljata tudi za vse druge osebe, ki imajo v operaterju tak položaj
in pooblastila, da lahko vplivajo na izvajanje telekomunikacijskih storitev.
4. člen
(vloga za dovoljenje)
Dovoljenje izda Uprava Republike Slovenije za
telekomunikacije (v nadaljevanju: uprava) na podlagi vloge vlagatelja.
5. člen
(elementi vloge)
V vlogi mora vlagatelj navesti: 
-       
telekomunikacijske storitve, za katere zahteva dovoljenje, z opisom ali
navedbo standarda, 
-       
telekomunikacijsko omrežje oziroma telekomunikacijsko opremo, ki jo bo
uporabil, 
-       
rok po pravnomočnosti dovoljenja, v katerem bo začel opravljati
telekomunikacijske storitve, 
-       
obseg telekomunikacijskih storitev, ki jih namerava opravljati, in
dinamiko rasti pri doseganju končnega obsega storitev, 
-       
način vodenja evidence o opravljenih telekomunikacijskih storitvah, 
-       
cene telekomunikacijskih storitev, 
-       
tehnične standarde in standarde kakovosti, po katerih bo izvajal
telekomunikacijske storitve, 
-       
tehnične rešitve, s katerimi se zagotavljajo nujne storitve in storitve
za invalide, če telekomunikacijska storitev to omogoča. 
Vlogi mora vlagatelj priložiti: 
-       
izpis iz sodnega registra s seznamom družbenikov, razen če gre za
delničarje delniške družbe, 
-       
izjavo vlagatelja oziroma seznam članov uprave in nadzornega sveta z
njihovimi izjavami, da izpolnjujejo pogoje iz tretje in četrte alinee prvega
odstavka 3. člena, 
-       
dokazila, da je bilo telekomunikacijsko omrežje in telekomunikacijska
oprema zgrajeno v skladu s predpisi o gradnji objektov, 
-       
dokazila, da terminalska oprema ustreza tehničnim zahtevam, določenim v
predpisu iz 27. člena zakona, 
-       
dokazila, izjave oziroma podatke o izpolnjevanju pogojev, ki jih za
posamezne telekomunikacijske storitve predpisuje ta pravilnik.
6. člen
(vrstni red vlog)
Uprava odloča o vlogah za dovoljenje po vrstnem redu
njihovega prispetja. Kadar je za istovrstne storitve prispelo več vlog, je
lahko odločba o poznejši vlogi izdana šele, ko je bilo odločeno o vseh
poprejšnjih popolnih vlogah.
7. člen
(trajanje dovoljenja)
Dovoljenje se izda za nedoločen čas, razen če vlagatelj ne
zahteva drugače ali če ni v tem pravilniku drugače določeno. 
Dovoljenje se izda za opravljanje ene ali več vrst
telekomunikacijskih storitev v obsegu, kot to izhaja iz vloge vlagatelja, če ni
s predpisi določeno drugače.
8. člen
(dovoljenje za določen čas)
Če telekomunikacijsko omrežje oziroma telekomunikacijska
oprema, ki ga bo uporabljal vlagatelj, ob vložitvi vloge nima uporabnega
dovoljenja za telekomunikacijsko omrežje oziroma telekomunikacijsko opremo, se
dovoljenje izda za eno leto. 
Dovoljenje iz prejšnjega odstavka se spremeni v dovoljenje za
nedoločen čas ob predložitvi uporabnega dovoljenja za telekomunikacijsko
omrežje oziroma telekomunikacijsko opremo.
9. člen
(prenosljivost dovoljenja in soglasje)
Operater lahko s soglasjem uprave prenese dovoljenje v celoti
ali deloma na drugo osebo, ki izpolnjuje pogoje, določene s tem pravilnikom. 
Vlogi za soglasje uprave morajo biti za osebo, ki bo prevzela
izvajanje telekomunikacijskih storitev, priložena dokazila iz drugega odstavka
5. člena. 
Uprava zavrne soglasje, če ugotovi, da niso izpolnjeni pogoji
za pridobitev dovoljenja.
10. člen
(preklic dovoljenja)
Uprava z odločbo prekliče dovoljenje, če: 
-       
je vloga za dovoljenje vsebovala neresnične podatke, 
-       
niso več izpolnjeni pogoji iz dovoljenja, 
-       
izvajalec krši predpise, na podlagi katerih je bilo izdano dovoljenje, 
-       
izvajalec preneha obstajati.
11. člen
(seznam izdanih dovoljenj)
Uprava vodi seznam izdanih dovoljenj, v katerega se vpisuje: 
-       
imetnik dovoljenja, 
-       
vrsta telekomunikacijskih storitev, ki jih opravlja imetnik dovoljenja, 
-       
čas, za katerega je dovoljenje izdano, 
-       
tehnični standardi in standardi kakovosti za izvajanje
telekomunikacijskih storitev iz dovoljenja, 
-       
odvzem dovoljenja. 
Uprava ločeno vodi tudi podatke o cenah, po katerih operater
opravlja telekomunikacijske storitve. 
Seznam izdanih dovoljenj in podatki o cenah so javni.
12. člen
(evidenca telekomunikacijskih storitev)
Operater mora voditi evidenco o opravljenih
telekomunikacijskih storitvah. 
Evidenco mora voditi ločeno za posamezne vrste
telekomunikacijskih storitev. 
Na zahtevo uprave ji mora operater dovoliti vpogled v
evidenco ali poslati izpis iz evidence.
13. člen
(poročanje upravi)
Za potrebe vodenja evidence o stanju in kakovosti
telekomunikacijskih storitev ter za statistične potrebe mora operater ob vsaki
spremembi in najmanj enkrat letno ali na zahtevo uprave le-to obveščati o: 
-       
cenah telekomunikacijskih storitev, 
-       
obsegu pokritja s telekomunikacijskimi storitvami (količina, področje), 
-       
roku po sklenitvi pogodbe z uporabnikom, v katerem lahko zagotovi
opravljanje posamezne telekomunikacijske storitve iz te pogodbe, 
-       
tehničnih zahtevah, ki jih morajo izpolnjevati vmesniki in terminalska
oprema za opravljanje telekomunikacijskih storitev, 
-       
kakovosti opravljanja telekomunikacijskih storitev, kar zajema predvsem
povprečno število in obseg prekinitev zagotavljanja storitev in drugih napak
ter povprečne čase odpravljanja napak. 
Operater lahko posamezne podatke iz druge in četrte alinee
prejšnjega odstavka označi kot poslovno tajnost. 
Podatke iz prvega odstavka, ki niso označeni kot poslovna
tajnost, mora operater najmanj enkrat letno objaviti ali drugače narediti
dostopne javnosti in zainteresiranim osebam. 
Operater mora na zahtevo uprave podatke dopolniti.
14. člen
(splošni pogoji operaterja)
Operater mora izdati splošne pogoje, po katerih opravlja
svojo dejavnost, jih dostaviti upravi in objaviti tako, da so dostopni vsem
uporabnikom in drugim zainteresiranim osebam. 
Splošni pogoji iz prejšnjega odstavka morajo zagotavljati
vsem enakovrstnim uporabnikom enak položaj.
15. člen
(pogodba operater-uporabnik)
Razen če uporabnik ne zahteva drugače ali če ni bilo
operaterju dovoljenje izdano za določen čas, mora operater skleniti z
uporabnikom pogodbo, s katero vzpostavi naročniško razmerje za opravljanje
telekomunikacijskih storitev za nedoločen čas.
16. člen
(čas zagotavljanja telekomunikacijskih storitev)
Razen če ni z uporabnikom drugače dogovorjeno in v dovoljenju
določeno, mora operater zagotavljati telekomunikacijske storitve 24 ur na dan
in sedem dni na teden.
17. člen
(odprava napak)
Operater mora zagotoviti odpravo napak v delovanju svojega
sistema tako, da sprejme in odgovori na telefonski klic o prijavi napake v
roku, določenem v splošnih pogojih iz 14. člena, in da začne, če ni v
dovoljenju določeno drugače, nemudoma z odpravljanjem napake.
18. člen
(obračunavanje storitev)
Če pogodba iz 15. člena ne določa drugače, mora operater
obračunavati in pošiljati uporabniku račun enkrat mesečno. 
Operater mora uporabniku na njegovo zahtevo poslati
razčlenitev računa, če je vrsta storitve taka, da to omogoča. Račun je lahko
omejen na tiste zveze, katerih cena presega najmanjši znesek, določen s
splošnimi pogoji iz 14. člena. 
Operater mora pri obračunavanju, razčlenjevanju in pošiljanju
računov zagotoviti varstvo osebnih podatkov, podatkov, ki se obdelujejo,
pošiljajo in shranjujejo ter varstvo zasebnosti.
19. člen
(načrt oštevilčenja)
Če so za opravljanje telekomunikacijske storitve potrebne
številke oziroma domene, jih operaterju dodeli uprava. 
Operater mora pri dodeljevanju številk oziroma domen svojim
uporabnikom nediskriminacijsko uporabljati enaka in objektivna merila.
20. člen
(lastna terminalska oprema)
Kadar želi uporabnik za uporabo telekomunikacijskih storitev
uporabljati svojo terminalsko opremo, mora operater dopustiti priključitev na
omrežje vsake terminalske opreme, ki ustreza tehničnim zahtevam, določenim v
predpisu iz 27. člena zakona, in je opremljena z ustreznimi listinami in
oznakami.
21. člen
(pravice operaterja)
Operater sme, ne glede na določbo prejšnjega člena, začasno
izključiti ali drugače omejiti uporabo terminalske opreme, če uporabnik: 
-       
kljub njegovemu predhodnemu pisnemu opozorilu po preteku roka,
določenega v tem opozorilu, ne prilagodi telekomunikacijskih signalov na
terminalski opremi predpisom, izdanim na podlagi zakona, 
-       
kljub predhodnemu pisnemu opozorilu po preteku roka, določenega v tem
opozorilu, ne prilagodi zmogljivosti svoje telekomunikacijske opreme
telekomunikacijskemu prometu, 
-       
tudi v roku, določenem v pisnem opominu, ne plača računa za
telekomunikacijsko storitev in drugih pogodbeno dogovorjenih obveznosti, 
-       
s svojim ravnanjem ali sporočili vznemirja ali drugače moti druge
uporabnike, 
-       
ne sodeluje ali ne omogoča meritev, odstranjevanja napak in drugih del,
ki jih opravljajo pooblaščene osebe operaterja in so potrebna za nemoteno
delovanje telekomunikacijskega omrežja. 
Operater enkrat letno ali pa na zahtevo uprave le-tej sporoča
podatke o začasnih izključitvah ali omejitvi uporabe terminalske opreme iz
razlogov, navedenih v tem členu.
III. POSEBNE DOLOČBE ZA POSAMEZNE VRSTE TELEKOMUNIKACIJSKIH
STORITEV
Podatkovne telekomunikacije in telekomunikacijske storitve
globalnih širokopasovnih in multimedijskih telekomunikacij
22. člen
(objavljanje podatkov)
Poleg podatkov iz 13. člena mora operater upravi sporočiti in
objaviti ali drugače narediti dostopne javnosti ter zainteresiranim osebam
podatke o: 
-       
kakovosti opravljanja telekomunikacijskih storitev, 
-       
vrstah javnih omrežij, prek katerih ima uporabnik dostop do njegovih
telekomunikacijskih storitev, 
-       
hitrostih prenosa, 
-       
zaščiti podatkov, ki obsega varstvo osebnih podatkov, zaupnost podatkov,
ki se obdelujejo, pošiljajo ali shranjujejo, in varstvo zasebnosti, 
-       
imenikih in načinih objave, če jih operater izdaja.
Dajanje telekomunikacijskih vodov v zakup
23. člen
(objavljanje podatkov)
Poleg podatkov iz 13. člena mora operater upravi sporočiti in
objaviti ali drugače narediti dostopne javnosti ter zainteresiranim osebam
podatke o kapacitetah svojega telekomunikacijskega omrežja, ki jih oddaja v
zakup v posameznih smereh ali območjih.
24. člen
(pravice operaterja)
Operater sme začasno izključiti oziroma drugače omejiti
uporabo terminalske opreme uporabnika, če ta ogroža: 
-       
varnost delovanja telekomunikacijskega omrežja, vendar le v času
trajanja izrednih razmer kot so požar, poplava, strela, stavka, potres, vojna
ali vojaške operacije in nemiri, 
-       
tehnično-tehnološko enotnost telekomunikacijskega omrežja, 
-       
medsebojno povezovanje telekomunikacijskih omrežij, opreme in storitev, 
-       
zaščito podatkov, ki obsega varstvo osebnih podatkov, zaupnost podatkov,
ki se obdelujejo, pošiljajo ali shranjujejo, in varstvo zasebnosti.
25. člen
(uporaba uredbe)
Če ima operater v določeni smeri ali na določenem območju
prevladujoč položaj na trgu v smislu predpisov, ki urejajo varstvo konkurence,
se glede teh vodov smiselno uporabljajo določbe uredbe o načinu opravljanja
javnih telekomunikacijskih storitev govorne telefonije in teleksa ter o
upravljanju javnega telekomunikacijskega omrežja (Uradni list RS, št. 11/98).
Storitve kabelskih komunikacijskih oziroma distribucijskih
sistemov
26. člen
(dovoljenje)
Po tem pravilniku mora pridobiti dovoljenje operater, ki ga
glede na predviden obseg telekomunikacijskih storitev zadeva zakon o javnih
glasilih (Uradni list RS, št. 18/94). 
K vlogi za izdajo dovoljenja mora vlagatelj priložiti
potrdilo Ministrstva za kulturo o vpisu v evidenco javnih glasil oziroma
podatke o radijskih in televizijskih programih, ki jih prenaša, če ne ustvarja
lastnega programa. 
Dovoljenje se izda za nedoločen čas.
27. člen
(objavljanje podatkov)
Poleg podatkov iz 13. člena mora operater sporočiti upravi in
objaviti ali drugače narediti dostopne javnosti ter zainteresiranim osebam
podatke o radijskih in televizijskih programih ter drugih telekomunikacijskih
storitvah, ki jih opravlja.
28. člen
(odprava napak)
Operater mora zagotoviti stalno službo za odpravo napak, ki
mora biti organizirana tako, da sprejme in odgovori na telefonski klic o
odpravi napake v 60 sekundah in nemudoma začne z odpravljanjem napake.
29. člen
(prenehanje opravljanja dejavnosti)
Če ima operater na določenem območju prevladujoč položaj na
trgu v smislu predpisov, ki urejajo varstvo konkurence, mora v primeru, da želi
prenehati z opravljanjem dejavnosti, to objaviti in o tem obvestiti naročnike
eno leto pred prenehanjem. 
Operater iz prejšnjega odstavka mora drugemu operaterju, ki
bo ali že opravlja to dejavnost, na njegovo zahtevo prodati ali drugače
omogočiti uporabo kabelskega komunikacijskega oziroma distribucijskega sistema
ali kabelske kanalizacije, ki je v njegovi lasti. 
Operater, ki prevzame opravljanje telekomunikacijskih
storitev iz prvega odstavka tega člena, je dolžan prevzeti vse naročnike, ki
imajo z dosedanjim operaterjem sklenjeno pogodbo za nedoločen čas. 
Obveznosti iz drugega odstavka tega člena ima operater tudi,
če mu je bilo dovoljenje odvzeto ali je prenehalo veljati iz drugih razlogov.
30. člen
(uporaba uredbe)
Če ima operater v določeni smeri ali na določenem območju
prevladujoč položaj na trgu v smislu predpisov, ki urejajo varstvo konkurence,
se glede zagotavljanja telekomunikacijskih storitev smiselno uporabljajo
določbe uredbe o načinu opravljanja javnih telekomunikacijskih storitev govorne
telefonije in teleksa ter o upravljanju javnega telekomunikacijskega omrežja.
Storitve javnih telefonskih govorilnic
31. člen
(sredstva za aktiviranje telefonskih aparatov in sporazum o
medomrežnem povezovanju)
Operater je dolžan zagotoviti, da se v njegovih telefonskih
govorilnicah telefonski aparati lahko aktivirajo le s kovanci ali z žetoni,
karticami ali drugačnimi sredstvi za aktiviranje telefonskih aparatov z
avtomatskim zaračunavanjem, ki so enotno predpisani za vso državo. 
Operater mora za opravljanje javnih telekomunikacijskih
storitev govorne telefonije in teleksa z operaterjem javnega
telekomunikacijskega omrežja in z drugimi operaterji skleniti pisni sporazum, s
katerim uredijo medsebojna razmerja v zvezi z medomrežnim povezovanjem in
izdajanjem in obračunavanjem enotno predpisanih sredstev za aktiviranje
telefonskih aparatov z avtomatskim zaračunavanjem. 
Če operater ne sklene katerega od sporazumov iz prejšnjega
odstavka, nadomesti uprava ta sporazum z odločbo v upravnem postopku.
32. člen
(objavljanje podatkov)
Poleg podatkov iz 13. člena mora operater sporočiti upravi in
objaviti ter narediti dostopne javnosti ter zainteresiranim osebam podatke o
morebitnih drugih telekomunikacijskih storitvah, ki jih ponuja v javnih
telefonskih govorilnicah poleg govorne telefonije, o gostoti govorilnic in
deležu govorilnic glede na sredstvo njihovega aktiviranja in o deležu
govorilnic, ki so v določenem obdobju v delujočem stanju.
33. člen
(nujne storitve)
Poleg obveznosti, določenih s tem pravilnikom, mora operater
izpolnjevati tudi pogoje za opravljanje nujnih storitev.
34. člen
(poraba sredstev za aktiviranje in brezplačni klici)
Operater mora na ustrezen način omogočiti uporabniku, da
sproti ugotavlja porabo sredstev iz prvega odstavka 31. člena. 
Klici na številki 112 in 113 oziroma klici prek nujnih
številk na policijo, prvo pomoč, gasilce in center za obveščanje morajo biti
brezplačni.
35. člen
(javnost splošnih pogojev)
Operater mora v govorilnici izobesiti splošne pogoje iz 14.
člena, cenik in obvestilo o klicnih številkah iz drugega odstavka prejšnjega
člena.
36. člen
(prenehanje opravljanja dejavnosti)
Če ima operater na določenem območju prevladujoč položaj na
trgu v smislu predpisov, ki urejajo varstvo konkurence, mora v primeru, da želi
prenehati z opravljanjem dejavnosti, to objaviti eno leto pred prenehanjem. 
Operater iz prejšnjega odstavka mora drugemu operaterju, ki
bo ali že opravlja to dejavnost, na njegovo zahtevo prodati ali drugače
omogočiti uporabo javnih telefonskih govorilnic v njegovi lasti. 
Obveznosti iz prejšnjega odstavka ima operater tudi, če mu je
bilo dovoljenje odvzeto ali je prenehalo veljati iz drugih razlogov.
Storitve VSAT
37. člen
(dodatni pogoji za operaterja)
Operater mora poleg splošnih pogojev, določenih s tem
pravilnikom, izpolnjevati še naslednje pogoje: 
-       
da pridobi radijska dovoljenja, 
-       
da z operaterjem satelitskega sistema oziroma njegovim zastopnikom
sklene sporazum o uporabi ustreznih satelitskih kanalov in ga predloži upravi.
38. člen
(dovoljenje za storitve VSAT)
Dovoljenje za telekomunikacijske storitve VSAT se izda za
čas, za katerega ima operater zagotovljene satelitske kanale.
39. člen
(odvzem dovoljenja)
Dovoljenje za telekomunikacijske storitve VSAT se odvzame iz
razlogov, določenih s tem pravilnikom, ali če je odvzeto ali drugače preneha
radijsko dovoljenje ali če preneha pravica operaterja uporabljati satelitske
kanale.
IV. PREHODNI IN KONČNI DOLOČBI
40. člen
(omrežja kabelskih komunikacijskih oziroma distribucijskih
sistemov)
Do 31. 12. 2000 mora operater, ki poleg storitev kabelskih
distribucijskih sistemov opravlja tudi storitve kabelskih komunikacijskih
sistemov prek lastnega omrežja ali daje to omrežje v zakup, upravi predložiti
pogodbo o medomrežnem povezovanju ali najemu vodov, sklenjeno z javnim
podjetjem iz šestega odstavka 64. člena zakona.
41. člen
(veljavnost pravilnika)
Določba prvega odstavka 19. člena tega pravilnika se ne
uporablja za dodeljevanje domen na podlagi odloka o ustanovitvi javnega zavoda
Akademska in raziskovalna mreža Slovenije (Uradni list RS, št. 23/92). 
Ta pravilnik začne veljati petnajsti dan po objavi v Uradnem
listu Republike Slovenije.
Št. 2660-15/98
Ljubljana, dne 19. oktobra 1998.
mag. Anton Bergauer l. r. 
Minister 
za promet in zveze