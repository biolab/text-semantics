I.
Ta sklep ureja postopek za povračilo davka od prometa
zavarovalnih poslov med zavezanci za plačilo premij dodatnega kolektivnega
pokojninskega zavarovanja za javne uslužbence in Kapitalsko družbo
pokojninskega in invalidskega zavarovanja, d.d., Ljubljana (v nadaljnjem
besedilu: upravljavec) kot upravljavcem Zaprtega vzajemnega pokojninskega
sklada za javne uslužbence (v nadaljnjem besedilu: ZVPSJU).
II.
Ta sklep določa tudi: 
-       
pravila glede določitve zavezancev za povračilo davka od prometa
zavarovalnih poslov iz naslova prenehanja prostovoljnega dodatnega
pokojninskega zavarovanja in izplačila odkupne vrednosti enot premoženja po 48.
členu Pokojninskega načrta kolektivnega dodatnega pokojninskega zavarovanja za
javne uslužbence (v nadaljnjem besedilu: PNJU K) iz naslova premij kolektivnega
zavarovanja po Zakonu o kolektivnem dodatnem pokojninskem zavarovanju za javne
uslužbence (Uradni list RS, št. 126/03) (v nadaljnjem besedilu: ZKDPZJU), 
-       
načine in roke za izdajo računa in plačilo povračila davka od prometa
zavarovalnih poslov, 
-       
način in roke za izmenjavo podatkov, 
-       
način in roke za poročanje upravljavca ter 
-       
način reševanja spornih primerov.
III.
Izrazi, uporabljeni v tem sklepu, pomenijo: 
1.     
»zavezanec za plačilo premije« je izvrševalec pravic in obveznosti
delodajalca, ki je v skladu s Kolektivno pogodbo o oblikovanju pokojninskega
načrta za javne uslužbence (Uradni list RS, št. 11/04 in 34/04 – popr., v
nadaljnjem besedilu: KPOPNJU) in 3. členom ZKDPZJU zavezan plačevati premijo na
osebni račun člana ZVPSJU; 
2.     
»član ZVPSJU« je javni uslužbenec, ki po 1. členu ZKDPZJU in KPOPNJU izpolnjuje
pogoje za vključitev v ZVPSJU in uveljavi pravico po 48. členu PNJU K; 
3.     
»zavezanec za povračilo davka« je delodajalec – zavezanec za plačilo
premije, ki je upravljavcu dolžan povrniti znesek davka od prometa zavarovalnih
poslov v skladu z 12. členom KPOPNJU; 
4.     
»znesek davka« je znesek, ki ga je upravljavec na podlagi 11. člena
Zakona o davku od prometa zavarovalnih poslov (Uradni list RS, št. 57/99 in
72/05) obračunal in plačal iz naslova izplačanih odkupnih vrednosti enot
premoženja za tiste zaposlene, ki so na podlagi 48. člena PNJU K uveljavili
izplačilo odkupne vrednosti; 
5.     
»osnova za obračun davka« je znesek izplačane odkupne vrednosti za
zaposlenega upravičenca, ki je na podlagi 48. člena PNJU K uveljavil pravico do
izplačila odkupne vrednosti; 
6.     
»delovni dan« pomeni dan, na katerega je v Republiki Sloveniji mogoče
opraviti plačila v domačem denarju v običajnem delovnem času in ni sobota,
nedelja, državni praznik ali drug dan, ki je v skladu s predpisi dela prost; 
7.     
»status zavezanca za plačilo« je razvrstitev zavezanca za plačilo
premije med proračunske uporabnike, ki so lahko: neposredni državni proračunski
uporabniki, neposredni občinski proračunski uporabniki, posredni državni
proračunski uporabniki in posredni občinski proračunski uporabniki.
IV.
Zavezanec za povračilo davka je tisti proračunski uporabnik,
ki je zavezanec za plačilo premije in s katerim je imel javni uslužbenec
sklenjeno pogodbo o zaposlitvi, ko je uveljavil pravico do pokojnine v obveznem
zavarovanju, oziroma s katerim je imel nazadnje sklenjeno pogodbo o zaposlitvi.
Če je imel javni uslužbenec ob uveljavitvi pravice do
pokojnine v obveznem zavarovanju sklenjeno pogodbo o zaposlitvi z več zavezanci
za plačilo premije, so zavezanci za povračilo davka vsi zavezanci za plačilo
premije v sorazmerju s premijo, ki so jo vplačali.
V.
Če zavezanec za povračilo davka preneha obstajati, je
zavezanec za povračilo davka od prometa zavarovalnih poslov njegov pravni
naslednik. 
Če pravni naslednik zavezanca za povračilo davka, ki je
prenehal obstajati, ni določen, je zavezanec za povračilo davka njegov
ustanovitelj.
VI.
Upravljavec mora zavezancem za povračilo davka izdati račune
najpozneje do sedmega dne v mesecu za zneske obračunanega in plačanega davka v
preteklem koledarskem mesecu. 
Zavezanci za povračilo davka iz IV. in V. točke tega sklepa
so dolžni upravljavcu povrniti znesek davka trideseti dan od dneva, ko so
prejeli račun iz prvega odstavka te točke, oziroma naslednji delovni dan, če
trideseti dan sovpada z nedelovnim dnem. 
Plačilni nalog za plačilo računa mora vsebovati naslednje
obvezne podatke: 
-       
denarni znesek plačila in valuto, v kateri naj se plačilo opravi, 
-       
naziv prejemnika plačila: KAD, d. d., Ljubljana, 
-       
številko transakcijskega računa prejemnika plačila pri NLB, d. d.,
Ljubljana: 02913 – 0014156131, 
-       
namen plačila: plačilo davka od prometa zavarovalnih poslov za
mesec/leto, in 
-       
sklic, naveden na računu.
VII.
Upravljavec računu za zavezanca za povračilo davka iz IV. in
V. točke tega sklepa priloži specifikacijo davka od prometa zavarovalnih poslov
za vsakega člana ZVPSJU posebej, ki vsebuje: 
-       
naziv zavezanca za povračilo davka, 
-       
šifro proračunskega uporabnika zavezanca za povračilo davka, 
-       
skupno osnovo za davek zavezanca za povračilo davka, 
-       
skupni znesek za povračilo davka zavezanca za povračilo davka, 
-       
priimek in ime posameznega člana ZVPSJU, 
-       
davčno številko posameznega člana ZVPSJU, 
-       
identifikacijsko številko obvestila posameznega člana ZVPSJU o vključitvi
v ZVPSJU, 
-       
osnovo za davek za posameznega člana ZVPSJU, 
-       
znesek za povračilo davka za posameznega člana ZVPSJU in 
-       
dokazilo upravljavca o plačanem davku.
VIII.
Če zavezanec za povračilo davka ne plača računa v roku iz
drugega odstavka VI. točke tega sklepa, mu upravljavec v osmih dneh od dneva
zamude pošlje opomin. 
Zavezanec za povračilo davka je dolžan obveznosti po opominu
iz prejšnjega odstavka poravnati nemudoma skupaj z zamudnimi obrestmi, ki
tečejo od dneva zapadlosti obveznosti, določenega v drugem odstavku VI. člena,
do datuma plačila.
IX.
Če zavezanec za povračilo davka zavrne plačilo računa, mora
upravljavcu navesti razloge za to. 
Če je obračun povračila davka od prometa zavarovalnih poslov
napačen zaradi napake glede statusa zavezanca za plačilo ali zaradi ugotovitve
pravnega naslednika oziroma ustanovitelja iz V. točke tega sklepa, je Uprava
Republike Slovenije za javna plačila (v nadaljnjem besedilu: UJP) dolžna na
podlagi zahteve upravljavca sporočiti pravega zavezanca za povračilo davka najkasneje
v roku 15 dni. 
V zvezi z drugimi napakami pri obračunu povračila davka od
prometa zavarovalnih poslov se zahtevki urejajo med zavezancem za povračilo in
upravljavcem, po potrebi pa tudi z drugimi državnimi oziroma občinskimi organi.
X.
Upravljavec je dolžan o zapadlih neplačanih obveznostih
zavezancev za povračilo davka redno poročati odboru sklada ZVPSJU. 
Poročilo iz prejšnjega odstavka mora upravljavec poslati
odboru sklada ZVPSJU najpozneje do zadnjega delovnega dne naslednjega meseca po
izteku četrtletnega obdobja in mora vsebovati: 
-       
ime posameznega zavezanca za povračilo, 
-       
šifro proračunskega uporabnika, 
-       
davčno osnovo za posameznega zavezanca za povračilo, 
-       
znesek povračila za posameznega zavezanca za povračilo in 
-       
datume zapadlosti neplačanih obveznosti. 
Upravljavec je Ministrstvu za finance dolžan na podlagi
njegove zahteve kadar koli poslati katere koli podatke v zvezi s povračilom
davka, in sicer najpozneje v petih delovnih dneh po prejemu zahteve.
XI.
UJP za potrebe povračila davka od prometa zavarovalnih poslov
pošlje upravljavcu seznam neposrednih in posrednih uporabnikov državnega in
občinskih proračunov, pri čemer posebej navede: 
-       
seznam novih proračunskih uporabnikov, 
-       
seznam proračunskih uporabnikov, ki so prenehali obstajati, z navedbo
pravnega naslednika in 
-       
spremembo statusa proračunskega uporabnika. 
UJP pošlje upravljavcu podatke iz te točke v elektronski
obliki tretji delovni dan v tekočem mesecu po stanju na zadnji dan preteklega
meseca.
XII.
Upravljavec zagotavlja naslednje načine komunikacije ob
morebitnih vprašanjih zavezancev za povračilo davka: 
-       
elektronski naslov za pomoč: info.zvpsju@kapitalska-druzba.si, 
-       
spletni naslov:
http://www.kapitalska-druzba.si/kadnet/pomoc/splosno.asp, 
-       
telefonska številka: 080 23 45, 
-       
številka telefaksa: 01/47-46-747.
XIII.
UJP zagotavlja naslednje načine komunikacije ob morebitnih
vprašanjih upravljavca: 
-       
elektronski naslov za pomoč: register@ujp.gov.si, 
-       
telefonska številka: 01/47-51-640, 
-       
številka telefaksa: 01/47-51-709.
XIV.
Upravljavec v 90 dneh od uveljavitve tega sklepa izda račune
posameznemu zavezancu za povračilo davka za obdobje od vključno decembra 2004
do uveljavitve tega sklepa. 
UJP v 15 dneh od uveljavitve tega sklepa zagotovi upravljavcu
seznam iz XI. točke tega sklepa, po stanju na dan uveljavitve tega sklepa,
skupaj z navedbo pravnega naslednika tistih zavezancev za povračilo davka, ki
so od vključno decembra 2004 prenehali obstajati.
XV.
Ta sklep začne veljati petnajsti dan po objavi v Uradnem
listu Republike Slovenije, uporablja pa se od prvega dne naslednjega meseca po
uveljavitvi.
Št. 42304-1/2007/6
Ljubljana, dne 10. maja 2007
EVA 2007-1611-0073
Vlada Republike Slovenije
Janez Janša l.r. 
Predsednik