1. člen
(vsebina)
(1) S tem pravilnikom se določajo pogoji in zahteve, ki jih
morajo izpolnjevati varni daljinsko upravljani ali elektronski postopki in
sredstva za identifikacijo iz 35. člena Zakona o preprečevanju pranja denarja
in financiranja terorizma (Uradni list RS, št. 48/22 in 145/22; v nadaljnjem
besedilu: ZPPDFT-2), ter način njihove uporabe za namen ugotavljanja in
preverjanja istovetnosti strank pri izvajanju pregleda stranke kot ukrepa za
preprečevanje pranja denarja in financiranja terorizma s strani zavezancev iz
4. člena ZPPDFT-2.
(2) Določbe tega pravilnika se uporabljajo za vsakega
posameznika, ki je v postopku ugotavljanja in preverjanja istovetnosti, ne
glede na to, ali je posameznik sam stranka ali le zakoniti zastopnik oziroma
pooblaščenec stranke.
2. člen
(izrazi)
Posamezni izrazi, uporabljeni v tem pravilniku, pomenijo:
1.     
»daljinsko upravljani ali elektronski postopki za identifikacijo« so postopki
ugotavljanja in preverjanja istovetnosti strank brez osebne navzočnosti stranke
z uporabo daljinsko upravljanih ali elektronskih sredstev iz 35. člena
ZPPDFT-2;
2.     
»daljinsko upravljana ali elektronska sredstva za identifikacijo« so
tehnična in strojna oprema, s pomočjo katere se izvajajo daljinsko upravljani
ali elektronski postopki za identifikacijo;
3.     
»uradni osebni dokument« je uradni osebni dokument, opremljen s
fotografijo, s katere je jasno prepoznavna slika obraza osebe, v katerem so
navedeni podatki vsaj o njenem osebnem imenu in datumu rojstva;
4.     
»elektronska naprava« je elektronska naprava kot na primer pametni
telefon, tablični, namizni ali prenosni računalnik, ki ima zmožnost zajemanja
digitalnih barvnih fotografij in posnetkov z ustrezno kakovostjo in podpira
naprednejše računalniške sposobnosti ter funkcije povezljivosti preko
elektronske komunikacije in omogoča komunikacijo stranke z uporabniškim
vmesnikom;
5.     
»uporabniški vmesnik« je digitalno okolje, do katerega stranka dostopa z
elektronsko napravo in omogoča stranki interakcijo, komunikacijo in izmenjavo
podatkov v daljinsko upravljanem ali elektronskem postopku za identifikacijo;
6.     
»oddaljen zajem« je zajem fotografije, sekvenc fotografij ali posnetka
obraza stranke ali uradnega osebnega dokumenta, ki ga stranka opravi z uporabo
elektronske naprave.
3. člen
(tehnične zahteve daljinsko upravljanih ali elektronskih
postopkov za identifikacijo)
(1) V primeru, da stranka soglaša z daljinsko upravljanimi
ali elektronski postopki za identifikacijo, morajo taki postopki imeti vgrajene
vsaj naslednje varnostne mehanizme, ki omogočajo ugotavljanje in preverjanje
istovetnosti strank ter zaznavo morebitnih zlorab v postopku ugotavljanja in
preverjanja istovetnosti strank:
a.     
preverjanje fotografije uradnega osebnega dokumenta in zaznavanje
kakršnihkoli digitalnih ali analognih manipulaciji pred ali med postopkom
oddaljenega zajemanja posnetka;
b.     
preverjanje zajetih fotografij obraza stranke z zmožnostjo zanesljivega
zaznavanja, ali je zajeta fotografija stranke posneta živemu posamezniku, ki je
prisoten v času oddaljenega zajema fotografij na elektronski napravi, vključno
z mehanizmi za zaznavo kakršnihkoli digitalnih ali analognih zlorab oziroma
manipulaciji digitalnih posnetkov pred ali med postopkom oddaljenega zajemanja
posnetka obraza posameznika in fotografij, ki so naložene v uporabniškem
vmesniku;
c.     
preverjanje biometričnih značilnosti obraza stranke iz zajetih
fotografij oziroma posnetkov ter primerjava le-teh z biometričnimi lastnostmi
fotografije, vsebovane na uradnem osebnem dokumentu;
d.     
preverjanje ujemanja vnesenih podatkov s podatki iz uradnega osebnega
dokumenta;
e.     
razpoznava in preverjanje obstoja optičnih zaščitnih znakov, vključno s
holografskimi ali drugimi enakovrednimi zaščitnimi elementi na uradnem osebnem
dokumentu (na primer varnostne nitke, variabilne barve in podobno);
f.      
preverjanje formalnih znakov uradnega osebnega dokumenta in njihovo
ujemanje glede na vrsto uradnega osebnega dokumenta (grafična zasnova, velikost
znakov, razmik med znaki, tipografija in podobno);
g.     
razpoznava identifikacijskih oznak uradnega osebnega dokumenta,
preverjanje veljavnosti uradnega osebnega dokumenta in pravilnosti
alfanumeričnih znakov njegove serijske številke;
h.     
preverjanje pravilnosti vizualnega izgleda fotografije uradnega osebnega
dokumenta, nepoškodovanosti laminacije, ki obdaja uradni osebni dokument, ali
drugih zaščitnih znakov, ki izkazujejo njegovo nepoškodovanost;
i.      
preverjanje logične doslednosti podatkov, ki izhajajo iz dokumenta (na
primer pravilnost datuma izdaje in poteka veljavnosti, pravilnost rojstnega
datuma, njihovo medsebojno ujemanje in podobno).
(2) Varnostni mehanizmi iz prejšnjega odstavka se lahko
izvedejo s pomočjo avtomatiziranih sredstev ustrezne programske podpore.
(3) Daljinsko upravljana ali elektronska sredstva za
identifikacijo morajo imeti vgrajene najmanj naslednje varnostne mehanizme, ki
preprečujejo nedovoljeno dostopanje in poseganje v informacijski sistem, na
katerem so shranjeni ali evidentirani podatki strank, zajetih iz daljinsko upravljanih
ali elektronskih postopkov za identifikacijo:
a.     
vzpostavitev varnostnih mehanizmov, ki zagotavljajo varen prenos
podatkov s šifriranjem celotne komunikacijske poti (šifriranje med končnimi
točkami), tako da prenosa ni mogoče prestreči. Za šifriranje je treba uporabiti
šifrirne algoritme in postopek upravljanja s ključi, za katere niso znane
varnostne pomanjkljivosti, in šifrirne ključe temu ustreznih dolžin;
b.     
vzpostavitev varnostnih mehanizmov za varovanje podatkov, pridobljenih
med daljinsko upravljanim ali elektronskim postopkom za identifikacijo, ki
zagotavljajo ustrezno zaščito pred nedovoljenim dostopom in zlorabo;
c.     
vzpostavitev učinkovitih varnostnih kontrol za onemogočanje nedovoljenih
dostopov, razkritij, poškodovanj, spreminjanj ali brisanj podatkov, kar zajema
tudi vzpostavitev ustreznega sistema evidentiranja dogodkov (revizijska sled).
4. člen
(način in postopek preverjanja)
(1) Zavezanec, ki izvaja ugotavljanje in preverjanje
istovetnosti strank z daljinsko upravljanimi ali elektronskimi postopki, se
mora prepričati:
a.     
o avtentičnosti in veljavnosti uradnega osebnega dokumenta fizične
osebe,
b.     
o pristnosti in dejanskem obstoju stranke in
c.     
o ujemanju posredovanih osebnih podatkov stranke s podatki iz uradnega
osebnega dokumenta ter ujemanju zajetih fotografij obraza stranke s fotografijo
osebe na uradnem osebnem dokumentu.
(2) Zavezanec za namen ugotavljanja in preverjanja dejstev in
okoliščin iz prejšnjega odstavka vzpostavi postopek interakcije stranke z
uporabniškim vmesnikom, do katerega stranka dostopa z elektronsko napravo, pri
čemer se postopek izvaja v realnem času brez prekinitev in vključuje vsaj
naslednje elemente in funkcije:
a.     
vnos podatkov stranke v uporabniški vmesnik, in sicer vsaj podatkov o
njenem osebnem imenu in datumu rojstva ter o vrsti, datumu izdaje in datumu
prenehanja osebnega dokumenta;
b.     
oddaljen zajem fotografij sprednje in zadnje oziroma katere koli druge
strani uradnega osebnega dokumenta, ki vsebuje za preverjanje relevantne
podatke, preko uporabniškega vmesnika ali nalaganje teh fotografij v
uporabniškem vmesniku;
c.     
oddaljen zajem fotografije obraza stranke z elektronsko napravo preko
uporabniškega vmesnika ali nalaganje fotografije obraza stranke v uporabniškem
vmesniku.
(3) Fotografije uradnega osebnega dokumenta in fotografije
obraza stranke morajo biti posnete na način, ki omogoča razpoznavo vseh
elementov, potrebnih za izvajanje varnostnih mehanizmov iz prvega odstavka 3.
člena tega pravilnika.
(4) Zavezanec imenuje eno ali več oseb, ki za zavezanca
spremljajo in nadzorujejo postopek ugotavljanja in preverjanja istovetnosti
strank v skladu s tem pravilnikom. Pri tem takšna oseba oziroma osebe
opravljajo preglede, s katerimi ob upoštevanju varnostnih mehanizmov iz prvega
odstavka 3. člena tega pravilnika in zajetih podatkov iz drugega odstavka tega
člena preverjajo, ali so dejstva ter okoliščine iz prvega odstavka tega člena
ugotovljena in preverjena, ter dokumentirajo izvedbo teh pregledov.
5. člen
(obveznost prekinitve identifikacije)
(1) Postopek identifikacije z daljinsko upravljanimi ali
elektronskimi postopki in sredstvi je treba prekiniti oziroma identifikacijo
zavrniti vedno, ko:
a.     
svetlobne ali tehnične zmogljivosti elektronske naprave pri stranki ne
omogočajo oddaljenega zajema fotografij in prenosa podatkov v uporabniški
vmesnik na način, ki bi bil primeren za ugotavljanje in preverjanje
istovetnosti stranke v skladu s četrtim odstavkom prejšnjega člena;
b.     
je pri analiziranju zajetih podatkov na podlagi četrtega odstavka
prejšnjega člena zaznano kakršno koli neujemanje, nedoslednost ali znak
zlorabe, ki zavezancu onemogoča, da se zanesljivo prepriča o resničnosti
dejstev in okoliščin iz prvega odstavka prejšnjega člena;
c.     
obstaja negotovost glede istovetnosti stranke;
d.     
obstaja verjetnost morebitnega vpliva tretjih oseb na izraženo voljo
stranke in posledično veljavnost privolitve.
(2) Če nastopijo okoliščine iz 4. ali 5. točke prvega
odstavka 22. člena ZPPDFT-2, zavezanec nadaljuje izvedbo identifikacije in po
končani izvedbi prouči, ali so nastopile okoliščine, ki določajo obvezno
sporočanje podatkov Uradu Republike Slovenije za preprečevanje pranja denarja
po 76. členu ZPPDFT-2.
6. člen
(usposobljenost izvajalca)
(1) Oseba ali osebe iz četrtega odstavka 4. člena tega
pravilnika morajo biti ustrezno usposobljene in zanesljive.
(2) Ustrezna usposobljenost predpostavlja najmanj:
a.     
poznavanje predpisov s področja preprečevanja pranja denarja in
financiranja terorizma in varstva osebnih podatkov;
b.     
razumevanje tehničnih zahtev in delovanja naprav, s katerimi se izvede
identifikacija z daljinsko upravljanimi ali elektronskimi postopki ter
sredstvi;
c.     
poznavanje značilnosti uradnih osebnih dokumentov;
d.     
poznavanje praktične izvedbe identifikacije z daljinsko upravljanimi ali
elektronskimi postopki in sredstvi, vključno s preverjanjem zaščitnih znakov
uradnega osebnega dokumenta oziroma uporabo ustrezne programske podpore za
njihovo preverjanje, ugotavljanjem verodostojnosti podatkov ter zaznavo
neujemanj, nedoslednosti ali znakov zlorabe v postopku izvedbe te
identifikacije.
(3) Zavezanec ali oseba, ki jo zavezanec pooblasti,
dokumentira izvedbo usposabljanja tako, da je mogoče ugotoviti ustreznost
usposabljanja.
7. člen
(predhodna privolitev stranke)
(1) Na začetku postopka identifikacije se stranko, ki je
pristopila k takemu načinu pregleda, pozove, da poda izrecno privolitev k
izvedbi celotnega postopka in hrambi podatkov v skladu z drugim odstavkom 8.
člena tega pravilnika.
(2) Za veljavnost privolitve iz prejšnjega odstavka veljajo
določbe o pogojih za veljavnost privolitve, kot jih opredeljuje 7. člen Splošne
Uredbe (EU) 2016/679 Evropskega parlamenta in Sveta z dne 27. aprila 2016 o
varstvu posameznikov pri obdelavi osebnih podatkov in o prostem pretoku takih
podatkov ter o razveljavitvi Direktive 95/46/ES (Splošna uredba o varstvu podatkov)
(UL L št. 119 z dne 4. 5. 2016, str. 1), zadnjič popravljene s Popravkom (UL L
št. 127 z dne 23. 5. 2018, str. 2; v nadaljnjem besedilu: Splošna uredba).
(3) Če stranka na začetku postopka ne poda privolitve iz
prvega odstavka tega člena oziroma ne soglaša z uporabo biometrijskih ukrepov,
se identifikacija stranke prekine in je stranka napotena na drug način
ugotavljanja in preverjanja njene istovetnosti, ki je v skladu z ZPPDFT-2.
(4) Stranka mora biti pred podajo privolitve jasno in na
razumljiv način obveščena o obdelavi osebnih podatkov na način in v obsegu kot
to opredeljuje 13. člen Splošne uredbe.
8. člen
(osebni podatki in hramba podatkov)
(1) Osebni podatki, dokumentacija in posnetki, ki se zbirajo
in obdelajo z identifikacijo z daljinsko upravljanimi ali elektronskimi
postopki in sredstvi na podlagi 35. člena ZPPDFT-2, vključno z zajetimi podatki
iz drugega odstavka 4. člena tega pravilnika in pregledi iz četrtega odstavka
4. člena tega pravilnika, se v skladu s prvim odstavkom 17. člena ZPPDFT-2
zbirajo in obdelajo za namen preprečevanja in odkrivanja pranja denarja in
financiranja terorizma ter zanje v celoti veljajo določbe tega zakona, s
katerimi je določena uporaba pridobljenih podatkov, dokumentacije in posnetkov
ter obveščanje posameznika o obdelavi osebnih podatkov.
(2) Zavezanca glede hrambe podatkov iz prvega odstavka
prejšnjega člena zavezuje določba 142. člena ZPPDFT-2 o hrambi podatkov pri
zavezancu.
9. člen
(izvedba identifikacije po zunanjem izvajalcu)
(1) Če zavezanec izvedbo identifikacije z daljinsko
upravljanimi ali elektronskimi postopki in sredstvi naroči pri zunanjem
izvajalcu, je odgovoren za to, da zunanji izvajalec izvede vse zaščitne ukrepe
tako, da po obsegu in kakovosti ustrezajo določbam tega pravilnika. Končno odgovornost
za izpolnjevanje določb tega pravilnika nosi zavezanec, za katerega
identifikacijo izvede zunanji izvajalec.
(2) Zavezanec mora pri sklenitvi naročila, med trajanjem in
pri odpovedi naročila pri zunanjem izvajalcu ravnati kot dober gospodar s potrebno
skrbnostjo ter pisno določiti obveznosti, ki izhajajo iz naročila za izvedbo
identifikacije z daljinsko upravljanimi ali elektronskimi postopki in sredstvi
pri zunanjem izvajalcu. Pri tem mora zavezanec za ustrezno ureditev pogodbene
obdelave osebnih podatkov upoštevati tudi določbe o obdelavi osebnih podatkov s
strani obdelovalcev, kot so opredeljene v 28. členu Splošne uredbe.
(3) Okoliščina, da za zavezanca identifikacijo z daljinsko
upravljanimi ali elektronskimi postopki in sredstvi izvede zunanji izvajalec,
ne sme vplivati na kakovost izvedbe notranjih kontrol ali ovirati izvedbe
nadzora s strani nadzornih organov.
(4) Zunanji izvajalec zavezanca redno obvešča o vseh
spremembah, ki vplivajo na izvajanje identifikacije stranke.
(5) Zavezanec in zunanji izvajalec se s sporazumom dogovorita
o načinu prenosa podatkov v primeru, da zunanji izvajalec preneha izvajati
identifikacijo stranke.
10. člen
(odgovornost)
Zavezanec, ki izvaja daljinsko upravljan ali elektronski
postopek za identifikacijo, je odgovoren za škodo, ki je namenoma ali iz
malomarnosti povzročena fizični ali pravni osebi zaradi neizpolnjevanja
obveznosti po tem pravilniku.
KONČNA DOLOČBA
11. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. IPP 007-317/2023
Ljubljana, dne 7. junija 2023
EVA 2023-1611-0039
Klemen Boštjančič
minister
za finance
 
Soglašam!

dr. Emilija Stojmenova Duh
ministrica
za digitalno preobrazbo