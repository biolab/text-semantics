I. SPLOŠNA DOLOČBA
1. člen
Ta pravilnik določa kadrovske,
organizacijske, tehnične in druge pogoje, ki jih morajo izpolnjevati domače
ali tuje pravne osebe ali samostojni podjetniki posamezniki
za pridobitev dovoljenja za delo za opravljanje strokovnih nalog varnosti pri
delu.
Ta pravilnik določa tudi postopek za
pridobitev in odvzem dovoljenja za delo, imenovanje komisije in vodenje
vpisnika.
II. VRSTE STROKOVNIH NALOG
2. člen
Pravna oseba ali samostojni podjetnik
posameznik lahko pridobi dovoljenje za delo za opravljanje naslednjih strokovnih
nalog:
1.    
opravljanje periodičnih in drugih preiskav fizikalnih, kemičnih in
bioloških škodljivosti v delovnem okolju;
2.    
opravljanje periodičnih in drugih pregledov in preizkusov delovne
opreme;
3.    
izdelovanje strokovnih podlag za izjavo o varnosti;
4.    
pripravljanje in izvajanje usposabljanja delavcev za varno delo.
Dovoljenje za delo lahko obsega vse
strokovne naloge ali posamezno nalogo iz prejšnjega odstavka ali pa samo
posamezne preiskave delovnega okolja iz 1. točke oziroma preglede in preizkuse
delovne opreme iz 2. točke prejšnjega odstavka.
Tuje pravne osebe ali samostojni podjetniki
posamezniki lahko v Republiki Sloveniji začasno čezmejno opravljajo storitve
varnosti pri delu na podlagi dovoljenja za delo za opravljanje strokovnih nalog
varnosti pri delu. Dovoljenje lahko pridobijo, če izpolnjujejo kadrovske,
organizacijske, tehnične in druge pogoje po tem pravilniku.
Za čezmejno opravljanje storitev varnosti
pri delu se upošteva enakovredno dovoljenje, izdano v državi članici Evropske
unije.
Pravna oseba ali samostojni podjetnik
posameznik lahko pridobi dovoljenje za delo za opravljanje strokovnih nalog iz
prvega odstavka, če izpolnjuje pogoje po tem pravilniku.
III. KADROVSKI, ORGANIZACIJSKI IN TEHNIČNI POGOJI ZA
PRIDOBITEV DOVOLJENJA ZA DELO
3. člen
Pravna oseba ali samostojni podjetnik
posameznik lahko opravlja strokovne naloge, za katere je zaprosil za dovoljenje
za delo, le z zadostnim številom strokovnih delavcev, ki izpolnjujejo
predpisane pogoje iz tega pravilnika.
4. člen
Pravna oseba ali samostojni podjetnik
posameznik mora imeti za opravljanje strokovnih nalog ustrezne delovne prostore
ter lastno tehnično opremo, s katero mora strokovni delavec, ki bo opravljal
strokovne naloge, znati ravnati.
Ustrezni delovni prostori iz prejšnjega
odstavka so prostori, ki so zavarovani pred prekomernim infrardečim, ultravijoličnim
in drugim elektromagnetnim sevanjem, prahom, vlago, parami, hrupom, vibracijami
in drugimi motečimi vplivi delovnega procesa, delovne opreme, prezračevalnih
ali klimatizacijskih naprav.
5. člen
Dovoljenja za delo ni mogoče dobiti za
opravljanje strokovne naloge, katere izvajanje pravna oseba ali samostojni
podjetnik posameznik v celoti poveri pogodbeniku, ker zanjo ne izpolnjuje
pogojev po tem pravilniku.
6. člen
Tehnična oprema, navedena v prilogi I tega
pravilnika, mora biti v času, ko ni v uporabi, shranjena na vnaprej določenem
mestu, ki je zavarovano pred škodljivimi vplivi toplote, prahu, vlage, par,
dima, vibracij ali elektromagnetnih in električnih polj.
Tehnična oprema iz priloge I tega
pravilnika mora biti kalibrirana in vzdrževana v rednih rokih, dokazila o
kalibracijskih in vzdrževalnih postopkih pa mora hraniti lastnik opreme.
Vsak del opreme ali napravo, ki je bila
preobremenjena ali se je z njo napačno ravnalo ali daje dvomljive merilne
rezultate oziroma se je pri kalibraciji izkazalo, da ne ustreza, mora lastnik
vzeti iz uporabe, dokler ne dokaže njene zanesljivosti in točnosti.
Priloga I je sestavni del tega pravilnika.
7. člen
Za tehnično opremo iz priloge I tega
pravilnika je potrebno voditi zapise, ki morajo vsebovati naslednje podatke:
-      
naziv tehnične opreme,
-      
ime proizvajalca, identifikacijo tipa in serijsko številko,
-      
datum prevzema in datum začetka uporabe,
-      
trenutno lokacijo, če je to potrebno,
-      
tehnično stanje ob prevzemu (nova, rabljena, obnovljena itd.),
-      
podrobnosti o opravljenih vzdrževalnih delih,
-      
opis okvar, nepravilnega delovanja, modifikacij ali popravil.
8. člen
Pravna oseba ali samostojni podjetnik
posameznik, ki opravlja strokovne naloge iz 1. točke 2. člena tega pravilnika,
mora imeti tehnično opremo iz točke A priloge I tega pravilnika, skladno z
vrsto preiskav, ki jih opravlja.
Delavci, ki opravljajo strokovne naloge iz
prejšnjega odstavka morajo imeti visoko strokovno izobrazbo ustrezne tehnične
smeri, 3 leta delovnih izkušenj, opravljen strokovni izpit s področja varnosti
in zdravja pri delu.
9. člen
Pravna oseba ali samostojni podjetnik
posameznik, ki opravlja strokovne naloge iz 2. točke 2. člena tega pravilnika
mora imeti tehnično opremo iz točke B priloge I tega pravilnika. Izbor tehnične
opreme mora ustrezati strokovnim nalogam in vrsti delovne opreme, za katero
pravna oseba oziroma samostojni podjetnik posameznik vlaga prošnjo za dovoljenje
za delo.
Delavci, ki opravljajo strokovne naloge iz
prejšnjega odstavka, delovna oprema, ki jo pregledujejo in preizkušajo, pa je
na seznamu iz priloge II tega pravilnika, morajo imeti najmanj višjo strokovno
izobrazbo ustrezne tehnične smeri, 5 let delovnih izkušenj, opravljen strokovni
izpit s področja varnosti in zdravja pri delu.
Delavci, ki opravljajo strokovne naloge iz
prvega odstavka tega člena, delovna oprema, ki jo pregledujejo in preizkušajo,
pa ni na seznamu iz priloge II tega pravilnika, morajo imeti višjo strokovno
izobrazbo ustrezne tehnične smeri, 3 leta delovnih izkušenj, opravljen
strokovni izpit s področja varnosti in zdravja pri delu.
Priloga II je sestavni del tega pravilnika.
10. člen
Delavci, ki opravljajo strokovne naloge iz
3. točke prvega odstavka 2. člena tega pravilnika morajo imeti visoko strokovno
izobrazbo ustrezne tehnične smeri, tri leta delovnih izkušenj, opravljen
strokovni izpit s področja varnosti in zdravja pri delu.
Strokovne naloge iz prejšnjega odstavka
lahko opravljajo tudi delavci, ki imajo višjo strokovno izobrazbo z naslovom
varnostni inženir, 10 let delovnih izkušenj na področju varnosti in zdravja pri
delu ter opravljen strokovni izpit s področja varnosti in zdravja pri delu.
11. člen
Delavci, ki opravljajo strokovne naloge iz
4. točke prvega odstavka 2. člena tega pravilnika morajo imeti višjo strokovno
izobrazbo ustrezne tehnične smeri, tri leta delovnih izkušenj, osnovna
andragoška znanja, opravljen strokovni izpit s področja varnosti in zdravja pri
delu.
Osnovna andragoška znanja iz prejšnjega
odstavka se dokazujejo s potrdilom o opravljenem usposabljanju s področja
osnovnih andragoških znanj v obsegu najmanj 24 pedagoških ur po programu, ki ga
kot ustreznega potrdi Ministrstvo za delo, družino in socialne zadeve (v
nadaljnjem besedilu: ministrstvo).
12. člen
Pravna oseba ali samostojni podjetnik
posameznik mora obveščati ministrstvo o vsaki spremembi, ki lahko vpliva na
opravljanje strokovnih nalog, za katere je pridobil dovoljenje za delo, zlasti
pa spremembe v zvezi s tehnično opremo in strokovnimi delavci.
Pravna oseba ali samostojni podjetnik
posameznik mora Uradu RS za varnost in zdravje pri delu (v nadaljnjem besedilu:
urad) dajati letna poročila o nalogah, ki jih opravlja, najpozneje do konca
februarja za preteklo leto.
Letnemu poročilu iz prejšnjega odstavka
priloži dokazila o udeležbi strokovnih delavcev na usposabljanju in
izpopolnjevanju na področju varnosti in zdravja pri delu v obravnavanem
koledarskem letu.
IV. POSTOPEK ZA PRIDOBITEV IN ODVZEM DOVOLJENJA ZA DELO
13. člen
Pravna oseba ali samostojni podjetnik
posameznik, ki želi pridobiti dovoljenje za delo za opravljanje strokovnih
nalog po tem pravilniku, zaprosi pri ministrstvu za izdajo dovoljenja.
Vloga iz prejšnjega odstavka mora
vsebovati:
-      
navedbo strokovnih nalog iz 2. člena tega pravilnika, za katere želi
pridobiti dovoljenje za delo,
-      
izpis iz sodnega registra oziroma priglasitveni list,
-      
opis poslovnih prostorov, pomožnih prostorov ter dokazila o lastništvu
oziroma najemu,
-      
dokazila o lastništvu tehnične opreme, zapise o tehnični opremi iz 7.
člena tega pravilnika ter certifikate o kalibraciji tehnične opreme, ki jo ima
v lasti,
-      
pogodbe o zaposlitvi strokovnih delavcev z dokazili o izobrazbi,
delovnih izkušnjah in opravljenem strokovnem izpitu,
-      
dokumentirane postopke in metode pregledovanja in preizkušanja delovne
opreme in/ali preiskovanja delovnega okolja in/ali ocenjevanja tveganj, ki
izpolnjujejo zahteve standarda SIST EN 45 004 in stroke varnosti in zdravja pri delu, če želi pridobiti dovoljenje za opravljanje strokovnih
nalog iz 1., 2. ali 3. točke 2. člena tega pravilnika,
-      
programe teoretičnega in praktičnega usposabljanja delavcev za varno
delo izdelan v skladu z načeli pedagoško-andragoške stroke, če želi pridobiti
dovoljenje za opravljanje strokovnih nalog iz 4. točke 2. člena tega
pravilnika.
13.a člen
Ministrstvo, pristojno za delo izvaja
postopke, naloge in dolžnosti v skladu z Zakonom o postopku priznavanja
poklicnih kvalifikacij državljanom držav članic EU, EGP in Švicarske
konfederacije za opravljanje reguliranih poklicev oziroma dejavnosti v RS.
14. člen
Minister za delo, družino in socialne
zadeve (v nadaljnjem besedilu: minister) odloči o vlogi za izdajo dovoljenja za
delo in o odvzemu dovoljenja za delo na podlagi ogleda in mnenja tričlanske
komisije.
Če v postopku izdaje dovoljenja iz
prejšnjega odstavka tega člena minister ne izda odločbe v treh mesecih od
dneva, ko je vloga popolna, se šteje, da je bilo dovoljenje izdano.
Minister določi listo članov komisije izmed
javnih uslužbencev ministrstva in inšpektorata RS za delo.
Sestavo komisije za obravnavo posameznih
vlog za izdajo dovoljenja za delo in za odvzem dovoljenja za delo določi
direktor urada.
15. člen
Komisija o ogledu in o izpolnjevanju pogojev
za izdajo dovoljenja za delo ali za odvzem dovoljenja sestavi zapisnik, ki mora
vsebovati vse pomembne podatke in ugotovitve za izdajo ali odvzem dovoljenja za
delo.
16. člen
Postopek za odvzem dovoljenja se uvede
zlasti, če pravna oseba oziroma samostojni podjetnik posameznik ne predloži
letnega poročila v roku, ne obvesti ministrstva o spremembi, ki vpliva na
opravljanje strokovnih nalog ter v primeru pritožbe ali prijave nestrokovnega
dela.
V. VODENJE VPISNIKA
17. člen
Ministrstvo vodi o dovoljenjih za delo
vpisnik, ki vsebuje:
-      
zaporedno številko vpisa,
-      
ime in naslov pravne osebe ali samostojnega podjetnika,
-      
datum vloge,
-      
številko in datum odločbe,
-      
datum vpisa dovoljenja za delo v vpisnik,
-      
obseg dovoljenja za delo,
-      
datum in obseg odvzema dovoljenja za delo.

Priloga
I: Tehnična oprema iz prvega odstavka 8. in 9. člena
Priloga
II: Seznam delovne opreme iz drugega odstavka 9. člena

Pravilnik o pogojih in postopku za
pridobitev dovoljenja za delo za opravljanje strokovnih nalog varnosti pri delu
(Uradni list RS, št. 42/03)
vsebuje naslednje prehodne in končne določbe:
»VI. PREHODNE IN KONČNE DOLOČBE
18. člen
Pravna oseba oziroma samostojni podjetnik
posameznik, ki je pridobil dovoljenje za delo na podlagi pravilnika o pogojih
za pridobitev dovoljenja za delo za opravljanje strokovnih naloge varnosti pri
delu (Uradni list RS, št. 10/00 in 91/00) mora vlogo za opravljanje strokovnih
nalog po tem pravilniku vložiti najkasneje do 31. 12. 2005, sicer se s tem
datumom izbriše iz vpisnika dovoljenj za delo.
19. člen
Z dnem, ko začne veljati ta pravilnik,
preneha veljati pravilnik o pogojih za pridobitev dovoljenja za delo za opravljanje
strokovnih nalog varnosti pri delu (Uradni list RS, št. 10/00 in 91/00).
20. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o pogojih in postopku za pridobitev dovoljenja za delo za
opravljanje strokovnih nalog varnosti pri delu (Uradni list RS, št. 35/11)
vsebuje naslednjo končno določbo:
»5. člen
Ta pravilnik začne veljati petnajsti dan po
objavi v Uradnem listu Republike Slovenije.«.