I. SPLOŠNI DOLOČBI
1. člen
(ustanovitev)
S tem sklepom se ustanovi Javna agencija Republike Slovenije
za energijo kot javna agencija na energetskem področju.
2. člen
(pravna osebnost in ustanoviteljstvo)
Javna agencija Republike Slovenije za energijo (v nadaljnjem
besedilu: agencija) je pravna oseba javnega prava s pravicami, obveznostmi in
odgovornostmi, določenimi v Energetskem zakonu, predpisi s področja javnih
agencij in tem sklepom.
Agencija nastopa v pravnem prometu v svojem imenu in za svoj
račun, v okviru z zakonom in tem sklepom določenih nalog.
Ustanovitelj agencije je Republika Slovenija. Pravice in
dolžnosti ustanovitelja izvršuje Vlada Republike Slovenije (v nadaljnjem
besedilu: vlada).
II. IME IN SEDEŽ JAVNE AGENCIJE
3. člen
(ime in sedež)
Ime agencije je: Javna agencija Republike Slovenije za
energijo.
Angleški prevod imena je: Energy Agency of the Republic of
Slovenia.
Skrajšano ime je: AGEN-RS.
Sedež agencije je v Mariboru.
4. člen
(znak in žig)
Agencija lahko pri svojem poslovanju uporablja tudi znak
oziroma logotip. Znak oziroma logotip agencije se določi s splošnim aktom
agencije.
Agencija ima okrogel žig s premerom štiri centimetre z
besedilom: "Republika Slovenija" (spodaj) in "Javna agencija RS
za energijo" (zgoraj), v sredini pa je državni grb.
Agencija lahko uporablja pomanjšan žig premera dva centimetra
z enako vsebino.
III. NAMEN JAVNE AGENCIJE
5. člen
(namen agencije)
Agencija je javna agencija, ki opravlja regulatorne, razvojne
in strokovne naloge na energetskem področju z namenom, da zagotovi pregledno in
nepristransko delovanje energetskih trgov v interesu vseh udeležencev in deluje
samostojno skladno z nacionalnimi razvojnimi strategijami in neodvisno od
udeležencev energetskih trgov.
IV. NALOGE IN DEJAVNOSTI JAVNE AGENCIJE
6. člen
(naloge agencije)
Agencija opravlja naslednje naloge:
a)    
izdaja splošne akte za izvrševanje javnih pooblastil o:
- 
metodologiji za obračunavanje omrežnine,
- 
metodologiji za določitev omrežnine in kriterijih za ugotavljanje upravičenih
stroškov in sistema obračunavanja teh cen,
- 
metodologiji za določitev splošnih pogojev za dobavo in odjem
zemeljskega plina iz distribucijskega omrežja,
- 
metodologiji za določitev splošnih pogojev za dobavo in odjem toplote iz
distribucijskega omrežja in za oskrbo z drugimi plini iz omrežij,
- 
metodologiji za pripravo tarifnih sistemov,
- 
načinu določanja deležev posameznih proizvodnih virov in načinu
njihovega prikazovanja;
b)    
daje soglasje k:
- 
pravilom dodeljevanja zmogljivosti povezovalnih vodov,
- 
omrežnini za uporabo omrežij zemeljskega plina,
- 
sistemskim obratovalnim navodilom,
- 
splošnim pogojem za dobavo in odjem električne energije iz prenosnega in
distribucijskega omrežja ter zemeljskega plina iz prenosnega omrežja (oziroma
mnenje) in distribucijskega omrežja,
- 
tarifnemu sistemu za električno energijo za tarifne odjemalce,
- 
pravilom za delovanje izravnalnega trga z zemeljskim plinom, pravilom za
obračun odstopanj prevzema in predaje zemeljskega plina in pravilom za
evidentiranje sklenjenih pogodb za oskrbo z zemeljskim plinom,
- 
pravilom za izvajanje izravnalnega trga z električno energijo;
c)    
določa:
- 
omrežnino za uporabo elektroenergetskih omrežij,
- 
upravičene stroške in druge elemente omrežnine za elektroenergetska
omrežja;
d)    
odloča:
- 
o izdaji in odvzemu licenc,
- 
v sporih iz 88. člena Energetskega zakona;
e)    
nadzira:
- 
neodvisnost sistemskih operaterjev,
- 
čas, potreben za popravila prenosnih in distribucijskih omrežij,
- 
čas, potreben za priključitev na omrežje,
- 
objavo informacij o interkonektorjih, izkoriščenosti omrežja in
dodelitvi zmogljivosti, pri čemer se podatki obravnavajo kot zaupni,
- 
roke, pogoje in tarife za priključitev novih proizvajalcev,
- 
učinkovito ločitev distribucije in prenosa od proizvodnje in dobave ter
- 
stopnjo transparentnosti in stopnjo konkurenčnosti trga z zemeljskim
plinom in električno energijo;
f)     
presoja upravičenosti stroškov izvajanja sistemskih storitev po
kriterijih, ki jih uporablja za oceno stroškov operaterja omrežij;
g)    
v primeru, da operater omrežja zakupi, najame ali drugače pridobi v
obratovanje, upravljanje in razvoj omrežje, del omrežja ali objekte, povezane v
omrežje in potrebne za delovanje omrežja, agencija presoja upravičenost
stroškov lastnika navedenih objektov po istih kriterijih za upravičenost, kot
jih uporablja za oceno stroškov operaterja;
h)    
sodeluje s pristojnimi organi in inšpekcijami;
i)      
pripravlja letna poročila, poročila Komisiji evropskih skupnosti in
druga poročila, ki jih predloži vladi ter ministrstvu, pristojnemu za energijo,
ter informacije za javnost;
j)      
opravlja druge naloge, določene z zakonom in tem sklepom.
6a. člen
(dejavnosti agencije)
Dejavnosti agencije so v skladu z Uredbo o uvedbi in uporabi
standardne klasifikacije dejavnosti (Uradni list RS, št. 2/02) razvrščene:
-       
22.110 izdajanje knjig
-       
22.130 urejanje revij in periodike
-       
72.220 oskrba z računalniškimi programi in svetovanje 
-       
72.300 obdelava podatkov
-       
72.400 omrežne podatkovne storitve
-       
73.102 raziskovanje in eksperimentalni razvoj na področju tehnologije 
-       
73.201 raziskovanje in eksperimentalni razvoj na področju družboslovja 
-       
74.110 pravno svetovanje
-       
74.130 raziskovanje trga in javnega mnenja 
-       
74.871 prirejanje razstav, sejmov in kongresov
-       
75.110 splošna dejavnost javne uprave
-       
75.130 urejanje gospodarskih področij za učinkovitejše poslovanje
-       
80.422 drugo izobraževanje, izpopolnjevanje in usposabljanje, d.n.
-       
99.000 eksteritorialne organizacije in združenja.
7. člen
(sodelovanje v mednarodnih odnosih)
Agencija sodeluje v bilateralnih odnosih in mednarodnih
organizacijah s področja nadzora nad delovanjem trga z električno energijo in
zemeljskim plinom. O navedenem ter drugih oblikah sodelovanja na področju
delovanja v okviru regulatorjev znotraj Evropske unije mora direktor agencije
tekoče obveščati svet agencije in ministrstvo, pristojno za energijo.
V. ORGANI JAVNE AGENCIJE
8. člen
(organa agencije)
Organa agencije sta svet agencije (v nadaljnjem besedilu:
svet) in direktor.
1. Svet agencije
9. člen
(imenovanje članov sveta)
Svet ima predsednika in štiri člane.
Člane sveta imenuje vlada na predlog ministra, pristojnega za
energijo. Predsednika sveta izvoli svet izmed svojih članov.
Za člana sveta je lahko imenovana oseba, ki:
-       
ima najmanj visoko strokovno izobrazbo,
-       
je strokovnjak iz enega od naslednjih področij: ekonomije, prava ali
energetike,
-       
ni bila pravnomočno obsojena zaradi naklepnega kaznivega dejanja, ki se
preganja po uradni dolžnosti, na nepogojno kazen zapora v trajanju več kot šest
mesecev.
Člani sveta ne morejo biti:
-       
osebe, ki so zaposlene v tej agenciji,
-       
osebe, ki so zaposlene ali opravljajo kakršnokoli delo v organizacijah,
ki opravljajo katero od energetskih dejavnosti ali imajo funkcijo v takih
organizacijah,
-       
osebe, ki imajo lastniški delež v organizaciji, ki opravlja energetsko
dejavnost ali v organizaciji, ki ima lastniški delež v taki organizaciji,
oziroma osebe, katerih zakonec ali izvenzakonski partner ter sorodnik v ravni
vrsti do vključno drugega kolena imajo tak lastniški delež, pri čemer se ta
prepoved ne uporablja za lastniške deleže, pridobljene z lastniškimi
certifikati v postopku lastniškega preoblikovanja družbene lastnine,
-       
funkcionarji v izvršilni veji oblasti, in
-       
osebe, za katere obstaja možnost konflikta med njihovimi zasebnimi
interesi in javnimi interesi, ki jih zasleduje agencija.
Predsednika sveta v času njegove odsotnosti zamenjuje eden
izmed članov, ki ga določi predsednik.
10. člen
(mandat članov sveta)
Mandat članov sveta je pet let. Po preteku mandata so člani
sveta lahko ponovno imenovani.
11. člen
(pristojnosti sveta)
Svet ima naslednje pristojnosti:
-       
skrbi za delovanje agencije v javnem interesu,
-       
sprejema splošne akte agencije,
-       
daje soglasja k aktom, pri katerih je skladno z zakonom potrebno
soglasje agencije,
-       
sprejema program dela in finančni načrt ter letno poročilo in druga
poročila agencije,
-       
predlaga imenovanje oziroma razrešitev direktorja agencije,
-       
daje direktorju agencije usmeritve in navodila za delo,
-       
na predlog direktorja in v soglasju z ustanoviteljem odloča o uporabi
presežka prihodkov nad odhodki in o pokrivanju presežka odhodkov nad prihodki,
-       
daje mnenja k poročilom direktorja iz 7. člena tega sklepa,
-       
odloča o drugih zadevah, za katere je tako določeno z zakonom.
Svet agencije posreduje predlog za imenovanje oziroma
razrešitev direktorja za nadaljnje posredovanje vladi ministru, pristojnemu za
energijo.
Svet mora v postopku imenovanja direktorja postopati tako, da
optimalno upošteva ustrezne roke določene za imenovanje direktorja.
Svet oziroma osebe, ki jih svet pooblasti, lahko pregledujejo
poslovne knjige in poslovno dokumentacijo agencije.
Direktor mora svetu na njegovo zahtevo predložiti poročilo o
opravljanju nalog v zvezi z zadevami iz svoje pristojnosti.
Za svoje delo svet sprejme poslovnik, s katerim natančneje
določi postopke za svoje delo, roke za sklice svojih sej in druge za delo sveta
potrebne postopkovne določbe.
12. člen
(odločanje sveta)
Svet sprejema odločitve z večino glasov svojih članov. Način
odločanja svet podrobneje uredi s svojim poslovnikom.
13. člen
(predčasna razrešitev člana sveta)
Vlada lahko predčasno razreši člana sveta agencije v primerih
in po postopku, ki ga določa zakon.
2. Direktor
14. člen
(imenovanje direktorja)
Direktorja agencije imenuje vlada na predlog sveta na podlagi
javnega natečaja skladno z Zakonom o javnih agencijah.
15. člen
(pogoji za imenovanje direktorja)
Za direktorja je lahko imenovana oseba, ki:
-       
je državljan Republike Slovenije,
-       
ima najmanj univerzitetno izobrazbo ekonomske, pravne ali tehnične
smeri,
-       
ima najmanj deset let delovnih izkušenj,
-       
je strokovnjak na področju dela agencije,
-       
ni bila pravnomočno obsojena zaradi naklepnega kaznivega dejanja, ki se
preganja po uradni dolžnosti, na nepogojno kazen zapora v trajanju več kot šest
mesecev,
-       
obvlada angleški jezik,
-       
ima najmanj tri leta delovnih izkušenj na področju dejavnosti delovanja
trga z električno energijo ali zemeljskim plinom in
-       
ni v kazenskem postopku za dejanje, ki se preganja po uradni dolžnosti.
Prijavi za imenovanje je potrebno predložiti program dela in
razvoja agencije za naslednje mandatno obdobje.
Pri izbiri osebe v okviru javnega natečaja za direktorja se
uporabljajo naslednji kriteriji:
-       
strokovnost in usposobljenost osebe za področje dela agencije,
-       
pretekli rezultati dela,
-       
ocena skladnosti s programom dela zastavljenih ciljev z resolucijo o
nacionalnem energetskem programu in 5. členom tega sklepa.
16. člen
(mandat direktorja)
Direktor je imenovan za dobo petih let in je lahko ponovno
imenovan.
17. člen
(pristojnosti direktorja)
Direktor ima naslednje pristojnosti:
-       
zastopa in predstavlja agencijo,
-       
organizira in vodi delo ter poslovanje agencije,
-       
izdaja pravne akte v posamičnih zadevah iz pristojnosti agencije, če z
zakonom ni drugače določeno,
-       
sprejema akte za delo in poslovanje agencije,
-       
opravlja druge naloge v skladu s predpisi, tem sklepom in splošnimi akti
agencije.
Direktor mora zagotoviti, da agencija posluje v skladu z
zakonom in tem sklepom. Pri svojem delu je dolžan varovati poslovne skrivnosti
agencije.
18. člen
(zaposlitev direktorja)
V pogodbi o zaposlitvi se določijo cilji in pričakovani rezultati
dela direktorja.
19. člen
(prenehanje funkcije direktorja)
Če direktorju preneha funkcija, vlada na predlog sveta do
imenovanja direktorja brez javnega natečaja, imenuje vršilca dolžnosti, vendar
najdalj za dobo šest mesecev.
20. člen
(predčasna razrešitev direktorja)
Direktorja agencije lahko predčasno razreši vlada v primerih
in po postopku, ki ga določa zakon.
VI. RAZMERJA JAVNE AGENCIJE DO USTANOVITELJA IN DO DRUGIH
SUBJEKTOV
21. člen
(pristojnosti ustanovitelja)
Vlada ima skladno z Zakonom o javnih agencijah in tem sklepom
naslednje pristojnosti:
-       
na predlog sveta ter na podlagi predpisanega postopka imenuje oziroma
razrešuje direktorja in člane sveta agencije,
-       
na predlog sveta imenuje vršilca dolžnosti direktorja agencije, ki
opravlja naloge direktorja do imenovanja direktorja v skladu z zakonom,
-       
daje soglasje k programu dela in finančnemu načrtu ter k letnemu
poročilu in drugim poročilom agencije,
-       
sklene z direktorjem pogodbo o zaposlitvi, v kateri se določijo cilji in
pričakovani rezultati dela direktorja,
-       
skladno z zakonom odloča o predčasni razrešitvi članov sveta in
direktorja,
-       
lahko zadrži objavo splošnega akta agencije, če meni, da je v nasprotju
z ustavo ali z zakonom in predlaga agenciji, da o njem ponovno odloči,
-       
daje soglasje k izdaji ali spremembi tarife, če agencija sprejme tarifo
skladno z Zakonom o javnih agencijah,
-       
daje soglasje k odločitvi o uporabi presežkov prihodkov nad odhodki in
pokrivanju presežka odhodkov nad prihodki, in
-       
sprejema akt o prenehanju agencije oziroma o pripojitvi ali spojitvi z
drugo pravno osebo ali razdelitvijo agencije v več pravnih oseb.
22. člen
(javnost dela)
Delo agencije je javno.
Javnost dela agencija opredeli v posebnem splošnem aktu.
Agencija je dolžna javno objaviti letno poročilo o delu in
stanju na področju energetike, iz katerega se pred objavo izločijo osebni podatki.
Za javnost dela je odgovoren direktor agencije.
VII. AKTI AGENCIJE
23. člen
(pristojnost za sprejem aktov)
Splošne akte za izvrševanje javnih pooblastil ter akt o
notranji organizaciji in sistemizaciji delovnih mest agencije sprejema svet.
Posamične akte ter akte za delo in poslovanje agencije
sprejema direktor.
S splošnimi akti iz prvega odstavka tega člena svet seznani
tudi ministrstvo, pristojno za energijo.
24. člen
(postopek sprejemanja splošnih aktov za izvrševanje javnih
pooblastil)
Pred sprejemom splošnega akta za izvrševanje javnih
pooblastil mora agencija omogočiti zainteresirani javnosti, da se z osnutkom
akta seznani in poda svoje pripombe.
Za dosego namena iz prejšnjega odstavka objavi agencija pred
sprejemom splošnega akta za izvrševanje javnih pooblastil osnutek tega akta na
spletni strani agencije za 30 dni, razen v primeru, če gre za manjše spremembe
splošnih aktov za izvrševanje javnih pooblastil ali spremembe, ki jih je nujno
uveljaviti čim prej, ko lahko objava traja pet delovnih dni. Agencija pozove
vse zainteresirane, da v pisni ali elektronski obliki podajo svoje pripombe.
Agencija mora v roku 30 dni po preteku roka iz prejšnjega
odstavka na svoji spletni strani objaviti povzetke pripomb ter odgovore nanje.
Ob objavi splošnega akta skladno z drugim odstavkom tega
člena se osnutek tega akta posreduje tudi vladi oziroma ministrstvu,
pristojnemu za energijo s pozivom, da poda svoje pripombe. Če je skladno z
zakonom za uveljavitev posameznega akta potrebno soglasje vlade, glede osnutka
tega akta potekajo usklajevanja med predstavniki agencije, ministrstva,
pristojnega za energijo, ter drugih pristojnih ministrstev.
25. člen
(akt o notranji organizaciji in sistemizaciji delovnih mest)
Notranjo organizacijo in sistemizacijo delovnih mest agencije
uredi svet s posebnim aktom. Pred sprejemom tega akta mora svet pridobiti
mnenje reprezentativnih sindikatov v agenciji po postopku, ki ga določa zakon,
ki ureja delovna razmerja javnih uslužbencev.
26. člen
(posamični akti in akti za delo in poslovanje agencije)
S posamičnim aktom direktor agencije odloča v posamičnih
zadevah iz pristojnosti agencije, odloča o pravicah in obveznostih ter
odgovornosti zaposlenih in o drugih vprašanjih vodenja agencije.
Posamične akte, s katerimi se odloča v upravnih stvareh iz
pristojnosti agencije, izdaja direktor agencije v upravnem postopku.
Direktor sprejema tudi akte, s katerimi se urejajo vprašanja,
pomembna za delo in poslovanje agencije.
VIII. FINANCIRANJE JAVNE AGENCIJE
27. člen
(nepremičnine)
Nepremičnine, potrebne za delo agencije, pridobi agencija v
svojem imenu in za račun Republike Slovenije.
Sredstva za nakup nepremičnin, potrebnih za delo agencije,
lahko agencija zagotovi, razen iz virov po 28. členu tega sklepa, tudi iz
presežkov prihodkov iz preteklih poslovnih let, najemanjem dolgoročnih posojil
in leasingom.
Nepremičnine iz prvega odstavka tega člena so last Republike
Slovenije, z njimi pa upravlja agencija, pri čemer mora agencija ravnati s
skrbnostjo dobrega gospodarja.
Nepremičnine, potrebne za delo agencije, se lahko zagotovijo
tudi z najemom ustreznih prostorov.
28. člen
(sredstva za delo)
Sredstva za delo pridobiva agencija iz:
-       
proračuna Republike Slovenije,
-       
deleža cene za uporabo omrežij za prenos in distribucijo električne
energije oziroma zemeljskega plina, ki ga določi vlada na predlog agencije,
-       
drugih prihodkov, ki jih ustvari agencija.
Sredstva iz proračuna Republike Slovenije se zagotavljajo na
način in pod pogoji, ki so določeni z zakonom, ki ureja izvrševanje proračuna.
Delež cene za uporabo omrežij za prenos in distribucijo
električne energije oziroma zemeljskega plina, iz katerega se financira
agencija, določi vlada in sicer najkasneje do 30. novembra za prihodnje
koledarsko leto. Dokler vlada ne določi deleža cene, se uporablja delež cene iz
prejšnjega leta.
Lastni viri agencije predstavljajo sredstva, ki jih pridobi
agencija v okviru svojega delovanja iz nalog iz 6. člena tega sklepa, razen
upravnih taks, ki so skladno z zakonom prihodek proračuna.
29. člen
(program dela in finančni načrt)
Agencija najkasneje do 31. oktobra tekočega leta pripravi
program dela in finančni načrt za prihodnje koledarsko leto in ga predloži
vladi v soglasje.
Če vlada do 31. decembra ne da soglasja k finančnemu načrtu
se do izdaje soglasja uporablja finančni načrt za preteklo leto.
Če pridobljena finančna sredstva ne dosegajo višine sredstev,
planiranih v finančnem načrtu in je s tem ogroženo izvajanje dejavnosti
agencije, svet o tem obvesti vlado, pri čemer predlaga tudi ukrepe za
pridobitev finančnih sredstev.
Agencija je dolžna vsake tri mesece poročati svetu in
ministrstvu, pristojnemu za energijo, o izvajanju doseženih ciljev iz programa
dela in finančnega načrta.
30. člen
(vodenje poslovnih knjig)
Agencija vodi poslovne knjige in izdeluje letna poročila v
skladu z določili Zakona o računovodstvu (Uradni list RS, št. 23/99 in 30/02).
Agencija je dolžna enkrat letno predložiti letno poročilo, ki mora biti
pripravljeno v skladu z določili Zakona o javnih financah (Uradni list RS, št.
79/99, 124/00, 79/01, 30/02, 56/02 – ZJU in 110/02 – ZDT-B) in po potrebi
dopolnjeno z usmeritvami sveta, v sprejem vladi. Letno poročilo agencije mora
pregledati pooblaščeni revizor, katerega mnenje priloži agencija k letnemu
poročilu.
IX. NADZOR
31. člen
(nadzor nad rabo sredstev)
Nadzor nad zakonitostjo, namembnostjo, gospodarno in
učinkovito rabo sredstev opravlja Računsko sodišče Republike Slovenije.
Nadzor nad finančnim poslovanjem agencije pa se vrši v skladu
z Zakonom o javnih financah.
32. člen
(nadzor na delom in poslovanjem)
Nadzor nad zakonitostjo, učinkovitostjo in uspešnostjo dela
agencije opravlja ministrstvo, pristojno za energijo.
X. ODGOVORNOST USTANOVITELJA ZA OBVEZNOSTI JAVNE AGENCIJE
33. člen
(odgovornost ustanovitelja za obveznosti agencije)
Agencija odgovarja za svoje obveznosti s svojim premoženjem.
Republika Slovenija je odgovorna za obveznosti agencije, če
agencija ne bi mogla poravnati obveznosti iz svojega premoženja ali če bi bilo
s poravnavo obveznosti resno ogroženo opravljanje njenih nalog.
XI. ZAPOSLENI V AGENCIJI
34. člen
(zaposleni v agenciji)
Delavec sklene delovno razmerje s sklenitvijo pogodbe o
zaposlitvi.
Plače in drugi prejemki zaposlenih v agenciji se določajo v
skladu z zakonom, ki ureja sistem plač v javnem sektorju.
35. člen
(zaposleni v agenciji, ki sprejemajo odločitve ali so
pooblaščeni za pridobivanje podatkov o poslovanju organizacij)
Pri sklepanju pogodbe o zaposlitvi za tista delovna mesta, na
katerih zaposleni sprejemajo odločitve v okviru pristojnosti agencije ali so
pooblaščeni za pridobivanje podatkov o poslovanju organizacij, ki opravljajo
energetsko dejavnost, je treba zagotoviti:
-       
da ti zaposleni v času delovnega razmerja na agenciji ne smejo
opravljati dejavnosti, ki so predmet poslovanja agencije, in ne za svoj ali tuj
račun sklepati poslov, ki sodijo v delovno področje agencije ali so namenjeni
izvajalcu regulirane dejavnosti s področja električne energije ali zemeljskega
plina,
-       
da niso zaposleni ali opravljajo kakršnegakoli dela v ali za izvajalce
energetskih dejavnosti in da njihovi lastniški deleži v teh izvajalcih ne
presegajo 5% osnovnega kapitala družbe.
Pri določitvi plač se za zaposlene na delovnih mestih iz
prvega odstavka tega člena uporabljajo predpisi, ki veljajo za uradnike.
Svet v aktu, ki ureja sistemizacijo delovnih mest, določi
delovna mesta iz prvega odstavka tega člena.
XII. OSTALE DOLOČBE
36. člen
(tajnost podatkov)
Glede varovanja državne, vojaške, uradne ali poslovne
tajnosti se za agencijo uporabljajo določbe, ki veljajo za državno upravo. Ne
glede na določitev državne, vojaške, uradne ali poslovne tajnosti morajo
zaposleni v agenciji varovati zaupnost podatkov o poslovanju izvajalcev
energetskih dejavnosti ali drugih podatkov, ki lahko vplivajo na poslovanje teh
ali drugih izvajalcev dejavnosti ali drugih pravnih oseb, do katerih so prišli
pri svojem delu v agenciji ali v zvezi z njim.
Direktor s posamičnim aktom določi, kateri podatki pomenijo
uradno ali poslovno tajnost, stopnjo tajnosti podatkov ter ukrepe in postopek
za njihovo zavarovanje.
37. člen
(pisarniško poslovanje)
Za pisarniško poslovanje in ravnanje z dokumentacijo v okviru
agencije se uporabljajo predpisi, ki urejajo ta vprašanja za javni sektor.
38. člen
(posredovanje podatkov ministrstvu, pristojnemu za energijo)
Ministrstvo, pristojno za energijo, lahko od pooblaščenih
oseb v agenciji ne glede na določbo 36. člena tega sklepa zahteva vse podatke,
potrebne za izvajanje nadzora skladno z 48. členom Zakona o javnih agencijah,
ter podatke, potrebne za vrednotenje vseh aktov, katere sprejme ali nanje daje
soglasje vlada.

Sklep o ustanovitvi Javne agencije Republike
Slovenije za energijo (Uradni list RS, št. 63/04) vsebuje naslednje prehodne in
končne določbe:
»XIII. PREHODNE IN KONČNE DOLOČBE
39. člen
(kontinuiteta dela in
poslovanja agencije)
Agencija za energijo Republike Slovenije, ustanovljena na
podlagi Sklepa o ustanovitvi Agencije za energijo (Uradni list RS, št. 54/00 in
16/04), nadaljuje z delom in poslovanjem skladno z zakonom in tem sklepom kot
javna agencija.
40. člen
(rok za uskladitev aktov
agencije in za vpis sklepa o ustanovitvi v sodni register)
Akti agencije morajo biti usklajeni z Energetskim zakonom
najkasneje do 8. julija 2004, do takrat se uporabljajo akti, ki so bili
sprejeti do uveljavitve tega sklepa, če niso v nasprotju z zakonom ali s tem
sklepom.
Agencija je dolžna obveščati ministrstvo, pristojno za
energijo, o izvajanju obveznosti in ukrepih iz drugega odstavka 81. člena
Zakona o spremembah in dopolnitvah Energetskega zakona (Uradni list RS, št.
51/04-EZ-A).
Vlada mora podati predlog za vpis agencije v sodni register
najkasneje v roku 45 dni po uveljavitvi tega sklepa.
41. člen
(rok za imenovanje članov
sveta in konstituiranje sveta)
Člani sveta morajo biti imenovani v roku enega meseca od
sprejema tega sklepa.
Člani sveta pričnejo opravljati svojo funkcijo s konstituiranjem
sveta. Svet se konstituira potem, ko je imenovana večina vseh članov sveta in
na svoji prvi seji izvoli predsednika sveta. Prvo sejo sveta skliče minister,
pristojen za energijo, v roku treh dni od imenovanja večine vseh članov sveta.
42. člen
(vršilec dolžnosti
direktorja in rok za izvedbo javnega natečaja za imenovanje direktorja)
Direktor agencije nadaljuje z opravljanjem svoje funkcije kot
vršilec dolžnosti. Po pričetku opravljanja funkcije sveta opravlja vršilec
dolžnosti le tiste naloge in pristojnosti, ki jih ima direktor skladno z
zakonom in s tem sklepom.
Svet mora sprejeti sklep o objavi javnega natečaja za
imenovanje direktorja ob konstituiranju. Objava javnega natečaja mora biti
izvedena najkasneje v roku osmih dni od sprejema sklepa o objavi. Za izvedbo
sklepa o objavi poskrbi predsednik sveta.
43. člen
(nastop funkcije
direktorja)
Direktor prične opravljati svojo funkcijo z dnem, določenim v
pogodbi o zaposlitvi direktorja. O datumu nastopa funkcije direktorja se
obvesti vršilca dolžnosti direktorja.
44. člen
(rok za sprejem akta o
notranji organizaciji in sistemizaciji delovnih mest)
Svet mora sprejeti akt o notranji organizaciji in sistemizaciji
delovnih mest najkasneje v roku treh mesecev od pričetka opravljanja funkcije.
45. člen
(vpliv na druge predpise)
Z dnem uveljavitve tega sklepa prenehata veljati Sklep o
ustanovitvi Agencije za energijo (Uradni list RS, št. 54/00 in 16/04) ter
Statut Agencije za energijo (Uradni list RS, št. 102/00).
Določbe Statuta Agencije za energijo, ki se nanašajo na
notranjo organizacijo agencije, se uporabljajo do uveljavitve novega akta o
organizaciji in sistemizaciji delovnih mest skladno s tem sklepom.
46. člen
(rok uveljavitve sklepa)
Ta sklep začne veljati naslednji dan po objavi v Uradnem
listu Republike Slovenije.«.

Sklep o dopolnitvi Sklepa o ustanovitvi Javne
agencije Republike Slovenije za energijo (Uradni list RS, št. 95/04) vsebuje naslednjo končno določbo:
»2. člen
Ta sklep začne veljati naslednji dan po objavi v Uradnem
listu Republike Slovenije.«.

Sklep o spremembi Sklepa o ustanovitvi Javne
agencije Republike Slovenije za energijo (Uradni list RS, št. 63/13) vsebuje naslednjo končno določbo:
»2. člen
Ta sklep začne veljati naslednji dan po objavi v Uradnem
listu Republike Slovenije.«.