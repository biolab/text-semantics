1. člen
S tem pravilnikom se določa višina in način obračunavanja
stroškov za opravljene preglede carinskega blaga, ki je bilo predloženo
carinskemu organu oziroma za katerega je bila vložena carinska deklaracija
izven časa njegovih uradnih ur in izven uradnega prostora.
2. člen
Za opravljene preglede blaga iz 1. člena se obračunajo
naslednji stroški: 
1.     
stroški dela posameznega carinskega delavca, 
2.     
materialni stroški, nastali v zvezi s pregledom, 
3.     
potni stroški, ki obsegajo stroške za prevoz z javnimi sredstvi oziroma
za prevožene kilometre s službenim prevoznim sredstvom, 
4.     
stroški za prehrano in prenočišče.
3. člen
Stroški dela posameznega carinskega delavca znašajo 3.700 SIT
za vsako uro dela v času uradnih ur in 6.100 SIT za vsako uro dela izven časa
uradnih ur carinskega organa. Vsaka začeta ura dela posameznega carinskega
delavca se računa kot cela ura.
4. člen
Materialni stroški se obračunajo po veljavni ceni drugih
državnih organov, zavodov ali podjetij, ki te storitve opravljajo, ko gre za
analize, meritve, preiskave in druga opravila, potrebna za izvedbo pregleda.
5. člen
Potni stroški ter stroški za prehrano in prenočišče se
obračunavajo v skladu s predpisi, ki urejajo povračila stroškov v zvezi z delom
in nekaterih drugih prejemkov v državni upravi.
6. člen
Obračunane stroške mora stranka poravnati v 8 dneh po prejemu
obračuna na račun, ki ga določi carinski organ.
7. člen
Z uveljavitvijo tega pravilnika preneha veljati sklep o
določitvi višine in načina obračunavanja stroškov za opravljene preglede
carinskega blaga (Uradni list RS, št. 44/01).
8. člen
Ta pravilnik začne veljati 1. januarja 2003.
Št. 32785/02
Ljubljana, dne 16. decembra 2002.
mag. Anton Rop l. r. 
Minister za finance