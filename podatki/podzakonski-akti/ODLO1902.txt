1. člen
(namen)
Ta odlok določa:
-       
območje izvajanja ukrepov, ki je s Sklepom o določitvi podobmočij zaradi
upravljanja s kakovostjo zunanjega zraka (Uradni list RS, št. 29/17)
opredeljeno kot podobmočje z oznako SIC_NM in je na podlagi Odredbe o razvrstitvi
območij, aglomeracij in podobmočij glede na onesnaženost zunanjega zraka
(Uradni list RS, št. 38/17) zaradi čezmerne onesnaženosti zunanjega zraka
(v nadaljnjem besedilu: zrak) z delci PM10 uvrščeno v razred največje
obremenjenosti,
-       
ukrepe za zmanjšanje onesnaženosti zraka z delci PM10 za doseganje
skladnosti z mejnimi vrednostmi za PM10 s ciljem zmanjšati škodljive vplive na
zdravje in okolje,
-       
spremljanje učinkov izvajanja in čas izvajanja ukrepov iz prejšnje
alineje,
-       
odgovorne organe za pripravo in izvajanje ukrepov za izboljšanje
kakovosti zraka, vključno z nalogami občine in države, obveznostmi
povzročiteljev obremenitve, obveznostmi izvajalcev javnih služb varstva okolja
ter oseb, ki izvajajo dejavnosti varstva okolja,
-       
program za analizo vzrokov onesnaženosti in spremljanje učinkov ukrepov.
2. člen
(določitev območja največje obremenjenosti)
Območje obremenjenosti z delci PM10 je območje Mestne občine
Novo mesto (v nadaljnjem besedilu: občina).
3. člen
(opis onesnaženja in ukrepi za zmanjšanje onesnaženosti)
(1) Opis območja čezmerne onesnaženosti, analiza stanja
onesnaženosti, viri onesnaževanja, vpliv virov onesnaževanja, ukrepi za
zmanjšanje onesnaženosti, odgovorni organi za izvajanje ukrepov za izboljšanje
kakovosti zraka, vključno z nalogami občine in države, obveznosti
povzročiteljev obremenitve, obveznosti izvajalcev javnih služb varstva okolja
ter oseb, ki izvajajo dejavnosti varstva okolja, so določeni v prilogi 1, ki je
sestavni del tega odloka.
(2) Pri intenzivnosti izvajanja posameznih ukrepov se
upošteva tudi njihov prispevek k zmanjševanju onesnaženosti z delci PM2,5 in
drugimi onesnaževali zunanjega zraka, zmanjševanju lokalne obremenjenosti s
hrupom ter sinergije z zmanjševanjem izpustov toplogrednih plinov.
4. člen
(spodbude države in občine)
(1) Investicijski projekti gospodinjstev zamenjave
kotlov na vse vrste goriv z novimi napravami za ogrevanje stavb ter obnova
posameznih elementov ali celotnega zunanjega ovoja stavb, ki jih spodbuja Eko
sklad, Slovenski okoljski javni sklad, j. s. (v nadaljnjem besedilu: Eko
sklad), in zavezanci z nepovratnimi sredstvi na podlagi predpisa, ki ureja
zagotavljanje prihrankov energije pri končnih odjemalcih (v nadaljnjem
besedilu: subvencije), se lahko spodbujajo z dodatnimi subvencijami države in
občine.
(2) Upravičenci do spodbud za zamenjavo kotlov na vse
vrste goriv z novimi kotli na lesno biomaso in vgradnjo toplotnih črpalk za
ogrevanje stavb iz predpisa, ki ureja spodbujanje učinkovite rabe energije in
rabe obnovljivih virov energije, ter predpisa, ki ureja zagotavljanje
prihrankov energije pri končnih odjemalcih, do teh spodbud niso upravičeni na
območju, kjer je z občinskimi akti ali lokalnim energetskim konceptom kot
prednostni način ogrevanja stavb določeno daljinsko ogrevanje, razen če ti kotli
niso namenjeni za daljinsko ogrevanje. Če je kot prednostni način ogrevanja
določena uporaba zemeljskega plina, upravičenci do spodbud niso upravičeni do
spodbud za zamenjavo kotlov na vse vrste goriv z novimi kotli na lesno biomaso.
(3) Občina za namen dodeljevanja subvencij zagotavlja
Eko skladu in ministrstvu, pristojnemu za energijo, podatke o meji območja iz
2. člena tega odloka na parcelo natančno in podatke o mejah območij, kjer
je kot prednostni način ogrevanja določeno daljinsko ogrevanje ali uporaba
zemeljskega plina, prav tako na zemljiško parcelo natančno.
(4) Zavezanci pridobijo podatke iz prejšnjega odstavka
od Eko sklada.
(5) Eko sklad pri potrditvi programa za izboljšanje
energetske učinkovitosti iz predpisa, ki ureja zagotavljanje prihrankov energije
pri končnih odjemalcih, upošteva določbe tega odloka.
5. člen
(kratkoročni ukrepi)
(1) Agencija Republike Slovenije za okolje (v nadaljnjem
besedilu: agencija) v obdobju med 1. oktobrom in 31. marcem dnevno
napoveduje onesnaženost z delci PM10 na območju iz 2. člena tega odloka.
Agencija napoveduje onesnaženost na podlagi predvidenih meteoroloških razmer in
izmerjenih ravni PM10.
(2) Agencija razglasi čezmerno onesnaženost na območju
iz 2. člena tega odloka, če je napovedana raven delcev PM10 večja od
1,5-kratnika dnevne mejne vrednosti.
(3) V primeru razglašene čezmerne onesnaženosti z delci
PM10 izda agencija priporočila posameznikom in pravnim osebam, da prispevajo k
zmanjšanju emisij z delci PM10 tako, da:
-       
zmanjšajo ogrevanje stanovanjskih in poslovnih prostorov;
-       
uporabljajo goriva, ki sproščajo nižje emisije delcev, če imajo to
možnost;
-       
intenzivno uporabljajo javni prevoz in druge oblike trajnostnega transporta;
-       
zmanjšajo uporabo osebnih vozil;
-       
ne izvajajo dejavnosti na prostem, ki povzročajo razpršene emisije prahu
(npr. gradbišča, pometanje cest, suhega listja);
-       
ne uporabljajo sekundarnega ogrevanja na biomaso.
(4) V primeru razglašene čezmerne onesnaženosti z delci
PM10 upravljavci cest omejijo hitrost motornih vozil na avtocestah in hitrih
cestah.
(5) O razglasitvi čezmerne onesnaženosti PM10 agencija nemudoma
obvesti občino ter sredstva javnega obveščanja, o obveznostih iz prejšnjega
odstavka pa tudi upravljavca cest.
6. člen
(podrobnejši program ukrepov)
Podrobnejši program ukrepov za tri koledarska leta, ki je
finančno ovrednoten, je določen v prilogi 2, ki je sestavni del tega odloka.
7. člen
(program za analizo vzrokov onesnaženosti in spremljanje
učinkov ukrepov)
(1) Agencija v sodelovanju z občino pripravi program za
spremljanje onesnaženosti zraka, ugotavljanje vzrokov čezmernih obremenitev in
analizo učinkov ukrepov, ga po potrebi dopolnjuje in izvaja.
(2) Program iz prejšnjega odstavka vsebuje:
a)    
evidence in scenarije izpustov,
b)    
sistem za spremljanje kakovosti zraka in disperzijskih karakteristik
atmosfere,
c)    
disperzijsko modeliranje,
č)    receptorsko
modeliranje.
(3) Pri ugotavljanju vpliva virov na onesnaženost zraka
se ločeno določa prispevek virov iz območja največje obremenjenosti iz
2. člena tega odloka ter prispevek regionalnih virov in prispevek
čezmejnega onesnaževanja.
(4) Agencija pripravi letno poročilo o izvajanju programa
iz prvega odstavka tega člena do 31. marca za preteklo leto.
8. člen
(usklajevanje in nosilci ukrepov)
(1) Izvajanje ukrepov med nosilci usklajuje ministrstvo,
pristojno za okolje.
(2) Nosilci ukrepov na državni ravni so ministrstva,
pristojna za okolje, promet, energijo, gospodarstvo in gozdarstvo ter izvajalci
obveznih državnih gospodarskih javnih služb, na občinski ravni pa organi občine
ter izvajalci lokalnih gospodarskih javnih služb, kakor so določeni v prilogi 1
tega odloka.
(3) Med nosilce ukrepov se štejejo tudi osebe, ki
izvajajo dejavnosti varstva okolja, in povzročitelji obremenitve (pravne in
fizične osebe, ki opravljajo gospodarsko ali negospodarsko dejavnost, ter
posamezniki na območju občine).
9. člen
(čas izvajanja ukrepov)
Izvajanje ukrepov iz tega odloka in programa iz 6. člena
tega odloka traja najmanj, dokler kakovost zunanjega zraka tri koledarska leta
zapored ne doseže mejnih vrednosti za delce PM10, kakor so določene v predpisu,
ki ureja kakovost zunanjega zraka.
10. člen
(prenehanje veljavnosti)
Z dnem uveljavitve tega odloka preneha veljati Odlok o načrtu
za kakovost zraka na območju Mestne občine Novo mesto (Uradni list RS,
št. 108/13).
11. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije, določba četrtega odstavka 5. člena tega odloka
pa se začne uporabljati 1. novembra 2019.
Št. 00719-30/2017
Ljubljana, dne 8. septembra 2017
EVA 2017-2550-0024
Vlada Republike Slovenije
dr. Miroslav Cerar l.r.
Predsednik
Mestni svet Mestne občine Novo mesto je dal soglasje k
nalogam občine, kot izhajajo iz predloga Odloka o načrtu za kakovost zraka na
območju Mestne občine Novo mesto (gradivo Ministrstva za okolje in prostor
št. 007-81/2017/4 z dne 17. 5. 2017), s sklepom številka 2 s seje
mestnega sveta z dne 25. 5. 2017.

Priloga 1: Opis
območja čezmerne onesnaženosti, analiza stanja onesnaženosti, viri
onesnaževanja, vpliv virov onesnaženosti, ukrepi za zmanjšanje onesnaženosti,
odgovorni organi za izvajanje ukrepov
Priloga 2:
Podrobnejši program ukrepov na območju Mestne občine Novo mesto