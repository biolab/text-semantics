I. SPLOŠNE DOLOČBE
1. člen
Javni zavod Razvojna agencija Sotla (v
nadaljevanju: zavod) je bil ustanovljen z Odlokom o ustanovitvi Javnega zavoda
Razvojna agencija Sotla (Uradni list RS, št. 71/09) in z vpisom v sodni
register z dne 17. 11. 2009.
Ustanoviteljice zavoda so: Občina Kozje,
Kozje 37, 3260 Kozje, Občina Podčetrtek, Trška cesta 59, 3254 Podčetrtek,
Občina Rogaška Slatina, Izletniška ulica 2, 3250 Rogaška Slatina, Občina
Rogatec, Ceste 11, 3252 Rogatec in Občina Šmarje pri Jelšah, Aškerčev trg 12,
3240 Šmarje pri Jelšah.
Ustanoviteljske pravice in obveznosti
izvaja in izvršuje ustanovitelj prek sveta zavoda.
2. člen
S tem statutom se določa dejavnost,
organizacija in način poslovanja zavoda, določbe in pristojnosti organov zavoda
in način odločanja, pooblastila za zastopanje in podpisovanje, uporaba in
hranjenje pečata, volitve ali imenovanja organov javnega zavoda, vire, način in
pogoje pridobivanja sredstev za delo zavoda, način razpolaganja s presežkom
prihodkov nad odhodki in način kritja primanjkljaja sredstev za delo zavoda,
pravice, obveznosti in odgovornosti zavoda v pravnem prometu, določbe o
odgovornosti ustanovitelja za obveznosti zavoda, medsebojne pravice in
obveznosti ustanovitelja in zavoda, druge vsebine, določene z Zakonom o zavodih
(v nadaljevanju: zakon) ali Odlokom o ustanovitvi Javnega zavoda Razvojna
agencija Sotla.
3. člen
Zavod se lahko tudi združuje, včlanjuje,
soustanavlja in ustanavlja različne asociacije in organizacije ter druge pravne
osebe doma in v tujini pod pogojem, da njihova dejavnost ni v nasprotju z
interesi in pravnim redom Republike Slovenije.
II. STATUSNA DOLOČILA
1. Ime, sedež, pečat
4. člen
Ime javnega zavoda je: Razvojna agencija
Sotla.
Skrajšana ime javnega zavoda je: RA Sotla.
Sedež: Aškerčev trg 24, 3240 Šmarje pri
Jelšah.
5. člen
Pečat agencije je pravokotne oblike dolžine
 37 mm, z besedilom: RAZVOJNA AGENCIJA »SOTLA« ŠMARJE PRI JELŠAH.
S pečatom in podpisom direktorja oziroma
druge pooblaščene osebe zavoda se sklepajo pogodbe, podpisujejo listine in v
pravnem prometu prevzemajo pravice, obveznosti in odgovornosti v imenu in za
račun zavoda.
Uporabo pečata, število pečatov in način
varovanja pečatov in poslovnih listin določi direktor zavoda s svojim aktom.
6. člen
Zavod je pravna oseba v skladu z zakonom,
ki ureja statusno pravno ureditev in položaj zavodov.
Javni zavod posluje v skladu z veljavnimi
predpisi in za svoje poslovanje odgovarja tretjim osebam z vsem svojim
premoženjem.
2. Zastopanje, predstavljanje in
podpisovanje
7. člen
Zavod v pravnem prometu zastopa in
predstavlja direktor. Obseg upravičenja za zastopanje mu določi svet zavoda.
Morebitna omejitev pooblastila se vpiše v sodni register.
Direktor lahko za zastopanje ali
predstavljanje zavoda v posameznih zadevah pooblasti druge osebe.
3. Dejavnost zavoda
8. člen
Zavod opravlja naslednje dejavnosti:

64.990

Druge nerazvrščene
  dejavnosti finančnih storitev, razen zavarovalništva in dejavnosti
  pokojninskega sklada


63.110

Obdelava podatkov in
  s tem povezane dejavnosti


62.090

Druge z
  informacijsko tehnologijo in računalniškimi storitvami povezane dejavnosti


64.910

Dejavnost finančnega
  zakupa


64.920

Drugo kreditiranje


69.200

Računovodske,
  knjigovodske in revizijske dejavnosti, davčno svetovanje


73.200

Raziskovanje trga in
  javnega mnenja


70.220

Drugo podjetniško
  svetovanje


71.129

Tehnično
  projektiranje in s tem povezano svetovanje


72.190

Raziskovalna in
  razvojna dejavnost na drugih področjih naravoslovja in
tehnologije


72.200

Raziskovalna in
  razvojna dejavnost na področju družboslovja in humanistike


72.220

Raziskovalna in
  razvojna dejavnost na področju družboslovja in humanistike


74.300

Prevajanje in
  tolmačenje


73.110

Dejavnost
  oglaševalskih agencij


74.900

Druge nerazvrščene
  strokovne in tehnične dejavnosti


82.190

Fotokopiranje,
  priprava dokumentov in druge posamične pisarniške dejavnosti


82.990

Druge nerazvrščene
  spremljajoče dejavnosti za poslovanje


82.300

Organiziranje
  razstav, sejmov, srečanj


84.130

Urejanje
  gospodarskih področij, izpopolnjevanje in usposabljanje


85.590

Drugo nerazvrščeno
  izobraževanje, izpopolnjevanje in usposabljanje


94.110

Dejavnost poslovnih
  in delodajalskih združenj


63.910

Dejavnost tiskovnih
  agencij.

9. člen
Zavod lahko sklepa pogodbe in opravlja
druge pravne posle samo v okviru dejavnosti, ki je vpisana v sodni register.
III. ORGANIZACIJA ZAVODA
10. člen
Organi zavoda so:
-      
svet zavoda,
-      
direktor,
-      
programski svet.
Svet zavoda
11. člen
Organ upravljanja zavoda je svet zavoda.
Svet zavoda RA Sotla je sestavljen iz:
-      
petih predstavnikov ustanoviteljev,
-      
enega predstavnika, ki ga izvolijo zaposleni v RA Sotla.
Člani sveta zavoda izmed sebe izvolijo
predsednika sveta zavoda ter namestnika predsednika sveta zavoda. Predsednika
sveta zavoda in njegovega namestnika izvolijo člani sveta zavoda z večino glasov
vseh članov s tajnim glasovanjem. Pravico predlagati kandidata za predsednika
in namestnika predsednika ima vsak član sveta zavoda.
Prvo sejo novoizvoljenega sveta zavoda
skliče direktor zavoda, ki sejo vodi do izvolitve predsednika in namestnika
predsednika sveta zavoda.
12. člen
Mandat sveta zavoda traja štiri leta. Člani
sveta so lahko po preteku mandata ponovno imenovani oziroma izvoljeni.
Naloge sveta zavoda so:
1.    
sprejema statut in druge splošne akte zavoda,
2.    
sprejema program dela in razvoja zavoda,
3.    
spremlja izvrševanje programa dela in razvoja zavoda,
4.    
sprejema finančni načrt in zaključni račun,
5.    
ustanovitelju predlaga spremembe in razširitve dejavnosti,
6.    
imenuje direktorja,
7.    
imenuje člane programskega sveta na predlog direktorja,
8.    
druge naloge v skladu z ustanovitvenim aktom ter statutom.
13. člen
Svet zavoda dela na rednih, izrednih in
dopisnih sejah.
14. člen
Redne seje sveta zavoda sklicuje in vodi
predsednik, v primeru njegove odsotnosti pa njegov namestnik. Seje sveta zavoda
morajo biti sklicane najmanj dvakrat letno oziroma glede na potrebe. Sejo sveta
zavoda skliče predsednik samoiniciativno ali na predlog direktorja ali na
zahtevo člana sveta zavoda ali člana programskega sveta zavoda.
V primeru sklica seje na zahtevo člana
sveta zavoda ali programskega sveta zavoda je potrebno na predsednika sveta
zavoda nasloviti pisno zahtevo za sklic seje, navesti vzroke za sklic ter
priložiti pisno gradivo za obravnavo s predlogi sklepov, o katerih naj bi svet
zavoda odločal.
Vabilo za redno sejo se s predlogom
dnevnega reda in gradivom pošlje članom sveta zavoda najkasneje osem dni pred
sejo.
15. člen
Izredna seja se skliče za obravnavanje in
odločanje o nujnih zadevah, kadar ni pogojev za sklic redne seje.
Izredno sejo skliče predsednik sveta zavoda
na predlog direktorja zavoda, na zahtevo vsaj treh članov sveta zavoda ali na
lastno pobudo.
V predlogu za sklic izredne seje morajo
biti navedeni razlogi za njen sklic. Vabilo za izredno sejo mora biti članom
sveta zavoda vročeno najkasneje tri dni pred sejo.
Če izredna seja ni sklicana v roku sedem
dni od predložitve pisno obrazloženega predloga oziroma zahteve za sklic, jo
skliče tisti upravičeni predlagatelj, ki je sklic zahteval. V tem primeru lahko
predlagatelj sejo tudi vodi.
16. člen
Dopisna seja je dopustna samo v primeru, ko
ni možno sklicati redne oziroma izredne seje sveta, odločitev sveta pa je
potrebna takoj, ker bi v nasprotnem primeru nastale nepopravljive posledice za
zavod.
Dopisna seja se lahko skliče tudi, kadar se
odloča o manj pomembnih zadevah, glede katerih ne bi bilo smotrno sklicati
redne ali izredne seje sveta zavoda.
Dopisna seja se opravi po telefonu, ali na
drug ustrezen način, ki omogoča, da člani sveta zavoda lahko odločajo o
posamezni zadevi. O poteku dopisne seje se naredi zaznamek.
O sklicu seje odloči predsednik sveta, ki
je dolžan o vsebini sprejetih odločitev seznaniti svet zavoda na njegovi prvi
seji, ki sledi dopisni seji.
17. člen
Vabilo za sejo sveta zavoda se pošlje tudi
vsem, katerih navzočnost je glede na dnevni red seje potrebna.
18. člen
Svet zavoda na začetku seje odloča o
predlaganem dnevnem redu ter o predlogih, da se posamezne zadeve umaknejo z
dnevnega reda ali da se dnevni red razširi.
Po sprejemu dnevnega reda sprejme svet
zavoda zapisnik zadnje seje, pri čemer ima vsak član sveta pravico dati
pripombe na zapisnik.
Po sprejemu zapisnika predsednik sveta poda
poročilo o realizaciji sklepov zadnje seje.
Posamezne točke dnevnega reda se
obravnavajo po sprejetem dnevnem redu.
Na osnovi objektivnih razlogov lahko svet
med sejo spremeni vrstni red obravnave posameznih točk dnevnega reda.
19. člen
Na začetku vsake obravnavane točke dnevnega
reda lahko poda predlagatelj dopolnilno obrazložitev.
Svet zavoda lahko odloži obravnavo zadeve
in odločanje o njej, če ugotovi, da je potrebno dobiti informacije in mnenja,
ki lahko bistveno vplivajo na odločanje.
Člani sveta zavoda odločajo o vsakem
predlogu posebej.
20. člen
Predsednik sveta lahko prekine sejo, če so
potrebna dodatna usklajevanja ali če seja ni sklepčna ter v drugih primerih,
kadar to predlagajo člani sveta zavoda. O prekinitvi seje odloča svet z
glasovanjem. Če je seja sveta prekinjena, ker ni več sklepčnosti in se je ne da
zagotoviti niti v nadaljevanju, predsednik sejo prekine.
21. člen
Svet zavoda veljavno odloča, če na seji
prisostvuje večina članov in tudi odloča z večino glasov prisotnih članov. Vsak
član sveta zavoda ima en glas.
Navzočnost se ugotavlja na začetku seje. Za
sklepčnost je odločilna dejanska navzočnost članov v prostoru, kjer poteka
seja.
22. člen
Član sveta zavoda ima pravico obrazložiti
glas, če to želi.
Predsednik sveta po vsakem opravljenem
glasovanju ugotovi in objavi glasovanje.
23. člen
Javno glasovanje se opravi z dvigom rok ali
s poimenskim izjavljanjem.
Če svet predhodno, z večino glasov, tako
odloči, se lahko glasuje tudi tajno. Tajno se glasuje z glasovnicami. Tajno
glasovanje lahko predlaga katerikoli član sveta.
24. člen
O vsaki seji sveta zavoda se piše zapisnik.
Zapisnik obsega glavne podatke o delu na
seji, zlasti pa podatke o času in kraju seje, dnevni red seje, udeležbo na
seji, vsebino razprav, predloge, izide glasovanja o posameznih predlogih in o
sklepih, ki so bili sprejeti, čas zaključka seje. Sprejeti zapisnik podpiše
predsednik sveta zavoda.
Za administrativna dela za svet zavoda,
vključno s skrbjo za zapisnik, je zadolžen direktor zavoda oziroma od njega
pooblaščeni delavec zavoda.
Zapisnik se pošlje članom sveta zavoda in
direktorju zavoda z gradivom za naslednjo sejo sveta zavoda.
25. člen
Član sveta zavoda ima pravico:
-      
predlagati svetu zavoda v sprejem akte zavoda, za sprejem katerih je
pristojen svet zavoda,
-      
glasovati o predlogih splošnih aktov zavoda, drugih aktov in o
odločitvah sveta zavoda ter predlagati spremembe in dopolnitve teh predlogov,
-      
sodelovati pri oblikovanju dnevnega reda sej sveta zavoda,
-      
postaviti svetu zavoda, direktorju ter drugim strokovnim delavcem
vprašanja,
-      
predlagati pobude in predloge, ki se nanašajo na delo sveta zavoda.
26. člen
Član sveta zavoda ima dolžnost varovati
podatke zaupne narave, ki so označeni kot poslovna skrivnost in so v povezavi z
izvrševanjem članstva v svetu zavoda.
27. člen
Delo sveta zavoda je javno. Javnost se
lahko omeji ali izključi le, če tako sklene svet zavoda v primeru, da je potrebno
v skladu z zakonom zagotoviti tajnost podatkov oziroma zadev, o katerih
razpravlja.
Direktor
28. člen
Poslovodni organ zavoda je direktor.
Zavod predstavlja in zastopa direktor.
Direktor organizira ter vodi delo in poslovanje in je odgovoren za strokovnost
in zakonitost zavoda.
Direktor ima naslednje naloge:
-      
predstavlja in zastopa zavod,
-      
predlaga svetu zavoda poslovno politiko, načrt dela in finančni načrt
zavoda,
-      
pripravlja program dela in načrt razvoja zavoda,
-      
predlaga svetu zavoda spremembe in dopolnitve tega statuta,
-      
skrbi za sodelovanje zavoda z uporabniki in ustanoviteljem,
-      
predlaga sklic sej sveta zavoda,
-      
pripravlja gradiva in sodeluje na sejah sveta zavoda,
-      
pripravlja predloge pravnih aktov in jih posreduje v sprejem svetu
zavoda,
-      
sprejme akte zavoda, za katere ni določena pristojnost sveta zavoda,
-      
sodeluje pri delu sveta zavoda ter programskega sveta zavoda in drugih
organov in teles zavoda,
-      
skrbi za sodelovanje zavoda s sorodnimi organizacijami v državi in
tujini,
-      
sprejema sistemizacijo delovnih mest,
-      
odloča o sklenitvi in prenehanju delovnega razmerja uslužbencem zavoda
in o disciplinski odgovornosti delavcev,
-      
v skladu z veljavnimi predpisi odloča o nagrajevanju uslužbencev zavoda,
-      
kot prvostopenjski organ odloča o pritožbah in ugovorih delavcev zavoda
s področja delovnih razmerij,
-      
pripravlja pogodbe in druge akte v skladu s sklepi in smernicami sveta
zavoda,
-      
lahko opravlja funkcijo koordinatorja – svetovalca za lokalni razvoj,
-      
opravlja vse druge naloge na podlagi tega statuta, zakona in drugih
veljavnih predpisov.
29. člen
Direktor poroča svetu zavoda o:
-      
razvojnih projektih, ki so pomembni za razvoj lokalne skupnosti in
regije,
-      
načrtovani in tekoči poslovni politiki in drugih vprašanjih poslovanja
zavoda,
-      
rezultatih poslovanja in še posebej o finančnem stanju zavoda,
-      
zadevah, ki lahko pomembno vplivajo na plačilno sposobnost zavoda,
-      
drugih vprašanjih, pomembnih za poslovanje zavoda, če tako zahteva svet
zavoda.
Predlog letnega poročila o delu zavoda mora
direktor po predhodni obravnavi na svetu zavoda predložiti občinskim svetom do
31. marca v letu po poročevalskem obdobju, medtem ko mora finančno
poročilo oddati ob oddaji zaključnega računa.
30. člen
Mandat direktorja traja štiri leta. Po
preteku mandatne dobe je dotedanji direktor lahko ponovno imenovan.
Direktorja imenuje in razrešuje svet zavoda
na osnovi javnega razpisa. Soglasje k imenovanju direktorja podajo
ustanoviteljice v roku 40 dni od poziva. V primeru, da ustanoviteljica v
določenem roku ne poda svojega soglasja, se smatra, da je soglasje podano.
31. člen
Razpis za imenovanje direktorja zavoda
objavi svet zavoda v sredstvih javnega obveščanja. Rok za prijavo na razpis ne
sme biti krajši od 8 dni. Svet zavoda opravi izbor v 30 dneh po objavi razpisa
in o svojem izboru obvesti prijavljene kandidate, vendar je odločitev o
imenovanju direktorja pravno veljavna šele po sprejetem soglasju
ustanoviteljev.
Prijavi morajo kandidati priložiti dokazila
o izpolnjevanju z razpisom določenih pogojev ter svoj življenjepis.
32. člen
Za direktorja zavoda je lahko imenovan
kandidat, ki poleg splošnih pogojev, določenih z zakonom, izpolnjuje še
naslednje zahteve:
-      
univerzitetna izobrazba ali
visokošolska z magisterijem ali specializacijo ekonomske, pravne ali druge
ustrezne smeri,
-      
najmanj 7 let delovnih izkušenj,
-      
izkušnje na področju vodenja, na področju lokalnega in regionalnega
razvoja, razvoja podjetništva ter na področju vodenja projektov,
-      
sposobnost odločanja, komunikacijske veščine, sposobnost nastopanja v
javnosti,
-      
strokovni izpit iz upravnega postopka,
-      
državljanstvo Republike Slovenije,
-      
aktivno zanje slovenskega jezika in znanje dveh tujih jezikov, od tega
aktivno en svetovni jezik.
Zraven zgoraj navedenih pogojev lahko svet
zavoda s sklepom določi, da morajo prijavljeni kandidati predložiti program
razvoja dejavnosti zavoda ter ukrepe za dosego programskih ciljev in eventualne
druge zahteve.
33. člen
Svet zavoda imenuje direktorja zavoda s
poprejšnjim soglasjem ustanoviteljev in izbira izmed kandidatov, ki so
pravočasno vložili popolno prijavo in izpolnjujejo pogoje iz 19. člena tega
statuta in razpisa. O sprejemu sklepa svet zavoda obvesti vse prijavljene
kandidate.
Če po prejšnjem odstavku tega člena ni bil
nihče izmed prijavljenih kandidatov izbran za direktorja, se postopek izbire
ponovi z novim razpisom.
34. člen
Če direktorju predčasno preneha mandat
oziroma če nihče izmed prijavljenih kandidatov ni imenovan, svet zavoda imenuje
vršilca dolžnosti direktorja izmed strokovnih sodelavcev zavoda oziroma izmed
prijavljenih kandidatov, vendar največ za eno leto oziroma za največ eno leto
podaljša mandat dosedanjemu direktorju.
35. člen
Svet zavoda lahko razreši direktorja pred
potekom časa, za katerega je imenovan, v naslednjih primerih:
-      
če direktor sam zahteva razrešitev,
-      
če nastane kateri od razlogov, ko po predpisih o delovnem razmerju
preneha delovno razmerje po samem zakonu,
-      
če direktor pri svojem delu ne ravna po predpisih in splošnih aktih
zavoda ali neutemeljeno ne izvršuje sklepov organa zavoda ali ravna v nasprotju
z njimi,
-      
če direktor s svojim nevestnim ali nepravilnim delom povzroči zavodu
večjo škodo ali če zanemarja ali malomarno opravlja svoje dolžnosti, tako da
nastanejo ali bi lahko nastale hujše motnje pri opravljanju dejavnosti zavoda.
36. člen
Zoper sklep o razrešitvi ima prizadeti
pravico zahtevati sodno varstvo, če meni, da je bil kršen za razrešitev
določeni postopek in da je ta kršitev lahko bistveno vplivala na odločitev ali
da niso podani razlogi za razrešitev, določeni v 22. členu tega statuta.
Zahteva za sodno varstvo se vloži v 15 dneh
po prejemu sklepa o razrešitvi pri pristojnem sodišču.
37. člen
Poleg pravic in obveznosti, ki jih ima
direktor po tem statutu, se druge pravice in obveznosti v skladu z veljavno zakonodajo
določijo z individualno pogodbo med direktorjem in zavodom, ki jo v imenu
zavoda sklene predsednik sveta zavoda.
Programski svet
38. člen
Zavod ima programski svet, ki je strokovni
organ zavoda in lahko vključuje predstavnike ustanoviteljic, zaposlene
sodelavce zavoda, uporabnike storitev zavoda, predstavnike lokalnih razvojnih
partnerjev oziroma druge zainteresirane javnosti. Imenuje ga svet zavoda na
predlog direktorja. Delo programskega sveta vodi direktor zavoda.
39. člen
Programski svet obravnava strokovna
vprašanja s področja strokovnega dela, odloča o strokovnih vprašanjih v okviru
pooblastil, določenih v statutu zavoda, določa strokovne podlage za programe
dela in razvoja zavoda, daje svetu zavoda in direktorju predloge glede
organizacije dela in pogojev za razvoj dejavnosti ter opravlja druge z zakonom
ali aktom o ustanovitvi oziroma s tem statutom določene naloge.
40. člen
Število članov programskega sveta določa
svet zavoda na predlog direktorja.
41. člen
Programski svet ima naslednje pristojnosti:
-      
pripravlja strokovne podlage za programe dela in razvoja zavoda,
-      
daje svetu zavoda in direktorju predloge in priporočila za organizacijo
dela in pogojev za razvoj dejavnosti zavoda,
-      
obravnava vprašanja s področja strokovnega dela in predlaga rešitve,
-      
pripravlja dolgoročne razvojne usmeritve,
-      
ugotavlja učinkovitost strokovnega izvajanja dejavnosti zavoda ter
predlaga izboljšave.
Drugi organi zavoda
42. člen
Zavod ima tudi stalna in občasna delovna
telesa, katerih število, sestavo in naloge določa svet zavoda na predlog
direktorja.
IV. ZAPOSLENI V ZAVODU
43. člen
Zavod lahko zaposluje delavce. Delovna
razmerja delavcev v zavodu se ureja v skladu z delovno‑pravno zakonodajo,
kolektivnimi pogodbami, splošnimi akti zavoda ter pogodbo o zaposlitvi.
Zaposlitve se sklepajo samo za delovna mesta, ki so sistemizirana z aktom o
sistemizaciji delovnih mest.
V. FINANČNI VIRI, NAČIN PRIDOBIVANJA SREDSTEV ZA DELO
ZAVODA IN POSLOVANJE
44. člen
Sredstva za ustanovitev zavoda zagotovijo
ustanovitelji.
Zavod pridobiva sredstva za delo:
-      
iz proračuna ustanoviteljev na podlagi letnega programa dela,
-      
lastnih prihodkov zavoda,
-      
daril in dotacij,
-      
sredstev iz naslova javnih razpisov pristojnih ministrstev in EU,
-      
iz sredstev, ki so pridobljena iz projektnih storitev in s prodajo
storitev na trgu,
-      
iz drugih zakonsko dopustnih virov.
45. člen
Svet zavoda na podlagi zaključnega poročila
sprejme vsako leto odločitev o razpolaganju s presežkom prihodkov nad odhodki.
Presežek prihodkov sme zavod porabiti zgolj za izvajanje osnovne dejavnosti in
programa dela zavoda v skladu s finančnim načrtom zavoda.
O načinu pokrivanja morebitne izgube
zavoda, ki je ni mogoče pokriti iz sredstev zavoda, odločajo ustanoviteljice na
osnovi predloga sveta zavoda.
46. člen
Zavod mora zagotavljati podatke o svojem
finančnem in materialnem poslovanju ter evidence po načelih in pravilih, ki jih
določa zakon ter drugi finančni in računovodski predpisi ter splošni akti
zavoda s področja finančnega in materialnega poslovanja.
Za organizacijo, pravilno in zakonito delo
in vodenje računovodsko finančnih evidenc odgovarjata računovodja oziroma
podjetje, ki vodi računovodstvo in direktor zavoda.
Ob koncu poslovnega leta sprejme na predlog
direktorja zavoda svet zavoda zaključni račun zavoda.
47. člen
Letno poslovno in finančno poročilo zavoda
mora prikazovati resnično stanje o premoženju in poslovanju zavoda ter mora
biti sestavljeno v skladu s pravili računovodskih standardov in določbami
splošnih aktov zavoda.
Letno poročilo pripravi direktor zavoda in
ga predloži v obravnavo svetu zavoda in ustanovitelju. Svet zavoda o sprejetju
poročila glasuje.
Če poročilo ni sprejeto, mora svet zavoda
ali ustanovitelj zavoda predlagati spremembe in dopolnitve poročila ter
določiti rok direktorju zavoda, do katerega mora morebitne nepravilnosti
odpraviti.
48. člen
Za poslovno skrivnost se štejejo podatki,
informacije, dokumenti ali gradivo, za katere tako določijo organi zavoda v
skladu z zakonom.
Za poslovno skrivnost štejejo tudi podatki,
informacije in vednost o poslovanju, strokovni, raziskovalni ali znanstveni
dejavnosti zavoda, za katere je očitno, da bi nastala zavodu občutna škoda
oziroma škodljive posledice, če bi zanje izvedela nepooblaščena oseba.
Člani organov in delavci ter sodelavci
zavoda so odgovorni za kršitev, če so vedeli ali bi morali vedeti za tak značaj
podatkov oziroma informacij iz prvega in drugega odstavka tega člena.
49. člen
Zavod razpolaga s premičnim in nepremičnim
premoženjem v skladu z namenom, za katerega je bilo pridobljeno, oziroma v
skladu s programom dela ali s sprejetim projektom.
Svet zavoda in direktor zavoda skrbita za
gospodarno uporabo premoženja zavoda in za njegovo ohranjevanje.
Zavod vodi evidenčno knjigo, kjer je zavedeno
celotno premoženje zavoda.
Enkrat letno zavod opravi letni popis
premičnega premoženja zavoda.
VI. PRAVICE, OBVEZNOSTI IN ODGOVORNOSTI ZAVODA IN
USTANOVITELJA
50. člen
Zavod je pravna oseba s pravicami,
obveznostmi in odgovornostmi v pravnem prometu, kot jih določata zakon o
zavodih in ta odlok.
Zavod odgovarja za svoje obveznosti z vsem
svojim premoženjem, katerega lastnik je.
Ustanoviteljice odgovarjajo za obveznosti
zavoda subsidiarno do višine sredstev, ki so v proračunu občin namenjena za
delovanje zavoda.
51. člen
Zavod je dolžan ustanovitelju enkrat letno
poslati poročila o poslovanju zavoda (predvsem zaključni račun in vsebinsko
poročilo o delovanju) in ga obveščati o vseh vprašanjih potrebnih za delovanje
zavoda in izvrševanje pravic in obveznosti ustanovitelja.
VII. NADZOR
52. člen
Svet zavoda opravlja nadzor nad delom
direktorja zavoda, vrši nadzor nad materialno finančnim poslovanjem zavoda in
nad razpolaganjem s finančnimi sredstvi ter lastnino zavoda. Za izvedbo nadzora
lahko po potrebi imenuje nadzorno komisijo ali pooblasti enega izmed članov, ki
ima ustrezno strokovno znanje oziroma drugega zunanjega strokovnjaka ali
revizijsko hišo, da opravi pregled finančnega in materialnega poslovanja
zavoda.
VIII. SPREMEMBE IN DOPOLNITVE STATUTA TER SPLOŠNI AKTI
ZAVODA
53. člen
Zavod samostojno ureja način delovanja
zavoda v skladu z veljavnimi predpisi in tem statutom ter odlokom o ustanovitvi
zavoda.
Svet zavoda lahko v ta namen sprejema
splošne akte zavoda, ki morajo biti v skladu z odlokom o ustanovitvi zavoda,
tem statutom in zakonom, ter drugimi predpisi. Soglasje k statutu in njegovi
spremembi mora dati ustanovitelj zavoda.
54. člen
Nov statut ali spremembe in dopolnitve
statuta zavoda lahko predlaga svet zavoda, direktor zavoda ali programski svet
zavoda. Na osnovi pobude iz prvega odstavka tega člena pripravi osnutek
splošnega akta, statuta oziroma njegove spremembe in dopolnitve praviloma
direktor ali strokovna služba zavoda, lahko pa tudi zunanji sodelavec.
Izdelani osnutek obravnava svet zavoda.
Pred sprejetjem sprememb statuta ter drugih splošnih aktov zavoda, mora
ustanovitelj dati soglasje.

Statut Javnega zavoda Razvojna agencija Sotla
(Uradni list RS, št. 50/10) vsebuje naslednji končni določbi:
»IX. KONČNI DOLOČBI
55. člen
Z začetkom veljave tega statuta preneha
veljati Statut Razvojne agencije Sotla z dne 23. 5. 2001.
56. člen
Ta statut začne veljati, po predhodni
pridobitvi soglasja ustanoviteljic, naslednji dan po objavi v Uradnem listu
Republike Slovenije.«.

Sklep o spremembi Statuta javnega zavoda
Razvojna agencija Sotla (Uradni list RS, št. 32/11) vsebuje naslednjo končno določbo:
»3. člen
Ta sklep začne veljati naslednji dan po
objavi v Uradnem listu Republike Slovenije.«.