I. SPLOŠNA DOLOČBA
1. člen
(vsebina uredbe)
(1) Ta uredba določa načine in pogoje za zagotavljanje pravic
oseb z začasno zaščito med trajanjem začasne zaščite, vsebino obrazca zahtevka
za denarno pomoč za zasebno nastanitev in vsebino obrazca zahtevka za žepnino. 
(2) Za namene izvajanja te uredbe se šteje, da družino
sestavljajo ožji družinski člani iz drugega odstavka 36. člena Zakona o začasni
zaščiti razseljenih oseb (Uradni list RS, št. 65/05; v nadaljnjem besedilu:
zakon).
II. PRAVICE OSEB Z ZAČASNO ZAŠČITO
2. člen
(pravice oseb z začasno zaščito)
Osebe z začasno zaščito imajo med trajanjem začasne zaščite
pravico do: 
-    
začasnega prebivanja v Republiki Sloveniji, 
-    
nastanitve in prehrane v nastanitvenih centrih ali denarne pomoči za
zasebno nastanitev, 
-    
zdravstvenega varstva, 
-    
dela, 
-    
izobraževanja, 
-    
denarne pomoči, 
-    
žepnine, 
-    
združevanja družine, 
-    
brezplačne pravne pomoči, 
-    
obveščenosti o pravicah in dolžnostih, 
-    
pomoči pri uveljavljanju pravic iz zakona.
3. člen
(pravica do začasnega prebivanja)
(1) Osebe z začasno zaščito imajo med trajanjem začasne
zaščite pravico do začasnega prebivanja v Republiki Sloveniji. 
(2) Pravnomočna odločba o priznanju začasne zaščite velja kot
dovoljenje za začasno prebivanje v Republiki Sloveniji.
4. člen
(pravica do nastanitve in prehrane)
(1) Osebam z začasno zaščito se med trajanjem začasne zaščite
zagotovi nastanitev in prehrana v nastanitvenih centrih ministrstva,
pristojnega za notranje zadeve (v nadaljnjem besedilu: ministrstvo). 
(2) Osebam z začasno zaščito se lahko v skladu z možnostmi
zagotovi prehrana, ki ne krši njihovega verskega prepričanja.
5. člen
(nastanitev ranljivih skupin oseb)
Ranljive skupine oseb iz 4. točke 3. člena zakona se v
nastanitvenih centrih nastanijo ločeno od drugih oseb z začasno zaščito, pri
čemer se na podlagi individualne ocene upoštevajo njihove posebne potrebe.
6. člen
(pravica do denarne pomoči za zasebno nastanitev)
Osebam z začasno zaščito, ki so nastanjene v nastanitvenih
centrih, ki se deloma ali v celoti zaprejo, ali se sicer odločijo za zasebno
nastanitev, se dodeli denarna pomoč za zasebno nastanitev.
7. člen
(odmera denarne pomoči za zasebno nastanitev)
(1) Višina denarne pomoči za zasebno nastanitev se osebi z
začasno zaščito, ki nima dohodkov in drugih prejemkov ter zavezancev, ki so jo
v skladu s predpisi Republike Slovenije dolžni in zmožni preživljati, določi v
odstotku osnovnega zneska minimalnega dohodka iz 8. člena te uredbe. 
(2) Višina denarne pomoči za zasebno nastanitev se osebi z
začasno zaščito, ki ima dohodke in druge prejemke ter zavezance, ki so jo v
skladu s predpisi Republike Slovenije dolžni in zmožni preživljati, določi
tako, da se od denarne pomoči za zasebno nastanitev iz prejšnjega odstavka
odšteje višina povprečnih dohodkov in drugih prejemkov, ki jih je oseba z začasno
zaščito oziroma zavezanec prejela v preteklih treh mesecih. 
(3) Višina denarne pomoči za zasebno nastanitev se družini
osebe z začasno zaščito določi kot razlika med denarno pomočjo za zasebno
nastanitev iz prvega odstavka tega člena in seštevkom povprečnih dohodkov in
drugih prejemkov vseh družinskih članov, ki so jih prejeli v preteklih treh
mesecih. 
(4) Kot dohodki in drugi prejemki iz tega člena se štejejo
tisti, ki se po predpisih s področja socialnega varstva upoštevajo pri
ugotavljanju upravičenosti do denarne socialne pomoči.
8. člen
(višina denarne pomoči za zasebno nastanitev)
Višina mesečne denarne pomoči za zasebno nastanitev je
odvisna od števila družinskih članov in se določi v ustreznem odstotku
osnovnega zneska minimalnega dohodka ter znaša:


število družinskih
  članov

odstotek osnovnega
  zneska
minimalnega dohodka


1

65 %


2

95 %


3

125 %


4

155 %


5

180 %


6

205 %


7 ali več

230 %


9. člen
(odmera denarne pomoči za zasebno nastanitev na podlagi
najemne pogodbe)
Če je pogodbena vsota najemnine in drugih stroškov, ki
izvirajo iz najema stanovanja, nižja od odstotka osnovnega zneska minimalnega
dohodka, določenega v prejšnjem členu, se osebi z začasno zaščito odmeri
denarna pomoč za zasebno nastanitev v pogodbenem znesku.
10. člen
(vloga za denarno pomoč za zasebno nastanitev)
(1) Postopek za dodelitev denarne pomoči za zasebno
nastanitev se začne na zahtevo osebe z začasno zaščito. 
(2) Zahtevek za denarno pomoč za zasebno nastanitev se vloži
na obrazcu, ki je kot priloga 1 sestavni del te uredbe. 
(3) Vlagatelj je praviloma prva odrasla oseba v družini. 
(4) Kot prva odrasla oseba v družini se šteje samska oseba
oziroma tisti od zakoncev oziroma oseb, ki živita v življenjski skupnosti, ki
je po zakonu, ki ureja zakonsko zvezo in družinska razmerja, v pravnih
posledicah izenačena z zakonsko zvezo, ki uveljavlja pravico do denarne pomoči
za zasebno nastanitev. 
(5) Oseba z začasno zaščito mora zahtevku za denarno pomoč za
zasebno nastanitev priložiti registrirano najemno pogodbo oziroma predlog za
registracijo najemne pogodbe, iz katerega je razvidno, kdaj je bil predlog
vložen, ali odločbo pristojnega stanovanjskega sklada o registraciji najemne
pogodbe. 
(6) Oseba z začasno zaščito je dolžna ministrstvu sporočiti
vsa dejstva in okoliščine oziroma spremembe, ki vplivajo na dodelitev in
izplačilo denarne pomoči za zasebno nastanitev. 
(7) Oseba z začasno zaščito mora nova dejstva in okoliščine
oziroma spremembe iz prejšnjega odstavka sporočiti v osmih dneh od dneva, ko so
nastale oziroma je zanje izvedela.
11. člen
(dodelitev in izplačevanje denarne pomoči za zasebno
nastanitev)
(1) O dodelitvi denarne pomoči za zasebno nastanitev odloči
ministrstvo z dokončno odločbo. 
(2) Denarna pomoč za zasebno nastanitev se dodeli in
izplačuje za obdobje treh mesecev. 
(3) Denarna pomoč za zasebno nastanitev gre osebi z začasno
zaščito od prvega dne naslednjega meseca po vložitvi zahtevka. 
(4) Denarna pomoč za zasebno nastanitev za mladoletne osebe
brez spremstva se izplačuje njihovim skrbnikom, denarna pomoč za zasebno
nastanitev za družino pa se izplačuje praviloma vlagatelju.
12. člen
(pravica do zdravstvenega varstva)
(1) Osebe z začasno zaščito imajo pravico do zdravstvenega
varstva v obsegu, določenim z zakonom. 
(2) Oseba z začasno zaščito uveljavlja zdravstvene storitve z
izkaznico osebe z začasno zaščito.
13. člen
(večji obseg zdravstvenega varstva)
(1) Zdravstveno komisijo iz drugega odstavka 27. člena zakona
imenuje minister oziroma ministrica, pristojna za notranje zadeve, s sklepom po
uvedbi začasne zaščite. 
(2) Postopek za priznanje večjega obsega zdravstvenega
varstva se začne na predlog osebe z začasno zaščito, ki uveljavlja večji obseg
zdravstvenega varstva.
14. člen
(pravica do dela)
Osebe z začasno zaščito uveljavljajo pravico do dela na način
in pod pogoji, določenimi z zakonom.
15. člen
(pravica do izobraževanja)
Osebe z začasno zaščito uveljavljajo pravico do izobraževanja
na način in pod pogoji, določenimi z zakonom.
16. člen
(pravica do denarne pomoči)
Osebe z začasno zaščito uveljavljajo pravico do denarne
pomoči na način in pod pogoji, določenimi z zakonom.
17. člen
(pravica do žepnine)
(1) Osebam z začasno zaščito, ki so nastanjene v
nastanitvenem centru in so brez dohodkov in drugih prejemkov ter zavezancev, ki
so jih v skladu s predpisi Republike Slovenije dolžni in zmožni preživljati,
ministrstvo dodeli žepnino. 
(2) Kot dohodki in drugi prejemki iz tega člena se štejejo
tisti, ki se po predpisih s področja socialnega varstva upoštevajo pri
ugotavljanju upravičenosti do denarne socialne pomoči.
18. člen
(višina žepnine)
Višina mesečne žepnine znaša 30 odstotkov osnovnega zneska
minimalnega dohodka.
19. člen
(dodelitev in izplačevanje žepnine)
(1) Zahtevek za žepnino se vloži na obrazcu, ki je kot
priloga 2 sestavni del te uredbe. 
(2) Oseba z začasno zaščito pridobi pravico do žepnine s
prvim dnem naslednjega meseca po tem, ko je bila nastanjena v nastanitvenem
centru. 
(3) Žepnina gre osebi z začasno zaščito od prvega dne
naslednjega meseca po vložitvi zahtevka. 
(4) Žepnina se izplačuje v gotovini v nastanitvenem centru
praviloma do petega dne v mesecu za tekoči mesec.
20. člen
(pravica do združevanja družine)
(1) V postopku uveljavljanja pravice do združevanja družine
se smiselno uporabljajo določbe Pravilnika o postopku premestitve oseb z
začasno zaščito (Uradni list RS, št. 110/05). 
(2) Ministrstvo sodeluje z Visokim komisariatom Združenih
narodov za begunce, medvladnimi in nevladnimi organizacijami pri iskanju
staršev ali drugih družinskih članov mladoletnih oseb brez spremstva.
21. člen
(pravica do obveščenosti in pomoči pri uveljavljanju pravic
po zakonu)
(1) Ministrstvo organizira seznanjanje oseb z začasno zaščito
o njihovih pravicah in dolžnostih, določenih z zakonom. V ta namen ministrstvo
zagotavlja informacije v obliki brošur, individualnih in skupinskih razgovorov
ter posvetov. 
(2) Ministrstvo zagotavlja individualno pomoč osebam z
začasno zaščito pri uveljavljanju njihovih pravic, zlasti s področja dodelitve
denarnih pomoči, zdravstva, dela, izobraževanja in pravne pomoči.
III. KONČNA DOLOČBA
22. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00714-8/2006/7
Ljubljana, dne 16. marca 2006
EVA 2005-1711-0057
Vlada Republike Slovenije
Janez Janša l.r. 
Predsednik

Priloga
1: Zahtevek za dodelitev denarne pomoči za zasebno nastanitev
Priloga
2: Zahtevek za dodelitev žepnine