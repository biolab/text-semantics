I. SPLOŠNE DOLOČBE
1. člen
(namen pravilnika)
(1) Ta pravilnik ureja pogoje,
organizacijo in način dela službe nujne medicinske pomoči v Republiki Sloveniji
(v nadaljnjem besedilu: služba NMP).
(2) Izvajanje nujne medicinske pomoči
(v nadaljnjem besedilu: NMP) s helikopterjem je podrobneje urejeno s posebnim
predpisom.
(3) Zagotavljanje in financiranje NMP
na športnih in drugih prireditvah ter drugih občasnih ali lokalnih aktivnostih
se ureja s posebnim dogovorom med organizatorjem prireditve in zdravstvenimi
zavodi, ki imajo organizirane ekipe za izvajanje NMP v skladu s tem
pravilnikom.
(4) Zagotavljanje in financiranje NMP
v turističnih območjih kot jih opredeljuje Zakon o spodbujanju razvoja turizma
(Uradni list RS, št. 2/04) se ureja s posebnim dogovorom med izvajalcem
turistične dejavnosti oziroma lokalne skupnosti in zdravstvenimi zavodi, ki
imajo organizirane ekipe za izvajanje NMP v skladu s tem pravilniku.
2. člen
(služba NMP)
(1) Služba NMP, ki je sestavni del
mreže javne zdravstvene službe na primarni in sekundarni ravni zdravstvene
dejavnosti, je organizirana za zagotavljanje neprekinjene NMP in nujnih
prevozov poškodovanih in obolelih oseb na območju Republike Slovenije.
(2) Predbolnišnična služba NMP je
služba, ki se izvaja na primarni ravni zdravstvene dejavnosti v okviru mreže
službe NMP, ki je na podlagi meril iz tega pravilnika opredeljena v prilogi 1
tega pravilnika.
(3) Služba NMP se na primarni ravni
zdravstvene dejavnosti organizira tako, da je zagotovljeno neprekinjeno delovanje,
in sicer v času dežurne službe, ali ob redni ambulantni dejavnosti ali kot
posebna enota v skladu z merili in mrežo, določeno s tem pravilnikom.
(4) Služba NMP vključuje tudi prevoz z
nujnimi reševalnimi vozili za prevoz bolnikov v enotah B in B-ok in prevoz z
reanimobili, ki se uporablja v enoti C in PHE.
3. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.      Bolnišnična
urgentna služba je del dejavnosti urgentnega oddelka in je namenjena
oživljanju hospitaliziranih pacientov.
2.      Dežurna
služba je posebna oblika dela v zdravstvenem zavodu, v kateri se ob
praznikih, ob delavnikih od 20. ure do 7. ure naslednjega dne in od petka od
20. ure do ponedeljka do 7. ure zagotavlja zdravstveno varstvo.
3.      Dispečerska
služba zdravstva je služba, ki je v običajnih razmerah sestavni del službe
NMP in pokriva celoten spekter delovanja zdravstvenih intervencijskih ekip za
izvajanje NMP in nenujnih prevozov ter vodi evidenco razpoložljivih
zmogljivosti bolnišnic, vključenih v sistem NMP. V primeru naravnih in drugih (množičnih)
nesreč, kriznih razmer in vojne je dispečerska služba zdravstva nepogrešljiva v
funkciji zagotavljanja pretoka informacij, ki so potrebne za učinkovito
koordiniranje in usmerjanje delovanja celotnega zdravstvenega sistema.
4.      Enote
A, B in okrepljena enota B (v nadaljnjem besedilu: B-ok) so
organizacijske oblike službe NMP na primarni ravni zdravstvene dejavnosti. Z
ustreznimi kadri in opremo predstavljajo okrepljeno redno ambulantno dejavnost
in dežurno službo v skladu s tem pravilnikom.
5.      Enota
A2 je oblika enote A, ki izjemoma deluje pri zdravstvenem domu ali
zdravstveni postaji, kjer ni organizirane dežurne službe.
6.      Enota
C je organizacijska oblika službe NMP, ki vse dni v tednu v času od 7. do
20. ure deluje kot PHE, v preostalem času pa kot enota B.
7.      Motorno
kolo za NMP je vozilo, ki ga uporablja osebje NMP za hiter prihod na mesto
nujnega dogodka z ustrezno opremo.
8.      NMP
je izvajanje nujnih ukrepov ekip za izvajanje NMP iz 11. člena tega pravilnika
pri osebi, ki je zaradi poškodbe ali bolezni neposredno življenjsko ogrožena
oziroma pri kateri bi glede na zdravstveno stanje v kratkem lahko prišlo do
takšne ogroženosti (v nadaljnjem besedilu: pacient).
9.      Nujni
prevoz je prevoz pacienta, ki je zaradi poškodbe ali bolezni neposredno
življenjsko ogrožen, oziroma pri katerem bi glede na zdravstveno stanje do
takšne ogroženosti lahko v kratkem prišlo. Nujni prevoz se opravi z reanimobilom
ali nujnim reševalnim vozilom. Izjemoma se lahko nujni prevoz opravi tudi z
nenujnim reševalnim vozilom.
10.   Nujno reševalno vozilo
je reševalno vozilo za nujne prevoze pacienta v enotah B in B-ok.
11.   Običajne razmere
so razmere, v katerih delovanje zdravstvenega sistema na določenem območju ali
v celotni državi ni neposredno ali posredno oteženo zaradi naravnih in drugih
(množičnih) nesreč, kriznih razmer ali vojne.
12.   Predbolnišnična
enota (v nadaljnjem besedilu: PHE) je organizirana kot posebna enota službe
NMP v večjih središčih in deluje na primarni ravni zdravstvene dejavnosti 24 ur
dnevno. Organizira se poleg redne ambulantne dejavnosti in dežurne službe.
13.   Reanimobil je
posebno reševalno vozilo, ki se uporablja v PHE in enoti C.
14.   Urgentni center
je organizacijska oblika NMP, ki na isti lokaciji združuje urgentni oddelek in
PHE ali C enota NMP primarne ravni zdravstvene dejavnosti.
15.   Urgentni oddelek
je oddelek bolnišnice, ki je namenjen oskrbi in sprejemu urgentnih pacientov. V
svoji sestavi ima prostore za pregled in oskrbo urgentnih pacientov in prostore
za 24-urno opazovanje teh pacientov.
16.   Urgentni oddelek
tipa H1 (v nadaljnjem besedilu: tip H1) je oddelek bolnišnice, ki v celoti
oskrbi vsa nujna stanja.
17.   Urgentni oddelek
tipa H2 (v nadaljnjem besedilu: tip H2) je urgentni oddelek bolnišnice, ki
v celoti oskrbi večino nujnih stanj.
18.   Vozilo urgentnega
zdravnika je vozilo, ki ga uporabljata enoti A in A2, in je namenjeno
prevozu zdravnika in njegovega sodelavca.
19.   Zdravstveni
reševalec je oseba, ki ima nacionalno poklicno kvalifikacijo v skladu s
predpisi, ki urejajo nacionalne poklicne kvalifikacije.
II. ORGANIZACIJA IN IZVAJANJE SLUŽBE NMP NAČIN IZVAJANJA
SLUŽBE
4. člen
(izvajanje službe NMP)
V službo NMP morajo biti vključeni vsi
zdravniki, ki opravljajo javno zdravstveno službo na primarni ravni zdravstvene
dejavnosti kot osebni zdravniki, razen osebnih ginekologov, v skladu z mrežo
službe NMP. V službo NMP se lahko vključijo tudi zdravniki, ki delujejo na
sekundarni ravni zdravstvene dejavnosti in so usposobljeni za izvajanje NMP.
5. člen
(organiziranost službe NMP)
(1) Na primarni ravni zdravstvene
dejavnosti delujejo enote A, A2, B, B-ok, C in PHE.
(2) Na sekundarni ravni zdravstvene
dejavnosti delujejo enote tipa H2.
(3) Na terciarni ravni zdravstvene
dejavnosti delujejo enote tipa H1 in Center za zastrupitve.
6. člen
(dejavnost Centra za zastrupitve)
Center za zastrupitve iz prejšnjega člena
se organizira v Univerzitetnem kliničnem centru Ljubljana. Poleg osnovne
dejavnosti zdravljenja zastrupljencev opravlja še 24-urno
posvetovalno-informacijsko službo in druge naloge, ki jih določi minister,
pristojen za zdravje (v nadaljnjem besedilu: minister).
7. člen
(mreža službe NMP na primarni ravni)
(1) Mreža enot NMP se oblikuje na
podlagi strokovno utemeljenih meril in razvoja dejavnosti NMP tako, da je v
običajnih razmerah omogočena dosegljivost večine prebivalcev v čim krajšem
oziroma vsaj še sprejemljivem odzivnem času.
(2) Mreža službe NMP se glede na
kompleksnost medicinske oskrbe organizira za območje države, pri čemer se za
predbolnišnični del upošteva število prebivalcev, delež oseb, starejših od 65
let, geografske razmere in teritorialna oddaljenost, stopnja ogroženosti zaradi
nesreč, prometa in podobno, razvitost prometnih povezav, oddaljenost od
bolnišnic, odzivnost ekip za izvajanje NMP, pogostnost dogodkov na posameznem
območju in drugi pogoji, ki jih na podlagi okoliščin in razvoja dejavnosti
nujne medicinske pomoči določi stroka na podlagi mesečnega zbiranja podatkov iz
22. člena tega pravilnika.
8. člen
(izvajanje NMP v osnovni zdravstveni
službi v času dežurstva)
(1) V času, določenem v 2. točki 3.
člena tega pravilnika, dežurna služba opravlja tudi naloge ekipe za izvajanje
NMP.
(2) Ne glede na prejšnji odstavek v
času, določenem v 2. točki 3. člena tega pravilnika, pri PHE poleg dežurne službe
deluje tudi ekipa za izvajanje NMP.
9. člen
(RSK za urgentno medicino)
Za reševanje strokovnih vprašanj s področja
NMP je pristojen Razširjeni strokovni kolegij za urgentno medicino (v
nadaljnjem besedilu: RSK za urgentno medicino).
III. EKIPE ZA IZVAJANJE NMP
10. člen
(sestava ekip za izvajanje NMP)
Ekipe za izvajanje NMP sestavljajo
zdravniki in drugi zdravstveni delavci, usposobljeni za izvajanje NMP, in
sicer:
1.     
v enotah A in A2:
- 
zdravnik,
- 
zdravstveni tehnik, višji zdravstveni tehnik ali diplomirani
zdravstvenik oziroma diplomirana medicinska sestra ali zdravstveni reševalec;
2.     
v enoti B:
- 
zdravnik,
- 
zdravstveni tehnik, višji zdravstveni tehnik ali diplomirani
zdravstvenik oziroma diplomirana medicinska sestra ali zdravstveni reševalec,
- 
zdravstveni tehnik ali zdravstveni reševalec – voznik nujnega
reševalnega vozila;
3.     
v enoti B-ok:
- 
dva zdravnika,
- 
dva zdravstvena tehnika ali dva zdravstvena reševalca ali en zdravstveni
tehnik ali zdravstveni reševalec in višji zdravstveni tehnik ali diplomirani
zdravstvenik oziroma diplomirana medicinska sestra,
- 
zdravstveni tehnik ali zdravstveni reševalec – voznik nujnega
reševalnega vozila;
4.     
v PHE in enoti C:
- 
en zdravnik z najmanj enim letom samostojnega dela s pacienti,
usposobljen v skladu z določbami tega pravilnika,
- 
en zdravstveni tehnik ali zdravstveni reševalec ali višji zdravstveni
tehnik ali diplomirani zdravstvenik oziroma diplomirana medicinska sestra,
- 
en zdravstveni tehnik ali zdravstveni reševalec – voznik reanimobila;
5.     
v tipu H1 in tipu H2:
- 
ekipo za izvajanje NMP bolnišnične urgentne službe določi minister na
predlog strokovne skupine, zadolžene za organizacijo bolnišničnih enot NMP.
11. člen
(obseg dela ekip za izvajanje NMP)
Obseg dela ekip za izvajanje NMP je
naslednji:
1.      Enota
A2 – Vsak dan v času od 7. do 20. ure se poleg redne ambulantne dejavnosti za
potrebe NMP prizna 30% vrednosti enote v pripravljenosti (zdravnik in
zdravstveni tehnik).
2.      Enota
A – Vsak delavnik v času od 7. do 20. ure se poleg redne ambulantne dejavnosti
za potrebe NMP prizna 30% vrednosti enote v pripravljenosti (zdravnik in
zdravstveni tehnik).
- 
Vsak dan od 20. do 7. ure in ob sobotah, nedeljah in praznikih od 7. do
20. ure se prizna 100% ekipe za izvajanje NMP enote A kot dežurna služba
(zdravnik in diplomirani zdravstvenik).
3.      Enota
B – Vsak delavnik v času od 7. do 20. ure se poleg redne ambulantne dejavnosti
za potrebe NMP prizna 30% vrednosti enote v pripravljenosti (zdravnik in
diplomirani zdravstvenik).
- 
Vsak dan od 20. do 7. ure in ob sobotah, nedeljah in praznikih od 7. do
20. ure se prizna 100% ekipe za izvajanje NMP kot dežurna služba (zdravnik in
diplomirani zdravstvenik).
- 
Vse dni v letu 24 ur na dan se prizna zdravstveni tehnik – voznik
nujnega reševalnega vozila kot redno delo.
4.      Enota
B-ok – Vsak delavnik v času od 7. do 20. ure se poleg redne ambulantne
dejavnosti za potrebe NMP prizna 30% vrednosti enote v pripravljenosti
(zdravnik in diplomirani zdravstvenik). Vsak dan od 20. do 7. ure in ob
sobotah, nedeljah in praznikih od 7. do 20. ure se prizna 100% ekipe za
izvajanje NMP (zdravnik in diplomirani zdravstvenik) kot dežurna služba. Poleg
tega se prizna vsak dan 24 ur ekipa zdravnika in zdravstvenega tehnika kot
stalna pripravljenost ter vsak dan 24 ur zdravstveni tehnik – voznik nujnega
reševalnega vozila kot redno delo.
5.      Enota
C – Vsak dan v času od 7. do 20. ure se prizna 100% ekipe PHE za izvajanje NMP.
Vsak dan od 20. do 7. ure se prizna 100% ekipe za izvajanje NMP enote B kot
dežurna služba. V okviru obeh ekip za izvajanje NMP se prizna zdravstveni
tehnik – voznik reanimobila kot redno delo.
6.      PHE
– Vse dni v letu 24 ur dnevno se prizna 100% ekipe za izvajanje NMP(zdravnik,
diplomirani zdravstvenik in medicinski tehnik – voznik reanimobila). V času od
20. do 7. ure in ob sobotah, nedeljah in praznikih 24 ur se prizna dodatno
ekipa zdravnik in diplomirani zdravstvenik za izvajanje dežurne službe.
IV. NALOGE IN DELOVANJE SLUŽBE NMP
12. člen
(zagotavljanje organiziranosti in
izvajanja službe NMP na primarni ravni zdravstvene dejavnosti
(1) Direktor zdravstvenega doma ali
druga oseba, določena s statutom ali drugim internim aktom zavoda je dolžna
zagotoviti neprekinjeno delovanje službe NMP v skladu z zakonom in s tem
pravilnikom. Odgovoren je za zagotavljanje primerne organiziranosti in
zagotavljanje materialnih sredstev za delovanje službe NMP.
(2) Službo NMP vodi zdravnik, ki
izpolnjuje pogoje iz tega pravilnika in ga imenuje direktor izvajalca NMP.
(3) Zavod, pri katerem je organizirana
PHE, je dolžan zagotoviti rezervno ekipo za izvajanje NMP v času, ko je redna
ekipa za izvajanje NMP zasedena z nujno intervencijo. Enota C mora imeti
zagotovljeno rezervno ekipo za izvajanje NMP vsak dan v času od 7. do 20. ure.
13. člen
(izvajanje službe NMP)
(1) Enoti A in A2 izvajata službo NMP
na območju posameznega zdravstvenega doma. Enoti B in B-ok lahko izvajata
službo NMP na območju več zdravstvenih domov v skladu s prilogo 1.
(2) Enote A, B, B-ok in C zagotavljajo
v času dežurne službe poleg NMP tudi neprekinjeno zdravstveno varstvo. V času
redne ambulantne dejavnosti mora biti delo v enotah A, B in B-ok organizirano
tako, da se lahko ekipa za izvajanje NMP ob klicu nemudoma odzove in nudi pomoč
pacientu.
(3) PHE je posebna organizacijska
oblika službe NMP, ki je namenjena samo izvajanju NMP. Enota C deluje v času od
7. do 20. ure na enak način kot PHE.
14. člen
(območje odgovornosti enot NMP)
(1) Območje odgovornosti enote NMP se
določa na podlagi območja, ki ga pokriva zdravstveni zavod, pri katerem je ta
enota organizirana.
(2) Enote NMP intervenirajo na
teritorialnem območju odgovornosti posameznega izvajalca NMP. Za intervencijo
je pristojen tudi izvajalec NMP sosednje teritorialne enote, če lahko ta enota
glede na zdravstveno stanje pacienta ali druge objektivne okoliščine primera
pacienta hitreje ali ustrezneje oskrbi.
(3) Sosednji zdravstveni zavodi, ki
imajo organizirane enote NMP, sklenejo jasne medsebojno usklajene dogovore o
območju odgovornosti enot NMP. Če dogovor med sosednjima izvajalcema NMP ni
sklenjen, razmejitev teritorialnega območja odgovornosti med tema izvajalcema
določi minister. Na podlagi dogovorjenih oziroma določenih teritorialnih razmejitev
med izvajalci NMP, minister izda sklep o teritorialnih pristojnostih posameznih
izvajalcev NMP ločeno po kategorijah enot NMP, ki se objavi v Uradnem listu
Republike Slovenije.
15. člen
(naloge ekip za izvajanje NMP)
(1) Naloga vseh ekip za izvajanje NMP
(v nadaljnjem besedilu: ekipe) je, da v najkrajšem možnem času začnejo nuditi
NMP pacientu, ga oskrbijo za nujni prevoz in ga, če je to potrebno, v
najkrajšem možnem času prepeljejo v javni zdravstveni zavod (v nadaljnjem
besedilu: zavod).
(2) Na območju enot A in A2 opravi
nujni prevoz ekipa pristojne enote B, B-ok, PHE ali C.
(3) PHE in enota C se odzoveta tudi na
poziv ekipe enote B oziroma B-ok, če ta oceni, da bi tako posredovanje bistveno
pripomoglo k oskrbi pacienta ali če obseg dela presega zmogljivosti enote B
oziroma B-ok.
(4) Za smotrno vključevanje posameznih
enot službe NMP in njihovo usklajeno delovanje z drugimi reševalnimi službami
skrbi dispečerska služba zdravstva.
16. člen
(izvajanje službe NMP na sekundarni ravni
zdravstvene dejavnosti)
(1) Bolnišnična urgentna služba
sprejme pacienta, izvaja NMP in izvaja tudi oživljanje hospitaliziranih
pacientov.
(2) Bolnišnična urgentna služba se
organizira kot H1 oziroma H2.
V. OPREMA ZA IZVAJANJE SLUŽBE NMP
17. člen
(oprema za NMP)
(1) Izvajalci službe NMP na primarni
ravni zdravstvene dejavnosti morajo imeti opremo za izvajanje službe NMP.
Zavodi s štirimi ali več ekipami morajo zagotoviti ustrezno opremljen
ambulantni prostor za ekipo.
(2) Seznam opreme iz prejšnjega
odstavka je v prilogi 2 tega pravilnika.
18. člen
(zdravila in medicinski pripomočki za NMP)
(1) Pri izvajanju službe NMP se v PHE
in enoti C po potrebi uporabljajo zdravila in medicinski pripomočki, katerih
izdajanje je sicer omejeno samo na bolnišnice.
(2) Službam NMP je potrebno zagotoviti
vsa zdravila in medicinske pripomočke, ki so potrebni za izvajanje NMP.
19. člen
(oznake izvajalcev in vozil službe NMP)
Enote NMP uporabljajo enotne oznake, ki so
določene v prilogi 5 tega pravilnika. Oznake, ki se uporabljajo v službi NMP,
se ne smejo uporabljati v druge namene.
20. člen
(vozila službe NMP)
(1) Za izvajanje službe NMP se v
enotah B, B-ok, C in PHE uporabljajo vozila, ki izpolnjujejo tehnične zahteve
in so opremljena v skladu s standardom EN 1789:2007 in dodatno opremo vozila,
ki je v prilogi 3 tega pravilnika. Kot vozilo urgentnega zdravnika v enoti NMP
se uporablja vozilo s pogonom na vsa štiri kolesa.
(2) Število vozil, ki jih mora imeti
posamezna enota NMP, je enako številu ekip. PHE mora imeti še najmanj eno
rezervno nujno reševalno vozilo, enote NMP z več ekipami pa eno rezervno nujno
reševalno vozilo na dve ekipi.
(3) Minister lahko na predlog RSK za
urgentno medicino za izvajanje NMP odobri uporabo drugih prevoznih sredstev.
21. člen
(pogoji za vodenje enot NMP)
(1) Zdravniki, ki vodijo enote A2, A,
B in B-ok so praviloma specialisti, zaposleni v zavodu na primarni ravni zdravstvene
dejavnosti, dodatno usposobljeni za NMP.
(2) Enote C in PHE vodi zdravnik
specialist z opravljenim predpisanim usposabljanjem iz urgentne medicine ali 5
let samostojnega dela v urgentni službi PHE.
VI. DOKUMENTACIJA
22. člen
(zdravstvena dokumentacija službe NMP)
(1) Pri svojem delu ekipe uporabljajo
naslednje enotne obrazce:
-      
sprejem nujnih intervencij,
-      
protokol nujne intervencije,
-      
protokol predbolnišničnega oživljanja,
-      
karton poškodovanca.
(2) Obrazci iz prejšnjega odstavka in
navodila za njihovo izpolnjevanje so v prilogi 4 tega pravilnika.
(3) Način in vrste poročanja o delu
službe NMP določi minister, službe NMP pa so dolžne Ministrstvu za zdravje
posredovati mesečna poročila o svojem delu do 20. v mesecu za pretekli mesec.
VII. PROGRAM USPOSABLJANJA ZA NMP
23. člen
(usposabljanje za NMP)
(1) Program usposabljanja za izvajanje
službe NMP določi minister na predlog RSK za urgentno medicino.
(2) Bolnišnice in PHE so dolžne
izvajati usposabljanje iz NMP za zdravnike, zdravstvene tehnike, zdravstvene
reševalce in diplomirane zdravstvenike, vključene v ekipe, v skladu s programom
iz prejšnjega odstavka.
VIII. DISPEČERSKA SLUŽBA ZDRAVSTVA
24. člen
(dispečerska služba zdravstva)
(1) Dispečersko službo zdravstva
opravljajo zdravstveni delavci s poklicno kvalifikacijo iz NMP in z dodatnim
znanjem na področju dispečerstva, NMP in delovanja sistema zvez ter dobrim
poznavanjem območja, ki ga zajema dispečersko mesto.
(2) Dispečerska služba zdravstva
deluje neprekinjeno 24 ur.
25. člen
(organizacija in naloge dispečerske službe
zdravstva)
Organizacijo in naloge dispečerske službe
zdravstva s pravilnikom določi minister.
26. člen
(enotna klicna številka)
Sporočila o nujnih stanjih (nenadna
obolenja ali poškodbe) na terenu sprejema dispečer NMP prek neposredne
trimestne številke in posredno prek številk 112 in 113.
IX. NADZOR
27. člen
(spremljanje in nadzor dela službe NMP)
(1) Ministrstvo za zdravje spremlja in
nadzira organiziranost in delovanje službe NMP, usposabljanje članov ekip in
porabo finančnih sredstev. Za ta namen in za opravljanje dela na področju
delovanja NMP ima Ministrstvo za zdravje ustanovljeno notranjo organizacijsko
enoto.
(2) Enote NMP enkrat mesečno pošljejo
podatke o delu na Ministrstvo za zdravje. Podatki, ki se zbirajo na državni
ravni, so navedeni v prilogi 6 tega pravilnika.
28. člen
(vrste nadzora)
(1) Nadzor, s katerim Ministrstvo za
zdravje preverja strokovnost, usposobljenost in organiziranost služb NMP, je
lahko reden ali izreden.
(2) Redni nadzori se opravijo po
programu, ki ga določi minister do 1. novembra za naslednje leto.
(3) Izredni nadzor se opravi, kadar pride
do motenj ali težav v delovanju službe NMP ali do suma strokovne napake na
pobudo ministra, plačnika, uporabnikov in izvajalcev NMP.
(4) Poleg nadzora iz prvega odstavka
tega člena Ministrstvo za zdravje izvaja tudi redni in izredni nadzor porabe
finančnih sredstev za delovanje službe NMP, ki se namensko zbirajo pri zavodu,
pri katerem je taka služba organizirana, in nadzor delovanja
informacijsko-komunikacijskih poti.
29. člen
(nadzorna komisija)
(1) Nadzor nad delovanjem služb NMP iz
prejšnjega člena opravljajo nadzorne komisije, ki jih imenuje minister s
sklepom. Člani nadzornih komisij so lahko zdravniki, diplomirani zdravstveniki
oziroma diplomirane medicinske sestre in višji zdravstveni tehniki, ki delajo
na področju urgentne medicine. Po potrebi minister v nadzorne komisije lahko
imenuje tudi druge strokovnjake.
(2) Nadzorno komisijo, ki opravlja
nadzor iz prvega odstavka prejšnjega člena, sestavljajo najmanj trije člani, če
gre za nadzor PHE, enot C, B ali B-ok, najmanj dva člana pa, če gre za nadzor
enote A ali A2.
(3) V nadzorni komisiji, ki opravlja
nadzor iz četrtega odstavka prejšnjega člena, sta poleg članov iz prejšnjega
odstavka tudi strokovnjak s področja financ in strokovnjak
informacijske-komunikacijske tehnologije.
30. člen
(vsebina rednega nadzora)
Nadzorna komisija pri opravljanju rednega
nadzora iz prvega odstavka 28. člena tega pravilnika:
-      
preverja organizacijo in način izvajanja službe NMP v skladu s tem
pravilnikom,
-      
pregleduje skladnost zdravstvene dokumentacije službe NMP s pravilnikom,
-      
preverja obseg opravljenega dela,
-      
preverja izpolnjevanje normativov glede kadrov in njihove
usposobljenosti,
-      
preverja izpolnjevanje pogojev glede prostorov in opreme,
-      
opravlja druge naloge po navodilu ministra.
31. člen
(vsebina izrednega nadzora)
V izrednem nadzoru iz prvega odstavka 28.
člena tega pravilnika nadzorna komisija preverja vzroke in okoliščine motenj v
delovanju enote NMP.
32. člen
(dolžnost nadzorovanca)
Zavod, v katerem se opravlja nadzor (v
nadaljnjem besedilu: nadzorovanec), zagotovi dostop v prostore, dostop do
zdravstvene dokumentacije službe NMP in na zahtevo nadzorne komisije nudi
dodatne informacije in zagotovi njeno nemoteno delo. Pri nadzoru je prisoten
zdravnik, ki vodi enoto NMP ali druga pooblaščena oseba zavoda.
33. člen
(nadzorna dejanja)
(1) Člani nadzorne komisije iz 29.
člena tega pravilnika se ob nadzoru izkažejo s sklepom o imenovanju.
(2) Nadzorna komisija pri pregledu
izpolni vprašalnik, ki je Priloga 7 tega pravilnika.
(3) Delovanje službe NMP pri
nadzorovancu nadzorna komisija oceni skladno z ocenjevalnim listom, ki je
Priloga 8 tega pravilnika.
(4) Nadzorna komisija iz tretjega
odstavka 29. člena tega pravilnika izdela poročilo o financiranju in porabi
finančnih sredstev za delovanje službe NMP in poročilo o ugotovitvah nadzora.
(5) O opravljenem nadzoru nadzorna
komisija izdela zapisnik. Zapisnik o nadzoru vsebuje ugotovitve nadzorne
komisije in morebitne pripombe nadzorovanca nad ugotovitvami in delom nadzorne
komisije. Priloge zapisnika so: izpolnjeni vprašalnik, seznam pregledanih
protokolov in ocenjevalni list ter poročilo o porabi finančnih sredstev za
delovanje službe NMP.
(6) Zapisnik predsednik nadzorne
komisije najpozneje v 14 dneh pošlje nadzorovancu v pregled in podpis.
(7) Nadzorovanec najpozneje v 15 dneh
po prejemu vrne podpisan zapisnik nadzorni komisiji. Če se z ugotovitvami v
zapisniku ne strinja, pošlje nadzorni komisiji pripombe na zapisnik. Če
nadzorovanec zapisnika v predpisanem roku ne vrne, oziroma ga ne podpiše, se
šteje, da se z zapisnikom strinja.
(8) Podpisani zapisnik z morebitnimi
pripombami nadzorovanca predsednik nadzorne komisije v 8 dneh po prejemu pošlje
Ministrstvu za zdravje.
34. člen
(pridobitev pozitivnega mnenja)
Enota NMP dobi pozitivno mnenje nadzorne
komisije, če doseže v točkovniku določeno najmanjše dovoljeno število skupnih
točk in najmanjše določeno število točk v posamezni kategoriji.
35. člen
(vsebina nadzora porabe finančnih sredstev
in delovanja informacijsko-komunikacijskih poti)
Nadzorna komisija pri izvajanju rednega in
izrednega nadzora porabe finančnih sredstev in delovanja informacijsko-komunikacijskih
poti:
-      
preverja namensko porabo javnih finančnih sredstev za delovanje enot
NMP,
-      
preverja uporabo informacijsko-komunikacijskih tehnologij,
-      
opravlja druge naloge po navodilu ministra.
36. člen
(poklicna skrivnost)
Člani nadzorne komisije in drugi
strokovnjaki iz 29. člena tega pravilnika morajo varovati kot poklicno
skrivnost vse podatke, s katerimi so bili seznanjeni pri izvajanju nadzora v
skladu zakonom, ki ureja zdravstveno dejavnost in zakonom, ki ureja varstvo
osebnih podatkov.
37. člen
(ukrepi ministra)
Minister na podlagi predloga nadzorne
komisije lahko odredi naslednje ukrepe:
-      
zahteva odpravo ugotovljenih pomanjkljivosti in določi rok za njihovo
odpravo,
-      
določi osebo, ki nadzira in svetuje posamezni enoti NMP,
-      
obvesti Zdravniško zbornico Slovenije in zahteva strokovni nadzor s
svetovanjem,
-      
predlaga zamenjavo odgovorne osebe za službo NMP,
-      
spremeni status enote NMP,
-      
odredi upravni nadzor zavoda,
-      
zahteva vrnitev izplačanih sredstev za dejavnost službe NMP, ki so bila
porabljena v nasprotju z določbami tega pravilnika.
X. FINANCIRANJE
38. člen
(zagotavljanje transparentnosti
financiranja)
Zavodi, pri katerih je organizirana
dejavnost NMP, vodijo ločeno knjigovodstvo za pridobivanje in porabo sredstev
za potrebe službe NMP. Ločeno knjigovodstvo se vodi za vsa javna sredstva, ki
jih zavodi pridobi v ta namen.
39. člen
(financiranje NMP)
(1) Ministrstvo za zdravje v
sodelovanju z Zavodom za zdravstveno zavarovanje Slovenije letno ovrednoti
program NMP ob upoštevanju sestave ekip iz 10. in 11. člena tega pravilnika.
(2) Pri vrednotenju programa NMP se
upošteva mreža iz priloge 1 in obseg storitev in meril, ki veljajo za sklepanje
pogodb med zavodi in Zavodom za zdravstveno zavarovanje Slovenije.
40. člen
(financiranje nakupa vozil in opreme)
Sredstva za nakup vozil in druge opreme za
izvajanje dejavnosti po tem pravilniku se zagotovijo na način in po postopku,
ki velja za nakup opreme v zdravstveni dejavnosti.
41. člen
(financiranje usposabljanja)
Iz državnega proračuna se zagotovijo
sredstva za izdelavo programov vsebin usposabljanja ekip. Predloge programov
pripravi delovna skupina, ki je ustanovljena s sklepom ministra v sodelovanju s
strokovnimi združenji in drugimi organizacijami za urgentno medicino, ki
delujejo v javnem oziroma splošnem interesu. Programe obravnava RSK za urgentno
medicino in Ministrstvu za zdravje predlaga njihovo izvedbo.
42. člen
(financiranje na področju informacijske
tehnologije)
Iz državnega proračuna se zagotovijo
sredstva, s katerimi se v okviru ministrstva financira izdelava in izvedba
vsebinskih in aplikacijskih programov ter nakup opreme za zagotavljanje razvoja
in sistemskih rešitev na področju informacijske tehnologije, potrebne za
nadaljnje delovanje na področju NMP.
43. člen
(financiranje drugih nalog)
(1) Stroške izvajanja rednih in
izrednih nadzorov krije Ministrstvo za zdravje.
(2) Iz državnega proračuna se
financirajo ali sofinancirajo izobraževanje, usposabljanje, raziskovalne in druge
naloge, ki so potrebne za razvijanje sistema NMP in za katere se izkaže, da so
v javnem interesu.
(3) (črtan).
XI. POSEBNA DOLOČBA
44. člen
(delovanje službe NMP v vojni, ob naravnih
in drugih nesrečah ter kriznih razmerah)
(1) Služba NMP mora biti organizirana,
opremljena in usposobljena tako, da tudi v vojni, ob naravnih in drugih
nesrečah ter kriznih razmerah deluje kot sestavni del javne zdravstvene službe
v skladu s predpisi o obrambi ter varstvu pred naravnimi in drugimi nesrečami.
(2) Strokovno izpopolnjevanje
zdravstvenih delavcev in opremljanje službe NMP za delo v vojni, ob naravnih in
drugih nesrečah ter v kriznih razmerah v celoti financira Ministrstvo za
zdravje.

Priloga
1: Mreža službe NMP (delno
prenehala veljati)
Priloga
2: Oprema za NMP
Priloga
3: Dodatna oprema vozila
Priloga
4: Obrazci, ki jih pri svojem delu uporabljajo ekipe za izvajanje NMP: –
Sprejem nujnih intervencij; – Protokol nujne intervencije; – Protokol
predbolnišničnega oživljanja; – Karton poškodovanca
Priloga
5: Oznake izvajalcev in vozil službe NMP
Priloga
6: Podatki, ki jih pošiljajo enote NMP na Ministrstvo za zdravje
Priloga
7: Vprašalnik za nadzor enote NMP
Priloga
8: Ocenjevalni list – točkovnik

Pravilnik o službi nujne medicinske pomoči
(Uradni list RS, št. 106/08)
vsebuje naslednje prehodne in končno določbo:
»XII. PREHODNE IN KONČNA DOLOČBA
45. člen
(pridobljene
pravice)
Ne glede na določbo 10. člena tega
pravilnika lahko do leta 2010 opravlja delo voznika reanimobila in nujnega reševalnega
vozila v ekipi voznik, ki ni zdravstveni tehnik ali zdravstveni reševalec, ima
pa opravljen 80-urni tečaj prve pomoči.
46. člen
Zdravstveni zavodi usklajene dogovore iz
14. člena tega pravilnika pošljejo Ministrstvu za zdravje v 6 mesecih od dneva
uveljavitve tega pravilnika.
47. člen
(prenehanje
veljavnosti prejšnjega pravilnika)
Z dnem uveljavitve tega pravilnika preneha
veljati Pravilnik o službi nujne medicinske pomoči (Uradni list RS, št. 57/07).
48. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o službi nujne medicinske pomoči (Uradni list RS, št. 31/10) vsebuje naslednji prehodni in
končno določbo: 
»2. člen
Ne glede na določbo 10. člena pravilnika
lahko do konca leta 2010 opravlja delo voznika v ekipi za izvajanje NMP voznik,
ki ni zdravstveni tehnik ali zdravstveni reševalec, je pa v šolskem letu
2009/2010 vpisan v 4. letnik srednje zdravstvene šole in bo šolanje zaključil
najpozneje do 31. decembra 2010 ali voznik, ki je končal izobraževanje za
bolničarja – negovalca in je v šolskem letu 2009/2010 vpisan v dveletno poklicno-tehnično
izobraževanje s področja zdravstvene nege, ki se zaključi s poklicno maturo.
3. člen
Ne glede na določbe IX. poglavja pravilnika
se do 31. decembra 2010 za nadzore, ki se izvajajo in katerih namen je
ugotoviti dejansko stanje delovanja enot NMP, organizacija izvajanja NMP,
aktivacijski preizkus, strokovnost dela, ustrezno izpolnjevanje dokumentacije
iz Priloge 4 pravilnika, uporaba informacijsko komunikacijske tehnologije in
upoštevanje določb o vodenju ločenega knjigovodstva, roki iz navedenega
poglavja ne uporabljajo.  
4. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o organizaciji neprekinjenega
zdravstvenega varstva (Uradni list RS, št. 94/10) v zvezi z delnim prenehanjem
veljavnosti priloge 1 pravilnika določa:
»9. člen
Z dnem uveljavitve tega pravilnika preneha
veljati Priloga 1: Mreža službe NMP Pravilnika o službi nujne medicinske pomoči
(Uradni list RS, št. 106/08, 118/08 – popr. in 31/10) v delu, ki se nanaša na
delovna mesta, na katerih se opravlja dežurstvo, a se uporablja do začetka
uporabe tega pravilnika.«;
ter vsebuje naslednjo končno določbo:
»20. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne 1. januarja
2011.«.