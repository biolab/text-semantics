1. člen
(vsebina)
(1) Ta odlok podrobneje določa upravičence, pogoje,
postopek dodelitve, način izračuna in najvišjo višino finančnega nadomestila
zaradi izpada dohodka v proizvodnji vina zaradi epidemije COVID-19, ki je
zlasti posledica nezmožnosti prodaje zalog in zmanjšanja obsega prodaje (v
nadaljnjem besedilu: finančno nadomestilo).
(2) Finančno nadomestilo iz tega odloka se upravičencem
dodeli v skladu s Sporočilom Komisije Začasni okvir za ukrepe državne pomoči v
podporo gospodarstvu ob izbruhu COVID-19 (UL C št. 91 I z dne
20. 3. 2020, str. 1), zadnjič spremenjenim s Sporočilom Komisije Peta
sprememba začasnega okvira za ukrepe državne pomoči v podporo gospodarstvu ob
izbruhu COVID-19 in sprememba Priloge k Sporočilu Komisije državam članicam o
uporabi členov 107 in 108 Pogodbe o delovanju Evropske unije za kratkoročno
zavarovanje izvoznih kreditov (UL C št. 34 z dne 1. 2. 2021, str. 6),
(v nadaljnjem besedilu: Začasni okvir).
2. člen
(izpad dohodka v sektorju vina in sektorju grozdja za vino)
(1) Glede na podatke o cenah in prodanih količinah vina,
ki se prijavljajo Agenciji Republike Slovenije za kmetijske trge in razvoj
podeželja (v nadaljnjem besedilu: agencija) v skladu s predpisom, ki ureja
register pridelovalcev grozdja in vina (v nadaljnjem besedilu:
tržnoinformacijski sistem), je v četrtem trimesečju leta 2020 sektor vina
utrpel več kot 30 % izpada dohodka v primerjavi s povprečjem v enakem obdobju
zadnjih treh let.
(2) Glede na podatke modelnih kalkulacij Kmetijskega
inštituta Slovenije o neto dodani vrednosti pridelave grozdja za vino je v letu
2020 sektor grozdja za vino utrpel več kot 30 % izpada dohodka v primerjavi s
povprečjem zadnjih treh let.
3. člen
(pomen izrazov)
Izrazi, uporabljeni v tem odloku, pomenijo:
-       
primarna kmetijska proizvodnja je gospodarska dejavnost, kot je
opredeljena v 5. točki 2. člena Uredbe Komisije (EU) št. 702/2014 z dne
25. junija 2014 o razglasitvi nekaterih vrst pomoči v kmetijskem in gozdarskem
sektorju ter na podeželju za združljive z notranjim trgom z uporabo členov 107
in 108 Pogodbe o delovanju Evropske unije (UL L št. 193 z dne
1. 7. 2014, str. 1), zadnjič spremenjene z Izvedbeno uredbo Komisije
(EU) 2020/2008 z dne 8. decembra 2020 o spremembi uredb (EU) št. 702/2014,
(EU) št. 717/2014 in (EU) št. 1388/2014 v zvezi z obdobjem njihove uporabe in
drugimi ustreznimi prilagoditvami (UL L št. 414 z dne 9. 12. 2020,
str. 15), (v nadaljnjem besedilu: Uredba 702/2014/EU);
-       
predelava kmetijskih proizvodov je gospodarska dejavnost, kot je
opredeljena v 6. točki 2. člena Uredbe 702/2014/EU;
-       
trženje kmetijskih proizvodov je gospodarska dejavnost, kot je
opredeljena v 7. točki 2. člena Uredbe 702/2014/EU;
-       
podjetje v težavah je subjekt, kot je opredeljen v 18. točki 2. člena
Uredbe Komisije (EU) št. 651/2014 z dne 17. junija 2014 o razglasitvi
nekaterih vrst pomoči za združljive z notranjim trgom pri uporabi členov 107 in
108 Pogodbe (UL L št. 187 z dne 26. 6. 2014, str. 1), zadnjič
spremenjene z Uredbo Komisije (EU) 2020/972 z dne 2. julija 2020 o
spremembi Uredbe (EU) št. 1407/2013 v zvezi s podaljšanjem njene veljavnosti in
o spremembi Uredbe (EU) št. 651/2014 v zvezi s podaljšanjem njene veljavnosti
in ustreznimi prilagoditvami (UL L št. 215 z dne 7. 7. 2020, str. 2),
(v nadaljnjem besedilu: Uredba 651/2014/EU);
-       
register je register pridelovalcev grozdja in vina v skladu z Zakonom o
vinu (Uradni list RS, št. 105/06, 72/11, 90/12 – ZdZPVHVVR, 111/13 in 27/17 –
ZKme-1D).
4. člen
(upravičenec)
Upravičenec je nosilec kmetijskega gospodarstva v skladu z
Zakonom o kmetijstvu (Uradni list RS, št. 45/08, 57/12, 90/12 – ZdZPVHVVR,
26/14, 32/15, 27/17 in 22/18; v nadaljnjem besedilu: Zakon o kmetijstvu), ki je
bil 30. septembra 2020 vpisan v register in izpolnjuje pogoje za
pridobitev finančnega nadomestila.
5. člen
(splošni pogoji za izplačilo nadomestila)
(1) Finančno nadomestilo se dodeli v obliki pavšala na
hektar vinograda, v katerem upravičenec prideluje grozdje za vino.
(2) Finančno nadomestilo se ne dodeli nosilcu
kmetijskega gospodarstva, ki je bil 31. decembra 2019 že podjetje v
težavah, kar agencija ugotavlja na podlagi zadnjih uradno objavljenih podatkov.
(3) Upravičenec, ki se ukvarja s predelavo in trženjem
kmetijskih proizvodov, finančnega nadomestila delno ali v celoti ne sme
prenesti na subjekte, ki se ukvarjajo s primarno kmetijsko proizvodnjo.
6. člen
(pogoji za pridobitev sredstev)
(1) Nosilec kmetijskega gospodarstva mora za pridobitev
finančnega nadomestila po tem odloku izpolnjevati naslednje pogoje:
-       
31. decembra 2020 je imel v registru prijavljenih vsaj 4.000 litrov
vina letnika 2020;
-       
31. decembra 2020 je imel v registru prijavljene zaloge vina za
leto 2020, če je v skladu s predpisom, ki ureja register, zavezan za prijavo
zalog;
-       
na dan uveljavitve tega odloka ne sme biti v osebnem stečaju, stečaju
ali likvidaciji;
-       
na dan uveljavitve tega odloka ima poravnane zapadle davčne obveznosti
in druge denarne nedavčne obveznosti v skladu z zakonom, ki ureja finančno upravo,
v višini, ki presega 50 eurov, in
-       
za nakazilo dodeljenih sredstev ima odprt transakcijski račun v skladu s
35. členom Zakona o kmetijstvu.
(2) Ne glede na prvo alinejo prejšnjega odstavka mora
imeti nosilec kmetijskega gospodarstva, ki ima z odkupovalcem grozdja sklenjeno
pogodbo o trajnem poslovnem sodelovanju za oddajo grozdja za proizvodnjo vina,
31. decembra 2020 v registru prijavljenih vsaj 5.300 kg grozdja letnika
2020.
(3) Za trajno poslovno sodelovanje iz prejšnjega
odstavka se šteje, če je pogodba sklenjena vsaj za oddajo grozdja dveh
zaporednih letnikov, od katerih je vsaj eden letnik 2020.
7. člen
(finančne določbe za sektor vina)
(1) Finančno nadomestilo se določi v višini 80 % vsote
izpada dohodka in stroška skladiščenja vina v obdobju uveljavljanja finančnega
nadomestila. Za vse vrednosti iz tega člena se upošteva povprečni statistični
hektarski pridelek vina letnikov 2017, 2018 in 2019.
(2) Izpad dohodka se izračuna kot 30,02 % delež razlike
med povprečnim prihodkom od proizvodnje vina in kalkulativnimi stroški
proizvodnje vina.
(3) Povprečni prihodek od proizvodnje vina je določen na
podlagi hektarskega pridelka vina iz prvega odstavka tega člena in povprečne
cene vina za četrto trimesečje let 2017, 2018 in 2019 iz tržnoinformacijskega
sistema.
(4) Kalkulativni stroški proizvodnje vina so določeni
kot povprečje kalkulativnih stroškov, pripravljenih v okviru strokovnih nalog v
rastlinski proizvodnji, za leta 2017, 2018 in 2019.
(5) Strošek skladiščenja vina znaša 787 eurov na hektar
letno.
(6) Nosilec kmetijskega gospodarstva je upravičen do
izplačila nadomestila, ki se izračuna po naslednji formuli:
(0,3002 x 9097 eurov + 787 eurov) x 1/3 x površina x
0,8 = 938,11 eura x površina vinogradov,
pri čemer 1/3
pomeni delež obdobja v letu od 1. oktobra 2020 do 31. januarja 2021.
(7) Pri nosilcih kmetijskih gospodarstev, ki so del
grozdja letnika 2020 prodali, se za površino iz prejšnjega odstavka upošteva
sorazmerni del površine, ki ustreza količini grozdja, iz katerega so sami
proizvedli vino.
8. člen
(finančne določbe za sektor grozdja za vino)
(1) Finančno nadomestilo se določi v višini 80 % izpada
dohodka od pridelave grozdja v letu 2020.
(2) Izpad dohodka se izračuna kot razlika med povprečjem
neto dodane vrednosti pridelave grozdja v letih od 2017 do 2019 in neto dodano
vrednostjo v letu 2020 iz modelnih kalkulacij Kmetijskega inštituta Slovenije
ter znaša 409,66 eura.
(3) Nosilec kmetijskega gospodarstva je upravičen do
izplačila nadomestila, ki se izračuna po naslednji formuli:
409,66 eura x površina x 0,8 = 327,73 eura x površina
vinogradov.
(4) Pri nosilcih kmetijskih gospodarstev, ki so le del
grozdja letnika 2020 oddali kleti, se za površino iz prejšnjega odstavka
upošteva sorazmerni del površine, ki ustreza količini oddanega grozdja.
9. člen
(finančne določbe za oba sektorja)
(1) Ne glede na določbe 7. in 8. člena tega odloka
najvišja skupna višina finančnega nadomestila na upravičenca, izplačana po tem
odloku, ne sme presegati 20.000 eurov.
(2) Upravičenec lahko pridobi podporo po tem odloku za
isti namen le enkrat.
(3) Finančno nadomestilo se ne dodeli nosilcu
kmetijskega gospodarstva, ki je za isti namen že prejel javna sredstva
Republike Slovenije ali sredstva Evropske unije.
10. člen
(upravičena površina)
(1) Površina vinogradov iz šestega odstavka 7. člena in
tretjega odstavka 8. člena tega odloka pomeni triletno povprečje površine
vinogradov, ki jih je imelo kmetijsko gospodarstvo vpisane v register
1. avgusta v letih 2018, 2019 in 2020, pri čemer se za leto 2020 ne
upošteva površina vinograda, za katerega je bila pridobljena podpora za zeleno
trgatev.
(2) Če je bil nosilec kmetijskega gospodarstva vpisan v
register po 1. avgustu 2020, se za določitev površine iz prejšnjega
odstavka upošteva podatek o površini vinogradov na dan vpisa v register.
(3) Če nosilec kmetijskega gospodarstva še ni bil vpisan
v register 1. avgusta 2019, se za določitev površine iz prvega odstavka
upošteva podatek o površini vinogradov 1. avgusta 2020.
(4) Če nosilec kmetijskega gospodarstva še ni bil vpisan
v register 1. avgusta 2018, se za določitev površine iz prvega odstavka
upošteva dvoletno povprečje površine vinogradov, ki jih je imel vpisane v
register 1. avgusta v letih 2019 in 2020.
11. člen
(obdobje izvajanja ukrepa)
Finančno nadomestilo se dodeli za obdobje od 1. oktobra
2020 do 31. januarja 2021.
12. člen
(podrobnejši postopek za pridobitev sredstev)
(1) Agencija nosilcem kmetijskih gospodarstev, ki
izpolnjujejo pogoje iz prvega odstavka 6. člena tega odloka, pošlje
informativno odločbo v skladu z 59. členom Zakona o dodatnih ukrepih za
omilitev posledic COVID-19 (Uradni list RS, št. 15/21).
(2) Nosilci kmetijskih gospodarstev, ki izpolnjujejo
pogoje iz drugega odstavka 6. člena tega odloka, pošljejo zahtevek za dodelitev
finančnega nadomestila iz Priloge, ki je sestavni del tega odloka, po pošti
priporočeno na naslov: Agencija Republike Slovenije za kmetijske trge in razvoj
podeželja, Dunajska cesta 160, 1000 Ljubljana, s pripisom »izredni začasni
ukrepi«, ali elektronsko na elektronski poštni predal aktrp@gov.si s
kvalificiranim elektronskim podpisom do 31. marca 2021. Zahtevku priložijo
kopijo pogodbe o trajnem poslovnem sodelovanju z odkupovalcem grozdja. Agencija
nosilcem kmetijskih gospodarstev iz tega odstavka pošlje odločbo o pravici do
sredstev najpozneje do 30. junija 2021.
(3) Pri določitvi višine finančnega nadomestila agencija
v skladu s petim odstavkom 116. člena Zakona o interventnih ukrepih za omilitev
posledic drugega vala epidemije COVID-19 (Uradni list RS, št. 175/20, 203/20 –
ZIUPOPDVE in 15/21 – ZDUOP) upošteva višino prejetega mesečnega temeljnega
dohodka na podlagi Zakona o začasnih ukrepih za omilitev in odpravo posledic
COVID-19 (Uradni list RS, št. 152/20 in 175/20 – ZIUOPDVE) za obdobje od
oktobra 2020 do januarja 2021, razen če upravičencu ni bilo že predhodno
znižano finančno nadomestilo po drugem odloku na podlagi 116. člena Zakona o
interventnih ukrepih za omilitev posledic drugega vala epidemije COVID-19
(Uradni list RS, št. 175/20, 203/20 – ZIUPOPDVE in 15/21 – ZDUOP).
(4) V izreku odločbe o pravici do sredstev se navede, da
gre za državno pomoč v skladu z oddelkom 3.1 Začasnega okvira.
13. člen
(združevanje pomoči in skupni znesek pomoči)
(1) Skupni znesek državne pomoči, dodeljen v skladu z
oddelkom 3.1 Začasnega okvira, ne sme presegati 1.800.000 eurov na upravičenca.
(2) Ne glede na prejšnji odstavek skupni znesek državne
pomoči, dodeljen v skladu z oddelkom 3.1 Začasnega okvira, ne presega 225.000
eurov bruto na upravičenca, ki se ukvarja s primarno kmetijsko proizvodnjo.
(3) Če se nosilec kmetijskega gospodarstva ukvarja z več
gospodarskimi dejavnostmi, za katere veljajo različne zgornje meje iz točk
22(a) in 23(a) Začasnega okvira, z ločevanjem računov ali na drug ustrezen
način zagotovi, da se za vsako od teh gospodarskih dejavnosti spoštuje ustrezna
zgornja meja, pri čemer skupni znesek državne pomoči, ki je takemu upravičencu
dodeljen v skladu z oddelkom 3.1 Začasnega okvira, ne presega zneska iz prvega
odstavka tega člena.
(4) Finančno nadomestilo se ustrezno zniža, če bi bila z
odobreno pomočjo presežena omejitev iz tega člena.
(5) Finančno nadomestilo se v zvezi z istimi
upravičenimi stroški lahko združuje z drugo državno pomočjo ali pomočjo de
minimis v skladu z:
-       
Začasnim okvirom;
-       
Uredbo 651/2014/EU;
-       
Uredbo 702/2014/EU;
-       
Uredbo Komisije (EU) št. 1407/2013 z dne 18. decembra 2013 o
uporabi členov 107 in 108 Pogodbe o delovanju Evropske unije pri pomoči de
minimis (UL L št. 352 z dne 24. 12. 2013, str. 1), zadnjič
spremenjeno z Uredbo Komisije (EU) 2020/972 z dne 2. julija 2020 o
spremembi Uredbe (EU) št. 1407/2013 v zvezi s podaljšanjem njene veljavnosti in
o spremembi Uredbe (EU) št. 651/2014 v zvezi s podaljšanjem njene veljavnosti
in ustreznimi prilagoditvami (UL L št. 215 z dne 7. 7. 2020, str. 3);
-       
Uredbo Komisije (EU) št. 1408/2013 z dne 18. decembra 2013 o
uporabi členov 107 in 108 Pogodbe o delovanju Evropske unije pri pomoči de
minimis v kmetijskem sektorju (UL L št. 352 z dne 24. 12. 2013,
str. 9), zadnjič spremenjeno z Uredbo Komisije (EU) 2019/316 z dne 21. februarja
2019 o spremembi Uredbe (EU) 1408/2013 o uporabi členov 107 in 108 Pogodbe o
delovanju Evropske unije pri pomoči de minimis v kmetijskem sektorju (UL
L št. 51I z dne 22. 2. 2019, str. 1).
14. člen
(preveritev pred odobritvijo in poročanje)
(1) Agencija pred izdajo odločbe iz 12. člena tega
odloka preveri višino že dodeljene državne pomoči v skladu z oddelkom 3.1
Začasnega okvira za posameznega upravičenca v evidencah državne pomoči, ki jih
vodita ministrstvo, pristojno za finance, in ministrstvo, pristojno za
kmetijstvo.
(2) Agencija v 15 dneh po izplačilu finančnega
nadomestila posameznemu upravičencu poroča ministrstvu, pristojnemu za finance,
o dodeljenih finančnih nadomestilih na način, ki ga ministrstvo, pristojno za
finance, objavi na osrednjem spletnem mestu državne uprave.
(3) Ne glede na prejšnji odstavek agencija v 15 dneh po
izplačilu finančnega nadomestila posameznemu upravičencu, dejavnemu v primarni
kmetijski proizvodnji, poroča ministrstvu, pristojnemu za kmetijstvo, o
dodeljenih finančnih nadomestilih na način, ki ga ministrstvo, pristojno za
kmetijstvo, objavi na osrednjem spletnem mestu državne uprave.
15. člen
(sredstva)
Sredstva za dodelitev finančnega nadomestila se zagotovijo iz
proračuna Republike Slovenije.
16. člen
(spremljanje)
Ministrstvo, pristojno za kmetijstvo, objavi informacije o
shemi državne pomoči po tem odloku v skladu s točko 88 Začasnega okvira na
osrednjem spletnem mestu državne uprave (spletna stran
https://www.gov.si/teme/evidence-priglasenih-nacrtov-pomoci/). Te informacije
so na voljo splošni javnosti najmanj deset let od zadnje dodelitve finančnega
nadomestila po tem odloku.
17. člen
(hramba dokumentacije)
Agencija v skladu s točko 91 Začasnega okvira vodi in hrani
podrobne evidence z informacijami in dokazili o posameznih finančnih
nadomestilih še deset let od dneva odobritve zadnjega finančnega nadomestila po
tem odloku.
PREHODNA IN KONČNA DOLOČBA
18. člen
(začetek izvajanja ukrepa)
Ukrep v skladu s tem odlokom se začne izvajati naslednji dan
po objavi naznanila o prejetju odločitve Evropske komisije o združljivosti
sheme državne pomoči po tem odloku z notranjim trgom v Uradnem listu Republike
Slovenije.
19. člen
(končna določba)
Ta odlok začne veljati peti dan po objavi v Uradnem listu
Republike Slovenije.
Št. 00715-6/2021
Ljubljana, dne 18. marca 2021
EVA 2021-2330-0011
Vlada Republike Slovenije
Janez Janša
predsednik

Priloga: Zahtevek za
dodelitev finančnega nadomestila zaradi izpada dohodka v proizvodnji vina
zaradi drugega vala epidemije COVID-19 