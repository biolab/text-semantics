1
Za kulturni spomenik državnega pomena se razglasi enoto
dediščine:
-       
Štanjel – Vrt ob vili Ferrari (EŠD 7901).
Enota ima zaradi kulturnih, krajinskih, umetnostno
arhitekturnih, zgodovinskih in drugih izjemnih lastnosti poseben pomen za
Republiko Slovenijo. Zato jo razglašamo za kulturni spomenik državnega pomena z
lastnostmi kulturne krajine, spomenika oblikovane narave, tehniškega spomenika,
umetnostno arhitekturnega spomenika in zgodovinskega spomenika.
2
Lastnosti, ki utemeljujejo razglasitev za spomenik državnega
pomena:
Vrt pod vaškim obzidjem je unikatno zasnoval arhitekt Maks
Fabiani med obema vojnama. V zasnovo je s sistemom podzemnih kanalov in zbiralnikov
vključil oskrbo parka z vodo za zalivanje in okras. Terasasta eklektična
ureditev je okrašena s pergolo, predelom s cvetličnimi gredami, bazenom z
grotto in otokom ter razglednim paviljonom. Celoto povezuje obhodna pot okoli
utrjenega naselja na griču, Štanjela. Vrt je edini večji parkovni kompleks iz
prve polovice 20. stol. na Krasu in v Sloveniji. Njegova krajinska dopolnitev
strnjenega naselja je nezamenljiva.
3
Spomenik obsega zemljišča s parcelnimi številkami: 1/4, 1/5,
1/6, 10, 1035, 1105, 13/1, 13/2, 16, 17 (del), 20, 29/2, 33, 34, 35/1, 36/1, 40
(del), 41/39, 58, 6, 7, 8, 9/1, 9/2, 974, 978, vse k. o. Štanjel.
Meja spomenika je določena na digitalnem katastrskem načrtu
(uveljavljen dne 9. 12. 2003, Uradni list RS, št. 131/03, datoteka z dne 15. 3.
2004, izvorno merilo 1: 2880) in vrisana na temeljnem topografskem načrtu v
merilu 1: 5000. Izvirnika načrtov hranita Ministrstvo za kulturo in Javni zavod
Republike Slovenije za varstvo kulturne dediščine (v nadaljnjem besedilu:
zavod).
Vplivno območje spomenika obsega območja v razdalji 300 m od
zarisane meje spomenika in v razdalji 400 m od spodnje ograje vrta ter robna
območja Štanjela in Kobdilja, v katerih bi bili postavljeni objekti ali
zasajene kulture, ki bi s svojo velikostjo, obliko in funkcijo lahko negativno
vplivali na zaščitene funkcionalne in vizualne elemente spomenika.
4
Za spomenik velja varstveni režim, ki določa:
-       
varovanje kulturnih, arhitekturnih, krajinskih, likovnih in zgodovinskih
vrednot vrta v celoti, v njihovi izvirnosti in neokrnjenosti,
-       
podrejanje vsake rabe in vseh posegov v vrt ter njegov robni pozidan in
nepozidan prostor ohranjanju in vzdrževanju varovanih spomeniških lastnosti,
-       
podrejanje vsake rabe in vseh posegov v vrt in njegove objekte ter
odprti in robni pozidani prostor ohranjanju in vzdrževanju varovanih
spomeniških lastnosti: značilnega tlorisa, razporeda posameznih dreves in druge
opreme vrta, varovanje vedut na vrtno celoto in ohranitev pogledov z vrta na
širšo, nepozidano okolico, preprečevanje zaraščanja parkovnih osi,
-       
omogočanje predstavitve celote in posameznih zaščitenih elementov ter
dostopnost javnosti v meri, ki ne ogroža varovanja vrta in v 2. točki odloka
naštetih posameznih elementov te enote,
-       
znotraj območja je prepovedano postavljanje objektov trajnega ali
začasnega značaja, vključno z nadzemno in podzemno infrastrukturo ter nosilci
reklam, razen v primerih, ki jih s kulturnovarstvenim soglasjem odobri
pristojni zavod,
-       
prepovedana je vožnja z motornimi vozili znotraj zaščitenega območja
vrta, razen za potrebe vzdrževanja, raziskovanja in oskrbe.
Zavarovano območje je namenjeno:
-       
trajni ohranitvi kulturnih, arhitekturnih, krajinskih, likovnih in
zgodovinskih vrednot,
-       
povečevanju pričevalnosti kulturnega spomenika,
-       
prezentaciji kulturnih vrednot spomenika in situ, v tisku in drugih
medijih,
-       
učno-demonstracijskemu delu,
-       
znanstveno-raziskovalnemu delu.
5
Za vsako spremembo funkcije kulturnega spomenika ali
njegovega dela in za vsak poseg v spomenik, njegove dele ali zemljišče, so
potrebni predhodni pisni kulturnovarstveni pogoji in na njihovi podlagi
kulturnovarstveno soglasje zavoda.
6
Pristojni organ mora v dveh mesecih po uveljavitvi tega
odloka izdati lastnikom spomenika ali njegovih sestavnih delov odločbo o
varstvu na podlagi 13. člena zakona o varstvu kulturne dediščine (Uradni list
RS, št. 7/99).
Odločbe iz prejšnjega odstavka določajo pogoje za
raziskovanje, načine vzdrževanja, pogoje za posege, fizično zavarovanje, pravni
promet, načine upravljanja in rabe spomenika, dostopnost spomenika za javnost
in časovne okvire dostopnosti, posamezne druge omejitve in prepovedi ter ukrepe
za čim bolj učinkovito varstvo spomenika.
Varstveni režim lahko omejuje lastninsko pravico le v obsegu,
ki je nujen za izvajanje varstva spomenika.
7
Nadzor nad izvajanjem tega odloka opravlja Inšpektorat
Republike Slovenije za varstvo kulturne dediščine.

Priloga: (črtana)

Odlok o razglasitvi Vrta ob vili Ferrari v
Štanjelu za kulturni spomenik državnega pomena (Uradni list RS, št. 81/99) vsebuje naslednjo končno določbo:
»8
Ta odlok začne veljati naslednji dan po objavi v Uradnem
listu Republike Slovenije.«.

Odlok o
spremembi odloka o razglasitvi Vrta ob vili Ferrari v Štanjelu za kulturni
spomenik državnega pomena (Uradni list RS, št. 55/02) vsebuje naslednjo končno določbo:
»2. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o
spremembi Odloka o razglasitvi Vrta ob vili Ferrari v Štanjelu za kulturni
spomenik državnega pomena (Uradni list RS, št. 112/04) vsebuje naslednjo končno določbo:
»2. člen
Ta odlok začne veljati naslednji dan po objavi v Uradnem listu
Republike Slovenije.«.