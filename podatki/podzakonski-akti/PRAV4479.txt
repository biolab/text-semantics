I. SPLOŠNE DOLOČBE
1. člen
Ta pravilnik določa pogoje za minimalno kakovost in
označevanje sadnih džemov, želejev, marmelad in sladkane kostanjeve kaše
namenjenih prehrani ljudi (v nadaljnjem besedilu: izdelki), opisanih v Prilogi
I, ki je sestavni del tega pravilnika.
2. člen
Določbe tega pravilnika se ne uporabljajo za izdelke, ki so
namenjeni za pekarsko in slaščičarsko industrijo ter za izdelke iz 8. in 9.
točke I. dela Priloge I., ki so proizvedeni in dani v promet v državi članici
Evropske unije, če so skladni z njeno nacionalno zakonodajo.
3. člen
Pri proizvodnji izdelkov se lahko uporabijo samo sestavine,
navedene v Prilogi II, ki je sestavni del tega pravilnika in surovine, ki
ustrezajo Prilogi III, ki je sestavni del tega pravilnika.
4. člen
Nazivna oziroma neto količina izdelkov, način označevanja in
dovoljeni negativni odstopek za predpakirane izdelke morajo biti v skladu s
predpisom, ki ureja predpakirane izdelke.
II. OZNAČEVANJE
5. člen
Izdelki morajo biti označeni v skladu s predpisom, ki ureja
splošno označevanje predpakiranih živil in v skladu s tem pravilnikom.
6. člen
Izdelki morajo glede označevanja izpolnjevati naslednje
pogoje:
1.     
Imena izdelkov, navedena v Prilogi I, se uporabljajo samo za izdelke,
navedene v njej, in se uporabljajo za poimenovanje teh izdelkov v prometu.
2.     
Ne glede na določbe prejšnje točke se lahko imena, navedena v Prilogi I,
uporabljajo v skladu z običajno prakso tudi za dodatno označevanje drugih
izdelkov, ki jih ni mogoče zamenjati z izdelki iz Priloge I.
3.     
Imena izdelkov morajo biti dopolnjena z navedbo uporabljenega sadja v
padajočem vrstnem redu glede na utežni delež surovin. Vendar se pri izdelkih,
izdelanih iz treh ali več vrst sadja, navedba uporabljenega sadja lahko
nadomesti z izrazom "mešano sadje" ali s podobnim besedilom ali z
navedbo števila vrst uporabljenega sadja.
4.     
Na označbi mora biti navedena vsebnost sadja z besedilom "izdelano
iz... g sadja na 100 g" končnega izdelka, po odštetju mase vode,
uporabljene za pripravo vodnega izvlečka, če je to primerno.
5.     
Na označbi mora biti navedena vsebnost skupnega sladkorja z besedilom
"skupni sladkorji... g na 100 g"; navedba predstavlja vrednost
skupnega sladkorja v končnem izdelku, ki je določena z refraktometrom pri 20
°C; dovoljeno odstopanje je ± 3 refraktometrične stopinje.
6.     
Ne glede na določbe prejšnje točke na označbi ni potrebno navesti
vsebnosti sladkorja, če je na njej navedena hranilna vrednost sladkorjev v
skladu s predpisom, ki ureja označevanje hranilne vrednosti živil.
7.     
Podatki iz 4. in 5. točke tega člena morajo biti napisani v istem vidnem
polju kot ime izdelka in z jasno vidnimi črkami.
8.     
Če je ostanek žveplovega dioksida večji od 10 mg/kg, je treba v seznamu
sestavin navesti njegovo vsebnost.
III. PREHODNE IN KONČNE DOLOČBE
7. člen
Izdelki se lahko najpozneje do 12. julija 2004 proizvajajo in
označujejo v skladu s pravilnikom o kakovosti marmelad, džemov in podobnih
sadnih izdelkov (Uradni list RS, št. 9/01). Tako proizvedeni izdelki so lahko v
prometu do porabe zalog.
8. člen
Z dnem uveljavitve tega pravilnika preneha veljati pravilnik
o kakovosti marmelad, džemov in podobnih sadnih izdelkov (Uradni list RS, št.
9/01), uporablja pa se do 12. julija 2004.
9. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 324-01-64/2003
Ljubljana, dne 12. februarja 2004.
EVA 2002-2311-0244
Minister 
za kmetijstvo, gozdarstvo in prehrano
mag. Franc But l. r. 
Soglašam! 
Minister 
za zdravje 
dr. Dušan Keber l. r.
* Ta pravilnik vsebinsko povzema
Direktno (ES) št. 113/2001 o sadnih džemih, želejih marmeladah in sladkani
kostanjevi kaši (pireju), namenjeni za prehrano ljudi.

Priloga
I: Imena, opis izdelkov in opredelitev pojmov
Priloga
II: Dodatne sestavine
Priloga
III: Definicije in obdelava surovin