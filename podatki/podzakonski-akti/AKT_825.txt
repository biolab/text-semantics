I. TEMELJNE DOLOČBE
1. člen
(ustanoviteljstvo)
(1) Javni štipendijski, razvojni,
invalidski in preživninski sklad Republike Slovenije (v nadaljnjem besedilu:
sklad) je ustanovljen na podlagi Zakona o Javnem štipendijskem, razvojnem,
invalidskem in preživninskem skladu Republike Slovenije (Uradni list RS, št.
78/06 – uradno prečiščeno besedilo, 106/12, 39/16, 11/18 – ZIZ-L, 139/20 in
17/22; v nadaljnjem besedilu: ZJSRS), Zakona o zaposlitveni rehabilitaciji in
zaposlovanju invalidov (Uradni list RS, št. 16/07 – uradno prečiščeno besedilo,
87/11, 96/12 – ZPIZ-2, 98/14 in 18/21; v nadaljnjem besedilu: ZZRZI), Zakona o
štipendiranju (Uradni list RS, št. 56/13, 99/13 – ZUPJS-C, 8/16, 61/17 – ZUPŠ,
31/18 in 54/22 – ZUPŠ-1) in Zakona o javnih skladih (Uradni list RS, št. 77/08,
8/10 – ZSKZ-B, 61/20 – ZDLGPE in 206/21 – ZDUPŠOP; v nadaljnjem besedilu:
ZJS-1).
(2) Sklad na podlagi prvega odstavka
54. člena ZJS-1 deluje kot javni sklad.
(3) Ustanovitelj sklada je Republika
Slovenija.
(4) Ustanoviteljske pravice v imenu
Republike Slovenije izvršuje Vlada Republike Slovenije.
(5) V delu, ki se nanaša na
vzpodbujanje razvoja zaposlovanja invalidov in ohranjanja delovnih mest
invalidov, sta soustanovitelja sklada Zavod za pokojninsko in invalidsko
zavarovanje Slovenije in Zavod Republike Slovenije za zaposlovanje (v
nadaljnjem besedilu: soustanovitelja).
(6) V tem ustanovitvenem aktu
uporabljeni izrazi, zapisani v moški slovnični obliki, so uporabljeni kot
nevtralni za moške in ženske.
2. člen
(ime in sedež)
(1) Ime sklada je: Javni štipendijski,
razvojni, invalidski in preživninski sklad Republike Slovenije.
(2) Sedež sklada je v Ljubljani;
naslov: Dunajska cesta 20, 1000 Ljubljana.
(3) Sklad ima pečat okrogle oblike s
premerom 35 mm, v sredini je grb Republike Slovenije. V zunanjem krogu je naziv
»Republika Slovenija«, pod njim v notranjem krogu pa naziv »Nosilec javnega
pooblastila«. Na zunanjem krogu spodnje strani pečata je naziv »Javni
štipendijski, razvojni, invalidski in preživninski sklad Republike Slovenije«.
V sredini je številka pečata.
(4) Ime sklada se v angleškem prevodu
glasi: Public Scholarship, Development, Disability and Maintenance Fund of the
Republic of Slovenia.
(5) Skrajšano ime sklada je: JŠRIPS RS.
3. člen
(namen)
(1) Sklad
je ustanovljen z namenom poravnave obveznosti iz naslova pravic delavcev v
primeru insolventnosti delodajalca in iz naslova pravic otrok v primeru
neplačevanja preživnin ter z namenom spodbujanja razvoja zaposlovanja invalidov
v skladu z ZZRZI in ohranjanja delovnih mest invalidov.
(2) Sklad
odloča o pravicah delavcev v primeru insolventnosti delodajalca in o pravicah
otrok v primeru neplačevanja preživnin v skladu z ZJSRS ter o pravicah in
obveznostih invalidov in delodajalcev v skladu z ZZRZI in v skladu zakonom, ki
ureja izenačevanje možnosti invalidov.
(3) Pri
odločanju o pravicah in obveznostih iz prvega in drugega odstavka tega člena
sklad uporablja določbe zakona, ki ureja splošni upravni postopek, pri
obračunavanju in plačevanju obveznosti po ZZRZI pa se uporabljajo določbe
zakona, ki ureja davčni postopek.
(4) Namen
sklada je tudi vlaganje v:
-       
razvoj človeških virov in kadrov za večjo zaposljivost,
-       
vseživljenjsko učenje,
-       
konkurenčnost, prenos znanja in povezovanje znanstvenoraziskovalnega
področja in univerz z gospodarstvom ter izobraževalnega sistema s potrebami
trga dela.
(5) Za
doseganje namena iz prejšnjega odstavka sklad:
-       
odloča o pravicah in dodeljevanju sredstev po zakonu, ki ureja
štipendiranje,
-       
odloča o pravicah in dodeljevanju sredstev za namenske štipendije v
skladu z drugimi področnimi predpisi,
-       
izvaja večletne instrumente, sofinancirane s sredstvi iz evropskih
strukturnih in investicijskih skladov, ter druge ukrepe v skladu z veljavnimi
mednarodnimi sporazumi,
-       
izvaja ukrepe in storitve po zakonu, ki ureja trg dela, in
-       
odloča o pravicah po zakonu, ki ureja spodbujanje digitalne
vključenosti.
(6) Sklad
izvaja naloge iz četrtega in petega odstavka tega člena predvsem z naslednjimi
instrumenti:
-       
razvojniki za gospodarstvo,
-       
spodbujanje prehoda raziskovalcev iz institucij znanja v gospodarstvo,
-       
oblikovanje interdisciplinarnih skupin za delo na projektih v
gospodarstvu,
-       
krepitev podiplomskega znanja kadrov v gospodarstvu,
-       
izobraževanje in usposabljanje zaposlenih za večjo konkurenčnost
podjetij,
-       
izobraževanje in usposabljanje odraslih,
-       
izmenjavanje zaposlenih na podobnih delih,
-       
shema prenosa znanja (»mentorske sheme«),
-       
dejavnosti poklicnega in strokovnega izobraževanja,
-       
dejavnosti praktičnega usposabljanja,
-       
sofinanciranje štipendij in štipendijskih shem,
-       
posojila za izobraževanje,
-       
spodbude za pripravo diplomskih, magistrskih in doktorskih nalog v
povezavi z gospodarstvom,
-       
spodbujanje mednarodne mobilnosti študentov in raziskovalcev,
-       
pretok informacij in popularizacija znanja,
-       
podpora odličnosti in
-       
mehanizem za zagotavljanje dostopa do računalniške opreme.
(7) Sklad
dodeljuje sredstva in druge spodbude iz petega odstavka tega člena na podlagi
javnega razpisa ali javnega poziva, če v zakonu ni določeno drugače.
(8) Sklad
je posredovalni in sprejemni organ po 2. členu Konvencije o izterjavi
preživninskih zahtevkov v tujini z dne 20. 6. 1956 (Uradni list SFRJ – MP,
št. 11/81) ter osrednji organ po 4. členu Konvencije o mednarodni izterjavi
preživnine otrok in drugih oblik družinskih preživnin (UL L št. 192 z dne
22. 7. 2011, str. 51) in po 49. členu Uredbe Sveta (ES) št. 4/2009 z dne
18. decembra 2008 o pristojnosti, pravu,
ki se uporablja, priznavanju in izvrševanju sodnih odločb ter sodelovanju v
preživninskih zadevah (UL L št. 7 z dne 10. 1.
2009, str. 1).
4. člen
(izvrševanje ustanoviteljskih pravic)
(1) Vlada Republike Slovenije in
soustanovitelja se dogovorijo, da ustanoviteljske pravice izvršuje Vlada Republike
Slovenije, medsebojne pravice in odgovornosti pa se uredijo s tem
ustanovitvenim aktom.
(2) Soustanovitelja prek svojih
predstavnikov v nadzornem svetu sklada izvršujeta ustanoviteljske pravice v
okviru pristojnosti nadzornega sveta.
(3) Za področje delovanja sklada je
pristojno ministrstvo, pristojno za delo.
(4) Če sklad ne more poravnati
dospelih obveznosti, je za njihovo plačilo odgovorna Republika Slovenija
solidarno s skladom.
5. člen
(pristojnosti ustanovitelja)
(1) Ustanovitelj:
-       
določi namen sklada, zaradi katerega je sklad ustanovljen;
-       
sprejme poslovno politiko in daje soglasje k splošnim pogojem
poslovanja;
-       
odloča o povečanju in zmanjšanju kapitala sklada;
-       
sprejema poslovni in finančni načrt ter letno poročilo sklada;
-       
odloča o uporabi presežka prihodkov nad odhodki sklada in o pokrivanju
presežka odhodkov nad prihodki sklada;
-       
daje soglasje k sprejetju drugega premoženja od drugih oseb in k skupnim
projektom sklada z drugimi domačimi in tujimi pravnimi osebami;
-       
imenuje in razrešuje člane nadzornega sveta in direktorja sklada;
-       
na predlog nadzornega sveta imenuje revizorja;
-       
odloča o likvidaciji sklada in
-       
odloča o drugih zadevah, za katere je tako določeno z zakonom ali s tem
aktom.
(2) Zavod za pokojninsko in invalidsko
zavarovanje lahko kot soustanovitelj v delu, ki se nanaša na vzpodbujanje
razvoja zaposlovanja invalidov in ohranjanja delovnih mest invalidov, povečuje
vrednost namenskega premoženja sklada z vplačilom dodatnih sredstev.
6. člen
(pravnoorganizacijska oblika in čas, za katerega
je sklad ustanovljen)
(1) Sklad je pravna oseba javnega
prava.
(2) Sklad je ustanovljen za nedoločen
čas.
7. člen
(zastopanje sklada)
Sklad predstavlja in zastopa direktor brez
omejitev.
II. DEJAVNOST SKLADA
8. člen
(dejavnosti sklada)
Dejavnosti sklada so:
-       
L/68.100 trgovanje z lastnimi nepremičninami,
-       
L/68.200 oddajanje in obratovanje lastnih ali najetih nepremičnin,
-       
M/74.900 drugje nerazvrščene strokovne in tehnične dejavnosti,
-       
N/77.330 dajanje pisarniške opreme in računalniških naprav v najem in
zakup,
-       
N/82.190 fotokopiranje, priprava dokumentov in druge posamične
pisarniške dejavnosti,
-       
N/82.910 zbiranje terjatev in ocenjevanje kreditne sposobnosti,
-       
O/84.110 splošna dejavnost javne uprave,
-       
O/84.120 urejanje zdravstva, izobraževanja, kulturnih in drugih
socialnih storitev, razen obvezne socialne varnosti,
-       
O/84.130 urejanje gospodarskih področij za učinkovitejše poslovanje.
9. člen
(naloge Zavoda Republike Slovenije za
zaposlovanje)
(1) Del strokovnih, administrativnih
in tehničnih nalog za uveljavljanje pravic delavcev v primeru insolventnosti
delodajalca opravlja za sklad Zavod Republike Slovenije za zaposlovanje.
(2) Medsebojna razmerja med skladom in
Zavodom Republike Slovenije za zaposlovanje pri izvajanju nalog iz prejšnjega
odstavka se uredijo s pogodbo.
III. ORGANA SKLADA IN NJUNE PRISTOJNOSTI
10. člen
(organa sklada)
Organa upravljanja sklada sta nadzorni svet
in direktor.
11. člen
(nadzorni svet)
(1) Nadzorni svet ima sedem članov.
(2) Člani nadzornega sveta so:
-       
dva predstavnika ministrstva, pristojnega za delo, družino in socialne
zadeve;
-       
predstavnik ministrstva, pristojnega za finance;
-       
predstavnik Zavoda za pokojninsko in invalidsko zavarovanje Slovenije;
-       
predstavnik Študentske organizacije Slovenije;
-       
predstavnik sindikalnih zvez in konfederacij, reprezentativnih za
območje države, in
-       
predstavnik delodajalskih združenj, reprezentativnih za območje države.
(3) Člane nadzornega sveta na predlog
ministra, pristojnega za delo, družino, socialne zadeve in enake možnosti (v
nadaljnjem besedilu: minister), imenuje in razrešuje Vlada Republike Slovenije.
Študentska organizacija Slovenije ministru predlaga kandidata za člana
nadzornega sveta iz četrte alineje prejšnjega odstavka, Ekonomsko-socialni svet
pa ministru predlaga kandidata za člana nadzornega sveta iz pete in šeste
alineje prejšnjega odstavka.
(4) Nadzorni svet je veljavno
ustanovljen, ko so imenovani vsi njegovi člani in se sestane na sklepčni seji.
Člani nadzornega sveta morajo na svoji prvi seji, ki jo skliče direktor, vodi
pa jo najstarejši član nadzornega sveta, izmed sebe izvoliti predsednika in
namestnika predsednika nadzornega sveta. Namestnik predsednika v odsotnosti
predsednika vodi seje z enakimi pooblastili, pravicami in odgovornostmi, kakor
jih ima predsednik nadzornega sveta.
(5) Če noben član nadzornega sveta na
seji ne dobi zadostnega števila glasov za izvolitev za predsednika ali
namestnika predsednika, mora direktor o tem v roku 24 ur po zaključku seje
pisno obvestiti Vlado Republike Slovenije. Če sklad nima direktorja, mora vsak
član nadzornega sveta o tem v roku 24 ur pisno obvestiti Vlado Republike
Slovenije. Vlada Republike Slovenije mora v 30 dneh od prejema obvestila o
neizvolitvi predsednika ali namestnika predsednika imenovati nov nadzorni svet
sklada.
(6) Mandatna doba članov nadzornega sveta
traja štiri leta z možnostjo ponovnega imenovanja. Mandatna doba članov
nadzornega sveta traja od sprejetja sklepa o imenovanju člana do poteka mandata
ali do novega sklepa o imenovanju članov nadzornega sveta.
12. člen
(pristojnosti nadzornega sveta)
Nadzorni svet ima naslednje pristojnosti: 
-       
zagotavlja, da sklad deluje v skladu z namenom, zaradi katerega je bil
ustanovljen; 
-       
pregleduje poslovne knjige in poslovno dokumentacijo sklada; 
-       
sprejme splošne pogoje poslovanja sklada; 
-       
da mnenje k predlogu prejema premoženja od drugih oseb in k predlogom
partnerskih projektov z drugimi domačimi in tujimi pravnimi osebami; 
-       
predlaga imenovanje in razrešitev direktorja sklada; 
-       
daje soglasje direktorju k notranji organizaciji sklada; 
-       
sestavi pisna poročila ustanovitelju, v katerih zavzame stališče do
poslovnega in finančnega načrta ter poslovnega poročila sklada; 
-       
predlaga ustanovitelju način razporejanja presežka prihodkov nad odhodki
in pokrivanja presežka odhodkov nad prihodki sklada; 
-       
predlaga imenovanje revizorja; 
-       
na zahtevo ustanovitelja pripravi poročilo o posameznih poslih sklada in
-       
odloča o drugih zadevah, za katere je tako določeno z zakonom ali tem
ustanovitvenim aktom.
13. člen
(pravice in odgovornosti članov nadzornega
sveta)
(1) Člani nadzornega sveta morajo pri
svojem delu ravnati s skrbnostjo dobrega gospodarstvenika.
(2) Člani nadzornega sveta so kazensko
in materialno odgovorni za škodo, ki je nastala zaradi neizpolnjevanja ali
kršitve njihovih pristojnosti ali obveznosti.
(3) Najmanj en član nadzornega sveta
mora biti usposobljen za računovodsko ali finančno področje, najmanj en član pa
za pravno področje.
(4) Člani nadzornega sveta so
upravičeni do sejnin in povračila stroškov v skladu z uredbo, ki ureja sejnine
in povračila stroškov v javnih skladih.
(5) Nadzorni svet mora ustanovitelju
na njegovo zahtevo predložiti poročilo s pripadajočo dokumentacijo o posameznih
poslih v zvezi z upravljanjem namenskega premoženja ali drugimi zadevami,
povezanimi s poslovanjem sklada.
14. člen
(sklic in odločanje nadzornega sveta)
(1) Nadzorni svet se mora sestati
najmanj štirikrat v enem poslovnem letu.
(2) Seje nadzornega sveta praviloma
sklicuje predsednik nadzornega sveta. Sejo nadzornega sveta skliče direktor
javnega sklada, če tako zahtevata najmanj dva člana nadzornega sveta.
(3) Nadzorni svet je sklepčen, če je
na seji navzoča večina vseh članov.
(4) Nadzorni svet sprejema odločitve z
večino glasov vseh članov. Če je rezultat neodločen, odloči glas osebe, ki je
vodila sejo.
(5) Sklic seje, vodenje seje,
vzdrževanja reda in način odločanja, vsebino zapisnika in drugo določi nadzorni
svet s poslovnikom.
15. člen
(predčasna razrešitev člana nadzornega sveta)
Član nadzornega sveta je lahko predčasno
razrešen:
-       
če poda pisno odstopno izjavo;
-       
če ravna v nasprotju s prvim in drugim odstavkom 13. člena tega
ustanovitvenega akta;
-       
če je spremenil zaposlitev ali je začel opravljati funkcijo ali
dejavnost, ki je nezdružljiva s članstvom v nadzornem svetu;
-       
če kot predsednik nadzornega sveta pred prenehanjem mandata ali
odpovednega roka direktorja javnega sklada ne izvede vseh predpisanih postopkov
za imenovanje novega direktorja javnega sklada.
16. člen
(direktor)
(1) Poslovanje sklada vodi direktor
sklada. Direktorja imenuje in razrešuje Vlada Republike Slovenije na predlog
nadzornega sveta. Mandatna doba direktorja traja štiri leta z možnostjo
ponovnega imenovanja.
(2) Za direktorja je lahko imenovan
kandidat, ki izpolnjuje naslednje pogoje:
-       
ima najmanj univerzitetno izobrazbo;
-       
ima najmanj osem let delovnih izkušenj, od tega pet let na vodilnih
delovnih mestih podobne zahtevnosti, in
-       
ni bil pravnomočno obsojen za kaznivo dejanje in obsodba ni pogojna.
17. člen
(postopek za imenovanje direktorja)
(1) Nadzorni svet oblikuje predlog za
imenovanje direktorja sklada na podlagi javnega natečaja.
(2) Postopek opravi komisija, ki jo
izmed članov imenuje nadzorni svet.
(3) Komisija ima tri člane. Komisija
izbere kandidata za direktorja. Svoj predlog kandidata predloži v predhodno mnenje
nadzornemu svetu. Predlog z mnenjem nadzornega sveta pošlje Vladi Republike
Slovenije.
(4) Vse postopke za imenovanje
direktorja sklada mora komisija izvesti najmanj 90 dni pred potekom mandatne
dobe direktorja.
(5) Predsednik nadzornega sveta je
pooblaščen, da sklene pogodbo z direktorjem sklada na podlagi sklepa Vlade
Republike Slovenije o imenovanju direktorja.
18. člen
(pristojnosti in odgovornosti direktorja)
(1) Direktor zastopa in predstavlja
sklad, organizira in vodi delo ter poslovanje sklada. Pri svojem delu mora
varovati poslovne skrivnosti sklada.
(2) Direktor je odgovoren za
zakonitost poslovanja sklada in odgovarja skladu za škodo, nastalo zaradi
njegovega nevestnega ali protipravnega ravnanja.
(3) Za skrbnost in odgovornost
direktorja sklada ter odškodninsko odgovornost zaradi vpliva tretjih oseb se smiselno
uporabljajo določbe zakona, ki ureja gospodarske družbe.
(4) Direktor sklada ima naslednje
pristojnosti: 
-       
izdaja pravne akte v posamičnih zadevah iz pristojnosti sklada, razen
aktov, ki so v izključni pristojnosti nadzornega sveta, 
-       
sprejema akte o notranji organizaciji in sistemizaciji delovnih mest, h
katerim mora pridobiti soglasje nadzornega sveta sklada, ter druge akte sklada,
-       
predlaga finančni načrt sklada, 
-       
odloča o pravicah in obveznostih delavcev sklada, 
-       
v skladu s sprejetim finančnim načrtom odloča o razporejanju sredstev
sklada med letom po posameznih namenih, 
-       
imenuje posebne delovne in projektne skupine, stalne in občasne
komisije, 
-       
je odgovoren za pripravo letnega poslovnega in finančnega načrta sklada,
-       
opravlja druge naloge v skladu z zakonom in podzakonskimi akti.
19. člen
(predčasna razrešitev in potek mandata direktorja)
(1) Direktor je lahko predčasno
razrešen:
-       
če poda pisno odstopno izjavo;
-       
če ustanovitelj ne sprejme letnega poročila javnega sklada, ker meni, da
so navedbe direktorja v letnem poročilu netočne ali zavajajoče oziroma napačno
prikazujejo stanje sklada, te domneve pa potrdi Računsko sodišče ali pooblaščeni
revizor, ki ga posebej za ta namen imenuje ustanovitelj;
-       
če ni izpolnjeval obveznosti, ki mu jih nalagata zakon in ustanovitveni
akt, ali ni izpolnil cilja ali ciljev, določenih v poslovnem in finančnem
načrtu javnega sklada.
(2) Če direktor umre, postane poslovno
nesposoben ali je razrešen iz krivdnih razlogov, opravlja njegovo funkcijo do
imenovanja novega direktorja predsednik nadzornega sveta ali član nadzornega
sveta, ki ga za to pooblasti ustanovitelj, vendar najdlje 90 dni. V času, ko
član nadzornega sveta opravlja funkcijo direktorja, njegovo članstvo v
nadzornem svetu miruje.
(3) Če direktor poda odstopno izjavo
ali mu poteče mandat, mora predsednik nadzornega sveta izvesti vse postopke za
imenovanje novega direktorja najmanj 90 dni pred potekom odpovednega roka ali
mandata direktorja javnega sklada.
IV. ORGANIZACIJA IN NAČIN POSLOVANJA SKLADA
20. člen
(organiziranost sklada in način
poslovanja)
(1) Sklad je organiziran enotno za
območje Republike Slovenije.
(2) Sklad posluje v skladu s poslovno
politiko za naslednje srednjeročno obdobje, ki jo na predlog direktorja in na
podlagi mnenja nadzornega sveta sprejme ustanovitelj.
(3) Sklad sprejme splošne pogoje
poslovanja, ki jih objavi na svojih spletnih straneh.
V. SREDSTVA SKLADA
21. člen
(vrednost in lastniški deleži ter
upravljanje namenskega premoženja)
(1) Vrednost namenskega premoženja
sklada na dan 19. marca 2019 znaša 12.445.318,16 eura, od tega je delež
Republike Slovenije 10.850.634,47 eura, delež Republike Slovenije in Zavoda
Republike Slovenije za zaposlovanje 834.585,21 eura, delež Zavoda za
pokojninsko in invalidsko zavarovanje Slovenije pa 760.098,48 eura.
(2) Namensko premoženje iz prejšnjega
odstavka se vpiše v sodni register.
(3) Sklad namensko premoženje upravlja
tako, da ohranja vrednost tega premoženja, ter z njim ravna in ga upravlja v
skladu z namenom, zaradi katerega je bil ustanovljen, in kot dober
gospodarstvenik.
22. člen
(pravice in obveznosti ustanovitelja in
soustanoviteljev)
V delu, ki se nanaša na kritje pravic invalidov
in delodajalcev v skladu z ZZRZI ter v skladu z ZIMI, Republika Slovenija in
Zavod Republike Slovenije za zaposlovanje sredstva za doseganje namena sklada
zagotavljata v višini planiranih sredstev, Zavod za pokojninsko in invalidsko
zavarovanje Slovenije pa v višini sredstev, namenjenih za ohranitev zaposlitve
in za pospeševanje zaposlovanja delovnih invalidov v skladu s 73. členom Zakona
o pokojninskem in invalidskem zavarovanju (Uradni list RS, št. 96/12) in
sredstev za sofinanciranje razvoja invalidskih podjetji, planiranih v
vsakoletnem finančnem načrtu.
23. člen
(viri sredstev za kritje pravic delavcev v
primeru insolventnosti delodajalca)
Sredstva za kritje pravic delavcev v
primeru insolventnosti delodajalca zagotavljajo delodajalci, državni proračun
in sklad z izterjavo terjatev iz 28. člena ZJSRS.
24. člen
(viri sredstev za kritje pravic otrok do
nadomestila neplačane preživnine)
Sredstva za kritje pravic otrok do
nadomestila neplačane preživnine pridobiva sklad iz državnega proračuna in z
izterjavo terjatev iz 28. člena ZJSRS.
25. člen
(viri sredstev za kritje pravic invalidov
in delodajalcev)
(1) Sredstva za kritje pravic
invalidov in delodajalcev v skladu z ZZRZI ter v skladu z ZIMI sklad pridobiva
iz:
-       
plačil delodajalcev zaradi neizpolnjevanja predpisane kvote;
-       
sredstev Zavoda za pokojninsko in invalidsko zavarovanje Slovenije,
namenjenih pospeševanju zaposlovanja nezaposlenih delovnih invalidov;
-       
namenskih prihodkov proračuna Republike Slovenije iz naslova plačanih
glob za storjene prekrške in odvzeto premoženjsko korist po ZZRZI;
-       
sredstev proračuna Republike Slovenije, namenjenih subvencioniranju plač
invalidov;
-       
donacij in
-       
drugih virov.
(2) Republika Slovenija zagotavlja
sredstva za kritje pravic, ki se v skladu z ZZRZI ter v skladu z ZIMI financirajo
iz sklada, iz proračuna Republike Slovenije, kadar drugi prihodki sklada ne
zadostujejo za kritje obveznosti sklada.
25.a člen
(viri sredstev za štipendiranje)
Viri sredstev za izvajanje nalog iz petega
odstavka 3. člena tega ustanovitvenega akta se zagotavljajo iz proračuna
Republike Slovenije, proračunskega sklada ministrstva, pristojnega za delo,
sredstev evropskih strukturnih in investicijskih skladov, donacij in drugih
virov.
25.b člen
(viri sredstev za izvajanje mehanizma za
zagotavljanje dostopa do računalniške opreme)
Sredstva za izvajanje mehanizma za
zagotavljanje dostopa do računalniške opreme se zagotavljajo v finančnem načrtu
pristojnega organa po zakonu, ki ureja spodbujanje digitalne vključenosti.
26. člen
(viri sredstev za delovanje sklada)
Sredstva za delovanje sklada se
zagotavljajo s povračilom stroškov dolžnika, iz prihodkov od financiranja in iz
državnega proračuna.
27. člen
(način vodenja sredstev)
Sklad mora zagotavljati ločeno vodenje
sredstev za namene iz 23., 24., 25., 25.a, 25.b in 26. člena tega ustanovitvenega
akta.
28. člen
(sredstva iz proračuna Republike
Slovenije)
Višina sredstev, ki se zagotavljajo iz
proračuna Republike Slovenije, se opredeli v letnem finančnem načrtu sklada.
VI. POSLOVNE KNJIGE, POSLOVNA POROČILA IN REVIDIRANJE
29. člen
(vodenje poslovnih knjig in poslovnih
poročil)
Sklad mora voditi poslovne knjige in
poslovna poročila, sestavljati knjigovodske listine, vrednotiti knjigovodske
postavke in sestavljati letna poročila v skladu z zakonom, ki ureja računovodstvo
javnega sektorja, predpisi, izdanimi na njegovi podlagi, in s svojimi splošnimi
akti, če ni z ZJS-1 drugače določeno.
30. člen
(notranje revidiranje)
(1) Sklad organizira notranje
revidiranje finančnega poslovanja v skladu s predpisi, ki urejajo javne
finance. 
(2) Za izvedbo notranje revizije na
skladu je pristojna služba za notranjo revizijo ministrstva, pristojnega za
delo.
31. člen
(revidiranje letnega poročila)
Letno poročilo sklada revidira pooblaščeni
revizor vsako leto.
VII. NADZOR
32. člen
(nadzor)
(1) Nadzor nad delom in poslovanjem
sklada opravlja minister.
(2) Minister lahko od direktorja ali
nadzornega sveta sklada zahteva kakršne koli informacije, potrebne za izvajanje
nadzora. Direktor ali predsednik nadzornega sveta pošlje zahtevane informacije
ministru. Minister lahko na podlagi prejetih informacij predlaga ustreznemu
organu inšpekcijski nadzor nad skladom.
(3) Nadzor nad smotrnim upravljanjem z
namenskim premoženjem sklada opravlja Vlada Republike Slovenije.
33. člen
(odgovornost sklada)
Sklad ima vsa pooblastila v pravnem prometu
in odgovarja upnikom za svoje obveznosti z vsem svojim premoženjem.

Ustanovitveni akt Javnega jamstvenega,
preživninskega in invalidskega sklada Republike Slovenije (Uradni list RS, št. 23/13) vsebuje naslednje prehodne in
končne določbe:
»VIII. PREHODNE IN KONČNE DOLOČBE
34. člen
(imenovanje
članov novega nadzornega sveta)
(1) Vlada Republike Slovenije s
sklepom imenuje člane nadzornega sveta na predlog ministra najpozneje v roku 60
dni od sprejetja tega ustanovitvenega akta.
(2) Dosedanji nadzorni svet sklada
opravlja delo po tem ustanovitvenem aktu do imenovanja članov nadzornega sveta
v skladu s prejšnjim odstavkom.
35. člen
(sprejetje
splošnih pogojev poslovanja)
Sklad sprejme nove splošne pogoje
poslovanja najpozneje v roku 60 dni od uveljavitve tega akta.
36. člen
(prenehanje
veljavnosti)
Z dnem uveljavitve tega ustanovitvenega
akta preneha veljati Ustanovitveni akt Javnega jamstvenega in preživninskega
sklada Republike Slovenije (Uradni list RS, št. 55/09).
37. člen
(začetek
veljavnosti)
Ta ustanovitveni akt začne veljati
naslednji dan po objavi v Uradnem listu Republike Slovenije.«.

Spremembe in dopolnitve Ustanovitvenega akta
Javnega jamstvenega, preživninskega in invalidskega sklada Republike Slovenije
(Uradni list RS, št. 84/16) vsebujejo naslednjo končno
določbo:
»9. člen
Te spremembe in dopolnitve začnejo veljati
naslednji dan po objavi v Uradnem listu Republike Slovenije, razen naloge iz
novega sedmega odstavka 3. člena ustanovitvenega akta, ki jo sklad prevzame
skupaj z dokumentarnim gradivom od Ministrstva za delo, družino, socialne zadeve
in enake možnosti s 1. aprilom 2017.«.

Popravek Sprememb in dopolnitev
Ustanovitvenega akta Javnega jamstvenega, preživninskega in invalidskega sklada
Republike Slovenije (Uradni list RS, št. 12/17) popravlja 9. člen Sprememb in
dopolnitev Ustanovitvenega akta Javnega jamstvenega, preživninskega in
invalidskega sklada Republike Slovenije (Uradni list RS, št. 84/16) tako, da se glasi:
»9. člen
Te spremembe in dopolnitve začnejo veljati
naslednji dan po objavi v Uradnem listu Republike Slovenije, razen naloge iz
novega osmega odstavka 3. člena ustanovitvenega akta,
ki jo sklad prevzame skupaj z dokumentarnim gradivom od Ministrstva za delo,
družino, socialne zadeve in enake možnosti s 1. aprilom 2017.«.

Spremembi Ustanovitvenega akta Javnega
štipendijskega, razvojnega, invalidskega in preživninskega sklada Republike
Slovenije (Uradni list RS, št. 23/17) vsebujeta naslednjo končno
določbo:
»KONČNA DOLOČBA
2. člen
Spremembi začneta veljati naslednji dan po
objavi v Uradnem listu Republike Slovenije.«.

Spremembe in dopolnitve Ustanovitvenega akta Javnega
štipendijskega, razvojnega, invalidskega in preživninskega sklada Republike
Slovenije (Uradni list RS, št. 30/19) vsebujejo naslednjo končno
določbo:
»KONČNA DOLOČBA
8. člen
Te spremembe in dopolnitve začnejo veljati
naslednji dan po objavi v Uradnem listu Republike Slovenije.«.

Spremembe
in dopolnitev Ustanovitvenega akta Javnega štipendijskega, razvojnega, invalidskega
in preživninskega sklada Republike Slovenije (Uradni list RS, št. 113/23)
vsebujejo naslednjo končno določbo:
»KONČNA DOLOČBA
6. člen
Te spremembe in dopolnitev začnejo veljati
naslednji dan po objavi v Uradnem listu Republike Slovenije.«.