I. SPLOŠNO
1. Vsebina splošnega akta
Ta akt ureja:
-       
pri plačevanju cestnine za motorna vozila, katerih največja dovoljena
masa presega 3.500 kilogramov, ne glede na največjo dovoljeno maso priklopnega
vozila (v nadaljnjem besedilu: vozila nad 3.500 kg NDM) postopek registracije
stranke in vozila na spletnem portalu ali DarsGo servisu, določanje emisijskega
razreda vozila EURO, pridobitev OBU naprave (v nadaljnjem besedilu: naprava
DarsGo), plačilo cestnine v predplačniškem in poplačniškem načinu plačevanja
cestnine, veljavnost dobroimetja, plačilo cestnine vnaprej in za nazaj,
spreminjanje podatkov o stranki in vozilu, uporabo naprave DarsGo,
zagotavljanje podatkov o cestninskih transakcijah in zaračunani cestnini ter
možnost poznejšega obračuna cestnine;
-       
pri plačevanju cestnine za motorna vozila, katerih največja dovoljena
masa ne presega 3.500 kilogramov, ne glede na največjo dovoljeno maso
priklopnega vozila (v nadaljnjem besedilu: vozila do 3.500 kg NDM), postopek
izdaje elektronske vinjete in s tem povezane pravice in obveznosti cestninskega
zavezanca, uveljavljanje vračila kupnine v primeru odstopa od prodajne pogodbe
ali odjave vozila iz prometa, postopek v primeru kraje, uničenja ali izgube
registrske tablice, na katero je vezana elektronska vinjeta, časovno omejitev
možnosti vnaprejšnjega nakupa posamezne vrste elektronske vinjete,
uveljavljanje morebitnih popravkov že izdane elektronske vinjete in preverjanje
poteka veljavnosti elektronske vinjete s strani posameznega cestninskega
zavezanca.
2. Pomen izrazov
Posamezni izrazi, uporabljeni v tem splošnem aktu, pomenijo:
-       
bencinska kartica je plačilna kartica, namenjena predvsem plačevanju
storitev v tovornem prometu, ki jo izdajajo naftne družbe ali specializirani
izdajatelji kartic;
-       
identifikacijska oznaka elektronske vinjete je sistemsko generirana
kombinacija številk, ki v sistemu elektronske vinjete opredeljuje točno
določeno elektronsko vinjeto;
-       
pooblaščeni prodajalec elektronskih vinjet je pravni subjekt, s katerim
ima upravljavec cestninskih cest sklenjeno pogodbo za prodajo elektronskih
vinjet;
-       
potrdilo o finančni transakciji je potrdilo o vplačilu dobroimetja z
bencinsko kartico;
-       
potrdilo o nakupu elektronske vinjete je dokument, ki ga stranka dobi
pri nakupu vsake posamezne elektronske vinjete in potrjuje njen nakup; vsebuje
podatke o registrski označbi vozila, državi registracije vozila, na katero je
vezana elektronska vinjeta, in podatke o elektronski vinjeti;
-       
potrdilo za potrditev pravilnosti podatkov je dokument, ki ga stranka
prejme pred izdajo elektronske vinjete za preveritev pravilnosti vnesene
registrske označbe in države registracije vozila, cestninskega razreda in vrste
elektronske vinjete ter dneva začetka njene veljavnosti; pravilnost podatkov
stranka potrdi z lastnoročnim podpisom;
-       
račun stranke je uporabniški račun stranke, ki uporablja elektronski
sistem cestninjenja v prostem prometnem toku (v nadaljnjem besedilu: sistem
DarsGo); na račun stranke so vezani računi vozil;
-       
račun vozila je račun, ki se odpre za vsako vozilo, ki je registrirano v
sistemu DarsGo;
-       
sistem elektronske vinjete je informacijski sistem upravljavca
cestninskih cest, v katerem so shranjeni podatki o elektronskih vinjetah,
registrskih označbah vozil, ki so oproščena plačila cestnine, ter drugi
podatki, ki jih upravljavec cestninskih cest potrebuje za izvajanje
cestninjenja glede na določen čas uporabe cestninske ceste;
-       
spletna trgovina je spletni portal upravljavca cestninskih cest, na
katerem je mogoče opraviti spletni nakup elektronske vinjete in uporabljati s
tem povezane funkcionalnosti;
-       
stop lista je lista naprav DarsGo, ki so uvrščene na seznam naprav
DarsGo, s katerimi ni mogoče izvajati postopkov cestninjenja;
-       
stranka je v sistemu DarsGo pravna ali fizična oseba, ki uporablja sistem
DarsGo, v sistemu cestninjenja glede na določen čas uporabe cestninske ceste pa
cestninski zavezanec, ki za uporabo cestninskih cest kupi predpisano
elektronsko vinjeto;
-       
veljavna elektronska vinjeta je elektronska vinjeta, ki ima enak zapis
registrske označbe in države registracije vozila, kot je zapisana na registrski
tablici vozila, ki pripada vozilu, za katero je bila izdana, je ustreznega
cestninskega razreda in se uporablja v času njene veljavnosti.
Izrazi, uporabljeni v tem splošnem aktu, katerih pomen ni
določen v prejšnjem odstavku, pomenijo enako kot v predpisih, ki urejajo
cestninjenje, ceste, motorna vozila in pravila cestnega prometa.
II. SISTEM DarsGo
3. Kratek opis sistema DarsGo
Plačevanje cestnine glede na prevoženo razdaljo se izvaja z
elektronskim sistemom cestninjenja v prostem prometnem toku.
Celotno omrežje avtocest in hitrih cest (v nadaljnjem
besedilu: cestninska cesta), za katere je treba plačevati cestnino, je
razdeljeno na posamezne cestninske odseke, pri čemer se cestnina za vsak posamezni
odsek plačuje ločeno. Pogoj za pravilno plačevanje cestnine je, da je v vozilu
vedno pravilno nameščena delujoča naprava DarsGo, prilagojena za konkretno
vozilo (s konkretno registrsko številko, ki je zapisana na napravi DarsGo) in s
pravilno nastavljenim številom osi vozila oziroma skupine vozil za posamezno
vožnjo.
Med posameznimi priključki na cestninsko cesto so na
določenih mestih nameščene naprave za cestninjenje. To so točke cestninjenja,
na katerih se obračuna cestnina za prevoženi odsek cestninske ceste.
Pri vožnji skozi točko cestninjenja steče mikrovalovna
komunikacija med napravo DarsGo in napravami za izvajanje cestninjenja, ki
zagotavlja podatke za obračun cestnine za uporabo cestninskih cest.
4. Obveznost plačila cestnine
Za plačevanje cestnine stranka pridobi napravo DarsGo in jo
namesti v vozilo pred vstopom na cestninsko cesto. Izjemoma je pridobitev
naprave DarsGo dovoljena po vstopu na cestninsko cesto, kadar vozilo vstopa v
Republiko Slovenijo iz druge države neposredno po cestninski cesti. V tem
primeru stranka pridobi napravo DarsGo na prvi cestninski uporabniški točki v
smeri vožnje (v nadaljnjem besedilu: DarsGo servis) po vstopu v Republiko
Slovenijo.
Vse cestninske ceste, za katere je obvezno plačevanje
cestnine v sistemu DarsGo, so označene s prometno signalizacijo v skladu s
pravilnikom, ki ureja prometno signalizacijo in prometno opremo na cestah.
Elektronsko cestninjenje vozil nad 3.500 kg NDM se v sistemu
DarsGo izvaja na vseh prometnih pasovih, po katerih je s prometno signalizacijo
dovoljena njihova vožnja.
4.1 Oprostitve plačila cestnine
Cestnina se ne plača za prevoze, določene v zakonu, ki ureja
cestninjenje. Vozila, s katerimi se izvajajo prevozi, za katere se ne plača
cestnina, ne potrebujejo naprav DarsGo. Pri tem:
-       
morajo biti tuja vojaška vozila iz tretje alineje prvega odstavka 9.
člena Zakona o cestninjenju (Uradni list RS, št. 24/15, 41/17 in 158/20; v
nadaljnjem besedilu: ZCestn) napovedana z izpolnitvijo obrazca »Najava prevoza
tujih vojaških sil«, kot je določeno v Prilogi 1, ki je sestavni del tega
splošnega akta. Izpolnjeni obrazec se pošlje Operativnemu centru cestninskega
nadzora na elektronski naslov occn@dars.si vsaj 24 ur pred vstopom tujih
vojaških vozil v omrežje cestninskih cest;
-       
morajo biti vozila za izvajanje prevozov za opravljanje nalog
humanitarne pomoči prizadetim v miru ali vojni iz četrte alineje prvega
odstavka 9. člena ZCestn napovedana z izpolnitvijo vloge, kot je določeno v
Prilogi 2, ki je sestavni del tega splošnega akta. Vloga se izpolni na spletnem
portalu upravljavca cestninskih cest ali se pošlje na elektronski naslov
occn@dars.si, ali na telefaks: +386 5 700 25 08. V sistemu DarsGo ta vozila ne
potrebujejo naprav DarsGo, kadar so oproščena plačila cestnine in so pravilno
napovedana.
4.2 Plačevanje cestnine pri vleki pokvarjenih motornih
vozil
Pri vleki pokvarjenega ali poškodovanega vozila nad 3.500 kg
NDM po cestninski cesti morata biti vlečno in vlečeno vozilo opremljeni z
delujočo napravo DarsGo.
Če je pokvarjeno vozilo naloženo na drugo vozilo, se naloženo
vozilo obravnava kot tovor. Takrat stranka sama poskrbi za odstranitev naprave
DarsGo z naloženega vozila ali onemogočanje izmenjave podatkov med napravo
DarsGo in napravami za izvajanje cestninjenja, sicer ni upravičena do vračila
preveč plačane cestnine. To se izvede tako, da se naprava DarsGo vsaj trikrat
ovije z aluminijasto folijo.
5. Uporaba sistema cestninjenja DarsGo
Vsa vozila nad 3.500 kg NDM, razen vozil, ki so v skladu z
zakonom, ki ureja cestninjenje, oproščena plačila cestnine, morajo biti za
vožnjo po cestninskih cestah opremljena z delujočo napravo DarsGo. Naprava
DarsGo in pravila njene uporabe so opisani v točki 6 tega splošnega akta.
Pred uporabo sistema DarsGo stranke:
-       
uredijo prijavo v sistem DarsGo (registracija stranke, računa stranke in
računa vozila);
-       
pridobijo napravo DarsGo, tako kot je določeno v točki 5.2 tega
splošnega akta;
-       
izberejo način plačila, ki ga zagotavlja upravljavec cestninskih cest;
-       
pravilno namestijo napravo DarsGo v vozilo, za katero je bila naprava
DarsGo izdana;
-       
preverijo delovanje naprave DarsGo in pravilnost nastavitve števila osi
vozila.
5.1 Registracija za uporabo sistema DarsGo
Registracijo za uporabo sistema DarsGo je mogoče urediti na:
-       
DarsGo servisu,
-       
spletnem portalu www.darsgo.si.
5.1.1 DarsGo servis
Na DarsGo servisu so cestninskemu zavezancu omogočeni:
-       
vključitev v sistem DarsGo z registracijo stranke in vozila;
-       
pridobitev in vračilo naprave DarsGo;
-       
vplačilo dobroimetja z gotovino, kreditno, debetno ali bencinsko kartico
in povezavo računa vozila z izbrano bencinsko kartico za poplačniško plačevanje
cestnine;
-       
plačevanje cestnine za nazaj in plačevanje cestnine vnaprej;
-       
pridobitev informacij v zvezi s sistemom DarsGo.
Lokacije DarsGo servisov so objavljene na spletnem portalu www.darsgo.si.
DarsGo servisi so na vseh lokacijah označeni z enotno oznako, ki je prikazana
na sliki 1.
Slika 1: Certifikat DarsGo
servisa
5.1.2 Postopek registracije stranke in vozila na DarsGo servisu
Registracijo stranke in vozila na DarsGo servisu lahko opravi
zakoniti zastopnik pravnega subjekta ali druga oseba (običajno voznik), za kar
ne potrebuje pooblastila pravnega subjekta.
5.1.2.1 Registracija stranke
Stranka uslužbencu na DarsGo servisu sporoči naslednje
podatke:
-       
za pravni subjekt: ime, poštni naslov, davčno številko, po izbiri
kontaktne podatke;
-       
za fizične osebe: ime, priimek, naslov.
5.1.2.2 Registracija vozila
Stranka uslužbencu na DarsGo servisu sporoči naslednje
podatke o vozilu:
-       
registrsko številko vozila,
-       
število osi vlečnega vozila,
-       
emisijski razred vozila EURO.
V postopku registracije vozila stranka predloži prometno
dovoljenje ali enakovreden dokument, ki ga je v državi registracije motornega
vozila izdal organ, pooblaščen za izdajanje tovrstnih dokumentov. Če iz
prometnega dovoljenja niso razvidni podatki o emisijskem razredu vozila EURO,
stranka predloži naslednja dokazila, iz katerih so ti podatki razvidni:
-       
dokument, ki potrjuje skladnost proizvodnje, ki ga je v državi
registracije motornega vozila izdal organ, pooblaščen za izdajo tovrstnih
dokumentov;
-       
dokazilo o skladnosti s tehničnimi in varnostnimi zahtevami za motorno
vozilo, ki ga je v državi registracije motornega vozila izdal organ, pooblaščen
za izdajanje tovrstnih dokazil;
-       
certifikat o skladnosti (v nadaljnjem besedilu: COC) v skladu z Uredbo
(EU) 2018/858 Evropskega parlamenta in Sveta z dne 30. maja 2018 o
odobritvi in tržnem nadzoru motornih vozil in njihovih priklopnikov ter
sistemov, sestavnih delov in samostojnih tehničnih enot, namenjenih za taka
vozila, spremembi uredb (ES) št. 715/2007 in (ES) št. 595/2009 ter
razveljavitvi Direktive 2007/46/ES (UL L št. 151 z dne 14. 6. 2018, str.
1);
-       
potrdilo proizvajalca vozila, če dodeljenega emisijskega razreda vozila
EURO ni mogoče dokazati z dokumenti in dokazili iz tega odstavka, pri čemer to
potrdilo izda proizvajalec vozila ali oseba, ki jo je pooblastil proizvajalec
vozila.
Za vozila, ki so registrirana v Republiki Sloveniji, dokazil
o emisijskem razredu vozila EURO ni treba predložiti, ker jih Družba za
avtoceste v Republiki Sloveniji, d. d., (v nadaljnjem besedilu: DARS, d. d.)
pridobi z vpogledom v evidenco registriranih vozil.
5.1.2.3 Določitev števila osi vlečnega vozila
Uslužbenec na DarsGo servisu s pomočjo stranke in dokazil iz
prejšnje točke določi in v sistem DarsGo vnese dejansko število osi vlečnega
vozila.
5.1.2.4 Določitev emisijskega razreda vozila EURO
Vsako vozilo, ki je registrirano v sistemu DarsGo, mora imeti
določen emisijski razred vozila EURO. Ustrezni emisijski razred vozila EURO se
določi v postopku registracije vozila in se shrani v sistemu DarsGo. Uslužbenec
na DarsGo servisu iz dokumentov iz drugega odstavka točke 5.1.2.2 tega
splošnega akta razbere ustrezni emisijski razred vozila EURO, ga vnese v sistem
DarsGo in skenira dokazilo.
Vozila, za katera niso na voljo podatki o emisijskem razredu
vozila EURO ali pa ni predloženo ustrezno dokazilo, se razvrstijo v emisijski
razred vozila EURO 0.
Za spreminjanje emisijskega razreda vozila EURO po
registraciji vozila v sistemu DarsGo stranka zahteva spremembo in pošlje
dokazila iz točke 5.1.2.2 tega splošnega akta:
-       
po elektronski pošti na naslov ccs@darsgo.si ali
-       
po pošti na naslov DARS d. d., Center cestninskega sistema, Dunajska 7,
1000 Ljubljana.
Center cestninskega sistema (v nadaljnjem besedilu: CCS) potrdi
ustreznost poslanih dokazil najpozneje v 30 dneh od prejema. Naprava DarsGo
stranko pri vožnji skozi točko cestninjenja z zvočnim signalom (štirje zvočni
signali) opozori, naj se z napravo DarsGo oglasi na prvem DarsGo servisu za
dokončno ureditev spremenjenega emisijskega razreda vozila EURO. Po ureditvi
spremembe emisijskega razreda vozila EURO na DarsGo servisu se začne
obračunavati ustrezna višina cestnine v skladu s cenikom cestnine.
Če se pri preverjanju dokumentov ugotovi, da predložena
dokazila o emisijskem razredu vozila EURO niso ustrezna, se stranko obvesti in
račun vozila uvrsti na stop listo. Naprava DarsGo na točki cestninjenja opozori
voznika z zvočnim signalom (štirje zvočni signali), da je uvrščena na stop
listo. Če je naprava DarsGo uvrščena na stop listo, je stranka obravnavana kot
kršitelj pravil o cestninjenju in je v prekrškovnem postopku cestninskega
nadzora. V tem primeru se račun stranke za vse že opravljene vožnje obremeni za
znesek cestnine, kot da bi imelo emisijski razred vozila EURO, ki je razviden
iz dokumentov. Če iz dokumentov emisijski razred vozila EURO ni razviden, se do
določitve ustreznega emisijskega razreda vozila EURO račun stranke obremeni za
znesek cestnine, kot da bi vozilo imelo emisijski razred vozila EURO 0.
Če je prvotno dodeljeni emisijski razred vozila EURO nižji od
dejanskega, se preplačilo cestnine za obdobje registriranega nižjega
emisijskega razreda vozila EURO ne vrača.
V vsakem primeru spreminjanja emisijskega razreda vozila EURO
je treba obiskati DarsGo servis in predložiti napravo DarsGo, da se nanjo
zapiše emisijski razred vozila EURO.
5.1.3 Postopek registracije stranke in vozila na spletnem
portalu www.darsgo.si
Postopek registracije stranke in vozila je enak kakor pri
registraciji na DarsGo servisu, pri čemer stranka sama zagotovi naslednje
podatke in jih vpiše na spletni portal www.darsgo.si:
-       
pravni subjekt: ime, naslov, davčna številka;
-       
fizična oseba: ime, priimek, naslov;
-       
vozilo: registrska številka vozila, število osi vlečnega vozila,
emisijski razred vozila EURO.
V postopku registracije vozila na spletnem portalu
www.darsgo.si lahko stranka skenirano ali fotografirano prometno dovoljenje in
dokazilo o emisijskem razredu vozila EURO naloži v sistem DarsGo. Za vozila,
registrirana v Republiki Sloveniji, zadošča, da stranka naloži samo skenirano
ali fotografirano prometno dovoljenje.
Ko se stranka registrira na spletnem portalu www.darsgo.si in
registrira vsa vozila, za katera želi pridobiti naprave DarsGo, lahko natisne
potrdilo, s katerim na katerem koli DarsGo servisu po plačilu stroška izdaje
naprave DarsGo v višini, ki je določena v ceniku cestnine, prevzame napravo
DarsGo.
Če želi stranka prevzeti naprave DarsGo na katerem od DarsGo
servisov in dokumentov ni naložila že ob registraciji na spletnem portalu,
dokumente predloži na DarsGo servisu.
Če želi stranka s sedežem v Evropski uniji naprave DarsGo
prejeti po pošti, skenirane dokumente naloži na spletnem portalu www.darsgo.si
in plača strošek izdaje naprave DarsGo s kreditno ali debetno kartico. Strankam
s sedežem zunaj Evropske unije je mogoče naprave DarsGo poslati po pošti, če
jih želijo prejeti na naslov v Evropski uniji.
5.1.3.1 Preverjanje dokazila o emisijskem razredu vozila EURO
Pravilnost določitve emisijskega razreda vozila EURO se preverja
v CCS. Če je na podlagi dokumentov, ki jih je predložila stranka, mogoče
potrditi določen emisijski razred vozila EURO, je preverjanje dokazil končano
in določeni emisijski razred vozila EURO se dokončno potrdi v sistemu DarsGo.
Če so predloženi dokumenti, ki jih je predložila stranka,
napačni, neberljivi ali nepopolni, DARS, d. d., zahteva dopolnitev manjkajoče
oziroma nepopolne dokumentacije.
5.2 Pridobitev naprave DarsGo
Po končani registraciji stranke in vozila lahko stranka
pridobi napravo DarsGo na DarsGo servisu ali po pošti, če je bila registracija
vozila opravljena na spletnem portalu www.darsgo.si.
Po prijavi v sistem DarsGo in pred prevzemom oziroma ob
prevzemu vsake naprave DarsGo stranka plača strošek izdaje naprave DarsGo, ki
je določen v ceniku cestnine.
Naprava DarsGo se izda samo za vozilo, ki je pravilno
registrirano za uporabo sistema DarsGo in so zanjo plačani stroški izdaje.
Naprava DarsGo ni prenosljiva med vozili in mora biti nameščena v vozilu, za
katero je bila izdana.
Po izvedeni registraciji stranke in vozila ter izdaji naprave
DarsGo stranka prejme pristopno izjavo, na kateri preveri in s podpisom potrdi,
da:
-       
so vsi navedeni podatki o stranki pravilni;
-       
se registrska številka vozila ujema z registrsko številko vozila,
zapisano na pristopni izjavi in s tem na napravi DarsGo;
-       
se dejansko število osi vlečnega vozila ujema s številom osi na
pristopni izjavi;
-       
se dodeljeni emisijski razred vozila EURO na izjavi ujema z dejanskim
emisijskim razredom vozila EURO, ki ga je prijavila stranka in je razviden iz
dokazil.
Če stranka ob prevzemu naprave DarsGo in predaji pristopne
izjave ali kadar koli pozneje ugotovi, da ima njeno vozilo dodeljen nepravilen
emisijski razred vozila EURO, napačno registrsko številko vozila, napačno
število osi vlečnega vozila ali da je nastala kakršna koli napaka pri podatkih
o stranki, mora takoj zahtevati dodelitev pravih podatkov:
1.     
na DarsGo servisu, če je bila napaka ugotovljena ob prevzemu;
2.     
v CCS ob pozneje odkriti napaki ali po prevzemu naprave DarsGo po pošti:
- 
po elektronski pošti: ccs@darsgo.si,
- 
po navadni pošti: DARS, d. d., Center cestninskega sistema, Dunajska 7,
1000 Ljubljana,
- 
po telefaksu: + 386 1 518 8 320,
- 
po telefonu: + 386 1 518 8 454.
5.2.1 Kraja, izguba, najdba in uvrstitev naprave DarsGo na stop
listo
Stranka obvesti klicni center cestnine DARS, d. d., o kraji
ali izgubi naprave DarsGo na telefonsko številko + 386 1 518 8 350 ali
elektronski naslov info@darsgo.si. Pri tem navede registrsko številko in enotno
številko računa vozila pri posamezni stranki (v nadaljnjem besedilu: ŠOR). Ob
prijavi kraje ali izgube naprave DarsGo se ta uvrsti na stop listo. S tako
napravo DarsGo ni več mogoče plačevati cestnine.
Na zahtevo stranke se lahko za vozilo, za katero je bila
stranki naprava DarsGo že izdana, izda nova naprava DarsGo, za katero se plača
strošek izdaje druge naprave DarsGo. V tem primeru se prva izdana naprava
uvrsti na stop listo.
Če se ukradena ali izgubljena naprava DarsGo najde, jo je
mogoče spet aktivirati, če za isto vozilo še ni bila izdana nova naprava
DarsGo. Ponovno aktiviranje se ureja v CCS ob navedbi identifikacijske številke
naprave DarsGo in ŠOR. Če se ukradena ali izgubljena naprava DarsGo najde po
izdaji nove naprave DarsGo, je treba najdeno (staro) napravo DarsGo vrniti po
pošti na naslov DARS, d. d., Center cestninskega sistema, Dunajska 7, 1000
Ljubljana ali osebno na DarsGo servisu.
5.3 Plačilo cestnine
Pred začetkom uporabe sistema DarsGo je treba zagotoviti ustrezno
finančno kritje za plačilo cestnine. Cestnino je mogoče plačevati z
dobroimetjem na računu vozila (v nadaljnjem besedilu: predplačniški način
plačevanja cestnine) ali s poznejšim plačilom na podlagi računa (v nadaljnjem
besedilu: poplačniški način plačevanja cestnine).
5.3.1 Predplačniško plačevanje cestnine
Pred začetkom uporabe naprave DarsGo je treba na račun vozila
vplačati dobroimetje.
Dobroimetje je mogoče vplačati:
1.     
na DarsGo servisu (gotovina, kreditna, debetna ali bencinska kartica)
ali
2.     
na spletnem portalu www.darsgo.si:
- 
z izdelavo ponudbe in nakazilom denarja na transakcijski račun družbe
DARS, d. d., ki je naveden na ponudbi, ali
- 
s plačilom s kreditno ali debetno kartico.
Seznam kreditnih, debetnih in bencinskih kartic, s katerimi
je mogoče predplačniško plačevanje cestnine, je objavljen na spletnem portalu
www.darsgo.si.
Pri uporabi cestninskih cest se stanje na računu vozila zniža
za cestnino, ki jo je treba plačati za vsak prevoženi cestninski odsek. Ko se
stanje dobroimetja na računu vozila zniža pod določeno mejo, ki jo lahko vsaka
stranka določi tudi sama na spletnem portalu www.darsgo.si (vendar ne nižje od
25,00 eura), naprava DarsGo pri vožnji skozi točko cestninjenja z zvočnim
signalom (dva zvočna signala) voznika opozori, da je stanje na računu vozila še
pozitivno, vendar se približuje 0,00 eura, zato je za nadaljevanje vožnje po
cestninski cesti treba vplačati novo dobroimetje.
Če dobroimetja na računu vozila ni ali če višina dobroimetja
na računu vozila ne zadostuje za plačilo cestnine za prevoženi cestninski
odsek, se ob vožnji skozi točko cestninjenja plačilo cestnine ne izvede ali se
izvede le delno plačilo. Naprava DarsGo z zvočnim signalom (štirje zvočni
signali) voznika opozori, da plačilo cestnine ni bilo izvedeno ali ni bilo izvedeno
v celoti. Voznik mora obiskati prvi DarsGo servis v smeri vožnje in plačati
neplačano cestnino ter vplačati potrebno dobroimetje za nadaljevanje vožnje po
cestninski cesti.
Če stranka vplača dobroimetje z bencinsko kartico na DarsGo
servisu, prejme potrdilo o finančni transakciji, račun pa dobi od izbranega
izdajatelja bencinske kartice pod pogoji in v rokih, ki jih določa izdajatelj
bencinske kartice. Ob vplačilu dobroimetja z gotovino, kreditno ali debetno
kartico stranka prejme račun na DarsGo servisu.
5.3.1.1 Veljavnost dobroimetja
Dobroimetje in račun vozila sta veljavna dve leti od zadnjega
vplačila oziroma dve leti od zadnje uporabe posamezne naprave DarsGo. Računa
vozila, ki mu je potekla veljavnost, ni mogoče ponovno aktivirati in tudi ne zahtevati
vračila dobroimetja, ki je ostalo na tem računu.
5.3.2 Poplačniško plačevanje cestnine
Pri poplačniškem plačevanju cestnine je mogoče cestnino
plačevati:
-       
v povezavi računa vozila z bencinsko kartico ali
-       
s sklenitvijo pogodbe o odloženem načinu plačila cestnine z družbo DARS,
d. d.
5.3.2.1 Poplačniško plačevanje cestnine v povezavi z bencinsko
kartico
Stranka lahko na DarsGo servisu bencinsko kartico poveže z
računom vozila ob prvi registraciji vozila v sistem DarsGo, ali kadar koli
pozneje spremeni predplačniški račun vozila v poplačniški, ali zamenja
bencinsko kartico za poplačniško plačevanje cestnine z drugo bencinsko kartico.
Pred povezavo naprave DarsGo in bencinske kartice v
poplačniško plačevanje cestnine uslužbenec na DarsGo servisu preveri veljavnost
bencinske kartice. Prav tako preveri, ali je na računu strankinega vozila
negativno stanje, ki ga mora stranka poravnati pred prehodom na poplačniško
plačevanje cestnine. Če je povezava dovoljena, se tudi izvede. Za obračunano
cestnino stranka prejme račun od izdajatelja bencinske kartice v skladu s
pogoji poslovanja izdajatelja kartice.
Če je bencinska kartica stranke uvrščena na stop listo
izdajatelja bencinske kartice, se naprava DarsGo, s katero je povezana
bencinska kartica, uvrsti na stop listo sistema DarsGo. Naprava DarsGo pri
vožnji skozi točko cestninjenja voznika opozori z zvočnim signalom (štirje
zvočni signali). V tem primeru se stranka ustavi na prvem DarsGo servisu in
vplača dobroimetje na račun vozila ali ga poveže z drugo bencinsko kartico.
Seznam bencinskih kartic, s katerimi je mogoče povezati račun
vozila, je objavljen na spletnem portalu www.darsgo.si, informacije o tem pa je
mogoče dobiti tudi v klicnem centru na telefonski številki + 386 1 518 8 350 in
na DarsGo servisih.
5.3.2.2 Poplačniško plačilo cestnine s sklenitvijo pogodbe o
odloženem plačevanju cestnine z družbo DARS, d. d.
Ob sklenitvi pogodbe o odloženem plačevanju cestnine se
celoten postopek ureja v CCS.
V tem primeru se za poravnavanje obveznosti stranke za mesečno
porabo cestnine in drugih storitev (npr. strošek izdaje naprave DarsGo) sklene
pogodba o odloženem plačevanju cestnine med stranko in družbo DARS, d. d.
Stranke, ki morajo družbi DARS, d. d., po podpisu pogodbe o odloženem
plačevanju cestnine dostaviti bančno garancijo, morajo zagotoviti, da ima
bančna garancija rok veljavnosti enak veljavnosti pogodbe in še 90 dni po
prenehanju pogodbe. Po preteku začetnih dveh let lahko družba DARS, d. d.,
pogodbo s stranko podaljša brez bančne garancije, če je izkazana ustrezna
plačilna disciplina stranke in če ima nadpovprečno bonitetno oceno. V
nasprotnem primeru se bančna garancija še vedno zahteva. Družba DARS, d. d.,
stranki po tako sklenjeni pogodbi mesečno zaračunava cestnino za preteklo
obračunsko obdobje.
Če stranka računa ne poravna v roku, se vse naprave DarsGo,
ki so vezane na pogodbo, uvrstijo na stop listo. Voznik je pri vožnji skozi
točke cestninjenja z zvočnim signalom (štirje zvočni signali) opozorjen, da je
posamezna naprava DarsGo uvrščena na stop listo. Voznik mora na prvem DarsGo
servisu v smeri vožnje vplačati dobroimetje z gotovino, bencinskimi, kreditnimi
ali debetnimi karticami. Take naprave DarsGo na DarsGo servisu ne bo mogoče
povezati z bencinsko kartico za poplačniški način plačevanja cestnine. Po
poravnavi dolgovanih obveznosti za preteklo obdobje se vse naprave DarsGo, ki
so bile v poplačniškem plačevanju cestnine na podlagi pogodbe o odloženem
plačevanju cestnine, lahko ponovno aktivirajo v poplačniškem plačevanju
cestnine. Ponovno aktiviranje mora stranka zahtevati s pisno zahtevo, ki jo
pošlje po navadni pošti na naslov DARS, d. d., Center cestninskega sistema,
Dunajska 7, 1000 Ljubljana, ali po elektronski pošti na naslov ccs@darsgo.si.
5.4 Plačilo cestnine za nazaj in plačilo cestnine vnaprej
Cestninski zavezanec, ki vstopi v Republiko Slovenijo
neposredno na cestninsko cesto z vozilom, ki še ni opremljeno z napravo DarsGo,
lahko za njeno pridobitev pelje do prvega DarsGo servisa. Cestninski zavezanec
na prvem mogočem DarsGo servisu registrira stranko in vozilo, pridobi napravo
DarsGo, plača cestnino za nazaj in zagotovi finančno kritje za nadaljnje
plačevanje cestnine.
Plačilo cestnine za nazaj je potrebno, tudi če stranka
ugotovi, da:
-       
je cestninsko cesto uporabljala s prenizko nastavljenim številom osi na
napravi DarsGo ali
-       
ji je med vožnjo naprava DarsGo prenehala delovati.
Stranko, ki ni registrirana v sistemu DarsGo, nima naprave
DarsGo in jo ustavijo pri cestninskem nadzoru, cestninski nadzornik registrira
v sistem DarsGo in napoti na DarsGo servis, kjer pridobi napravo DarsGo. Pri
tem plača tudi cestnino za nazaj. Če stranka ne pridobi naprave DarsGo in jo
cestninski nadzor spet ustavi, plača cestnino za nazaj pri cestninskem
nadzorniku.
Stranka, ki namerava prenehati uporabljati cestninsko cesto,
lahko vrne napravo DarsGo preden zapusti cestninsko cesto, tako da pelje do
zadnjega DarsGo servisa na cestninski cesti pred izvozom, na katerem namerava
zapustiti cestninsko cesto, ter vnaprej plača cestnino za prevoženo razdaljo od
DarsGo servisa do izstopa s cestninske ceste, ki ga navede ob vračilu naprave
DarsGo. Če stranka ne zapusti cestninske ceste na izvozu, ki ga je navedla ob
vračilu naprave DarsGo, in jo ustavijo pri cestninskem nadzoru, ji cestninski
nadzornik zaračuna cestnino za neplačano prevoženo razdaljo.
5.5 Spreminjanje podatkov o stranki in vozilu
Ob registraciji stranke se v sistemu DarsGo shranijo podatki,
ki so bili zahtevani v postopku registracije, kot je določeno v točkah 5.1.2 in
5.1.3 tega splošnega akta.
Stranka družbo DARS, d. d., obvesti o vsakršni spremembi
shranjenih podatkov o stranki oziroma vozilu, takoj ko sprememba nastane ali
najpozneje pred naslednjo uporabo cestninske ceste. O spremembi podatkov o
stranki (ime, naslov, davčna številka) in vozilu (registrska številka vozila,
število osi vlečnega vozila in emisijski razred vozila EURO) stranka obvesti
družbo DARS, d. d., in predloži ustrezna dokazila:
-       
po elektronski pošti na naslov ccs@darsgo.si,
-       
po telefaksu na številko + 386 1 518 8 320,
-       
po telefonu na številko + 386 1 518 8 454,
-       
po pošti na naslov DARS d. d., Center cestninskega sistema, Dunajska 7,
1000 Ljubljana.
Če se spremenijo podatki o vozilu, mora stranka, preden z
vozilom s spremenjenimi podatki zapelje v omrežje cestninskih cest v Republiki
Sloveniji, obiskati DarsGo servis in omogočiti vpis spremenjenih podatkov v
napravo DarsGo. Pri tem podpiše in prejme novo pristopno izjavo, prejšnja pa s
tem samodejno preneha veljati.
Če vozilo zamenja registrsko številko vozila, stranka pridobi
novo napravo DarsGo, staro pa vrne. Z zamenjavo registrske številke vozila
stranka vnovič registrira vozilo v sistem DarsGo in plača strošek izdaje
naprave DarsGo, ki je določen v ceniku cestnine.
Če stranka ne poskrbi za pravočasno in pravilno spremembo
podatkov o vozilu iz tretjega odstavka te točke, lahko to povzroči nepravilno
plačevanje cestnine.
DARS, d. d., lahko tudi sam popravi oziroma dopolni podatke,
shranjene v sistemu DarsGo, če neskladnosti odkrije med postopki verifikacije
ali nadzora cestninjenja. To velja zlasti, če voznik ali lastnik vozila ne
izpolnjuje obveznosti takojšnjega sporočanja sprememb podatkov, ki so shranjeni
v sistemu DarsGo. Če gre za spremembo podatkov o vozilu, bo stranka pri vožnji
skozi točko cestninjenja z zvočnim signalom (štirje zvočni signali) obveščena,
da se mora oglasiti na DarsGo servisu, kjer bodo popravljene podatke zapisali
na napravo DarsGo.
5.6 Določila ob spremembi lastnika ali uporabnika vozila
5.6.1 Prodaja in oddaja vozil v najem
5.6.1.1 Prodaja vozila
Če lastnik proda svoje vozilo, za katero je bila izdana
naprava DarsGo, to vrne tako, kot je določeno v točki 3.9 tega splošnega akta.
Če tega ne stori in proda vozilo skupaj z napravo DarsGo, prodajalec odgovarja
za obračun in plačilo morebitnih prihodnjih voženj vozila skozi točke
cestninjenja (v nadaljnjem besedilu: cestninska transakcija) tega vozila s to
napravo DarsGo.
Kupec vozila pred prvo uporabo cestninske ceste izvede novo
registracijo stranke in vozila za uporabo sistema DarsGo in pridobi novo
napravo DarsGo.
5.6.1.2 Oddaja vozila v najem brez naprave DarsGo
Najemnik vozila se registrira za uporabo sistema DarsGo in
pridobi napravo DarsGo. Ob koncu najemnega razmerja najemnik vrne napravo
DarsGo tako, kot je določeno v točki 5.9 tega splošnega akta.
5.6.1.3 Oddaja vozila v najem skupaj s pripadajočo napravo
DarsGo
Oddaja vozila skupaj z napravo DarsGo je mogoča, pri čemer
najemodajalec odgovarja za morebitno neplačano cestnino s tem vozilom in to
napravo DarsGo.
5.7 Preizkusne registrske tablice
Vozila s preizkusnimi registrskimi tablicami se za vožnjo po
cestninskih cestah registrirajo v sistemu DarsGo in pridobijo napravo DarsGo.
Pri registraciji vozila iz prejšnjega odstavka v sistem
DarsGo se predložita naslednja dokumenta:
-       
dovoljenje za preizkusno vožnjo, v katerem sta vpisana identifikacijska
številka vozila (številka VIN), in čas njegove veljavnosti;
-       
potrdilo o skladnosti vozila ali certifikat ES o skladnosti (COC).
Ko to vozilo pridobi registrsko tablico, se stranka z napravo
DarsGo oglasi na DarsGo servisu, kjer se na napravo DarsGo zapiše pravilna
registrska številka vozila.
Pri trajnih preskusnih tablicah se v sistemu DarsGo za tako
tablico zapiše emisijski razred vozila EURO 0.
5.8 Prenos registrskih tablic na drugo vozilo
Pri prenosu registrske tablice z enega vozila na drugo za
vozila iz držav, kjer je to dovoljeno, oziroma pri prenosu registrskih tablic z
izbrano oznako je ob vsakokratnem prenosu take tablice na drugo vozilo treba
urediti spremembo registracije vozila za uporabo sistema DarsGo z obvestilom
družbe DARS, d. d., na elektronski naslov ccs@darsgo.si ali tel. št. + 386 1
518 8 454.
5.8.1 Menjalne registrske tablice (velja za vozila, registrirana
v državah, kjer je to omogočeno)
Vozila, ki jim je bila dodeljena menjalna registrska tablica,
se uvrstijo v emisijski razred vozila EURO tistega vozila, ki se razvršča v
najnižji emisijski razred vozila EURO. V sistem DarsGo se vpiše število osi
vlečnega vozila z najmanjšim številom osi.
5.9 Vračilo naprave DarsGo in vračilo preostalega
dobroimetja
Vračilo naprave DarsGo ali vračilo neporabljenega dobroimetja
na zahtevo stranke se šteje za odjavo iz sistema DarsGo.
Naprava DarsGo se lahko vrne na DarsGo servisu ali po pošti
na naslov DARS, d. d., Center cestninskega sistema, Dunajska 7, 1000 Ljubljana.
Če naprava DarsGo zaradi kraje ali izgube ni več na voljo, na
računu vozila pa je še neporabljeno dobroimetje, stranka zahteva njegovo
vračilo s pisno vlogo, ki jo pošlje v CCS na elektronski naslov ccs@darsgo.si
ali po pošti na naslov DARS d. d., Center cestninskega sistema,
Dunajska 7, 1000 Ljubljana.
Pred pošiljanjem naprave DarsGo po pošti ali med prevozom po
cestninski cesti je treba preprečiti izmenjavo podatkov med napravo DarsGo in
napravami za izvajanje cestninjenja. Zato je treba napravo DarsGo najmanj
trikrat oviti z aluminijasto folijo. Če stranka tako ne prepreči izmenjave
podatkov, se obračunana cestnina ne vrača.
Če je ob vračilu naprave DarsGo na računu vozila še
neporabljeno dobroimetje, se to vrne stranki, pri čemer se poračunajo še
morebitne terjatve in strošek postopka vračila, ki je določen v ceniku
cestnine. Dobroimetje se na račun stranke vrne le, če:
-       
stranka sporoči ime pravnega subjekta/ime in priimek, naslov, poštno
številko, ime banke, številko transakcijskega računa(IBAN), kodo banke SWIFT
(BIC);
-       
neporabljeno dobroimetje presega znesek stroška postopka vračila
dobroimetja, ki je določen v ceniku cestnine;
-       
je bilo dobroimetje ob vložitvi zahtevka še veljavno (dve leti od dneva
zadnjega vplačila dobroimetja oziroma od dneva zadnje uporabe posamezne naprave
DarsGo).
Če stranka sporoči napačne podatke iz prve alineje prejšnjega
odstavka in s tem družbi DARS, d. d., povzroči dodatne stroške plačilnega
prometa, se ti zaračunajo stranki. Strošek obdelave vračila se določi v ceniku
upravljavca cestninskih cest, ki ga upravljavec cestninskih cest objavi na
svoji spletni strani.
6. Naprava DarsGo
6.1 Opis delovanja naprave DarsGo
Za uporabo sistema DarsGo je obvezna uporaba naprave DarsGo.
Naprava DarsGo je last družbe DARS, d. d., in je stranki dana v uporabo.
Naprava DarsGo je prikazana na sliki 2.
Slika 2: Naprava DarsGo
Uporabnik naprave DarsGo je odgovoren za skrbno in pravilno
ravnanje z njo. Zlasti niso dovoljene nobene spremembe naprave DarsGo (npr.
odpiranje ali barvanje ohišja, pisanje nanjo) in poškodbe ali uničenje črtne
kode oziroma identifikacijske številke naprave DarsGo. Ob morebitnih namernih
poškodbah naprave DarsGo ali poškodbah zaradi malomarnosti DARS, d. d., stranki
izda drugo napravo DarsGo in ji zaračuna strošek izdaje druge naprave DarsGo na
zahtevo stranke v skladu s cenikom cestnine.
6.2 Uporaba naprave DarsGo
6.2.1 Namestitev naprave DarsGo v vozilo
Napravo DarsGo je treba namestiti v vozilo, za katero je bila
naprava izdana. Pri tem je treba upoštevati navodila za namestitev, ki so
priložena vsaki napravi DarsGo ob njeni izdaji in so objavljena na spletnem
portalu www.darsgo.si.
Pri vozilih, ki imajo metalizirana stekla ali stekla, ki
zaradi kakršnega koli razloga ne prepuščajo mikrovalov, ali naprave DarsGo na
vetrobransko steklo vozila ni mogoče namestiti iz katerega koli drugega
razloga, se naprava DarsGo lahko vstavi v vodoodporno ohišje, ki se namesti na
zunanji del kabine vozila. Informacije glede takšne namestitve naprave DarsGo
stranka dobi pri družbi DARS, d. d., po telefonski številki +386 1 518 8 350
ali na elektronskem naslovu info@darsgo.si.
6.2.2 Pravilna uporaba naprave DarsGo
Ob izdaji naprave DarsGo se nastavi dejansko število osi
vlečnega vozila. Voznik pred začetkom vsake vožnje preveri nastavljeno število
osi vozila oziroma skupine vozil in po potrebi spremeni nastavitev.
6.2.2.1 Nastavitev pravilnega števila osi vozila oziroma skupine
vozil
Na napravi DarsGo je treba nastaviti pravilno število osi
vozila za vsako vožnjo po cestninski cesti. Če se število osi spremeni, mora
voznik ustrezno spremeniti nastavljeno število osi vozila ali skupine vozil. Za
določitev ustreznega števila osi je bistveno dejansko število osi vlečnega
vozila skupaj s številom osi priklopnega vozila.
Navodila za nastavitev števila osi vozila oziroma skupine
vozil so priložena vsaki napravi DarsGo ob njeni izdaji in objavljena na
spletnem portalu www.darsgo.si.
Če voznik iz katerega koli razloga nastavi večje število osi
od dejanskega, zaradi česar se obračuna višja cestnina, ni upravičen do vračila
preveč plačane cestnine.
6.2.2.2 Preverjanje nastavljenega števila osi
Nastavljeno število osi se preveri s kratkim pritiskom na
tipko na napravi DarsGo. Pri številki, ki označuje nastavljeno število osi,
posveti lučka.
6.2.2.3 Signali naprave DarsGo ob vožnjah vozil skozi točke
cestninjenja
Pri vsaki vožnji skozi točko cestninjenja naprava DarsGo
zvočno opozori voznika z zvočnimi signali, kot je prikazano na sliki 3.
Slika 3: Signali naprave DarsGo ob vožnjah vozil
skozi točke cestninjenja
Zvočni signali naprave DarsGo pomenijo:
-       
en zvočni signal: cestninska transakcija je uspešno izvedena (na podlagi
nastavljenega števila osi in shranjenega emisijskega razreda vozila EURO);
-       
dva zvočna signala: cestninska transakcija je uspešno izvedena (na
podlagi nastavljenega števila osi in shranjenega emisijskega razreda vozila
EURO), stranka mora obiskati prvi DarsGo servis v smeri vožnje, kjer prejme
informacije, kaj je treba urediti (npr. nizko stanje dobroimetja na računu
vozila, zamenjava naprave DarsGo);
-       
štirje zvočni signali: cestninska transakcija ni izvedena, na točki
cestninjenja cestnina ni bila plačana. Stranka mora obiskati prvi DarsGo servis
v smeri vožnje, kjer uredi vse potrebno za plačilo neplačane cestnine in njeno
nadaljnje plačevanje.
Če naprava ne odda zvočnega signala, cestnina ni bila plačana
in stranka mora obiskati prvi DarsGo servis v smeri vožnje, kjer uredi vse
potrebno za plačilo neplačane cestnine in nadaljnje plačevanje cestnine.
6.2.2.4 Preverjanje delovanja naprave DarsGo
Status vožnje vozila skozi zadnjo točko cestninjenja je
mogoče preveriti s kratkim pritiskom na tipko. Po tem posveti lučka, označena s
»S«, v barvi, ki prikaže status vožnje vozila skozi točko cestninjenja:
-       
zelena lučka: vožnja vozila skozi točko cestninjenja je v redu;
-       
rumena lučka: vožnja vozila skozi točko cestninjenja je v redu, vendar
je treba obiskati DarsGo servis;
-       
rdeča lučka: vožnja vozila skozi točko cestninjenja ni v redu,
takoj je treba obiskati prvi DarsGo servis v smeri vožnje;
-       
brez svetlobnega signala: vožnja vozila skozi točko cestninjenja ni v
redu, takoj je treba obiskati prvi DarsGo servis v smeri vožnje.
Hkrati z lučko, označeno s »S«, posveti tudi lučka z
nastavljenim številom osi, s katerim je bila opravljena zadnja vožnja vozila skozi
točko cestninjenja, če po vožnji vozila skozi zadnjo točko cestninjenja število
nastavljenih osi ni bilo spremenjeno. Shema preverjanja delovanja naprave
DarsGo je prikazana na sliki 4.
Slika 4: Shema preverjanja delovanja naprave
Tehnično ustreznost delovanja naprave DarsGo je mogoče
preveriti s pritiskom na tipko na napravi DarsGo. Svetlobni signali naprave
DarsGo dajo informacijo o nastavitvi števila osi vozila ali skupine vozil
oziroma v primeru pravilne komunikacije z obcestnimi napravami tudi informacijo
o pravilnosti zadnje transakcije (npr. o uvrstitvi naprave DarsGo na stop
listo, prenizkem stanju dobroimetja na računu vozila). O tem je voznik obveščen
tudi z različnimi zvočnimi signali naprave DarsGo med vožnjo skozi točko
cestninjenja.
6.3 Uporabnost naprave DarsGo
Če naprava DarsGo preneha delovati iz razlogov, za katere ni
odgovorna stranka ali tretja oseba, za katero je odgovorna stranka, DARS, d.
d., tako napravo brezplačno nadomesti z novo.
Če je za nedelovanje ali nepravilno delovanje naprave DarsGo
odgovorna stranka ali tretja oseba, za katero je odgovorna stranka, mora
stranka plačati strošek izdaje druge naprave DarsGo v skladu s cenikom
cestnine.
DARS, d. d., lahko od stranke kadar koli zahteva vračilo in
zamenjavo naprave DarsGo.
6.3.1 Vpoklic naprave DarsGo
Pred potekom uporabnosti naprave DarsGo bo stranka obveščena,
da je napravo treba vrniti in jo nadomestiti z novo. Naprava DarsGo bo o
potrebni zamenjavi z zvočnim signalom obvestila voznika (dva zvočna signala),
naj se oglasi na DarsGo servisu in napravo zamenja. Neupoštevanje zahtev
vpoklica povzroči uvrstitev naprave DarsGo na stop listo in posledično
neplačilo cestnine.
6.3.2 Uvrstitev naprave DarsGo na stop listo
DARS, d. d., lahko ob tehničnih pomanjkljivostih oziroma ob
ugotovitvi nepravilnosti v zvezi s plačevanjem cestnine napravo DarsGo uvrsti
na stop listo, pri čemer ta voznika o uvrstitvi na stop listo ob vožnji vozila
skozi točko cestninjenja opozori z zvočnim signalom (štirje zvočni signali).
Tako zvočno opozorilo pomeni, da mora voznik obiskati prvi DarsGo servis v
smeri vožnje in odpraviti pomanjkljivosti oziroma nepravilnosti v zvezi s
plačilom cestnine.
Če cestnina ni plačana, se naprava DarsGo uvrsti na stop
listo. V vseh primerih uvrstitve naprave DarsGo na stop listo mora stranka
obiskati DarsGo servis ali pridobiti informacijo o vzroku za uvrstitev na stop
listo v klicnem centru na telefonski številki + 386 1 518 8 350 ali
elektronskem naslovu info@darsgo.si in odpraviti vzrok za neskladnost. Po
poteku uporabnosti oziroma uvrstitvi naprave DarsGo na stop listo s to napravo
ni mogoče izvajati cestninskih transakcij.
Uvrstitve naprave DarsGo na stop listo se lahko izvedejo tudi
ob prijavi izgube ali kraje naprave DarsGo, kot je opisano v točki 5.2.1 tega
splošnega akta, in ob vračilu naprave DarsGo, kot je opisano v točki 3.9 tega
splošnega akta. Na pisno zahtevo stranke se naprava DarsGo uvrsti na stop listo
in s tako napravo ni več mogoče plačevati cestnine. Na stop listo se uvrsti
najpozneje v dveh urah po potrditvi prejema prijave.
6.4 Zamenjava naprave DarsGo
Napravo DarsGo je mogoče zamenjati kadar koli osebno na vseh
DarsGo servisih ali jo poslati po pošti na naslov DARS, d. d., Center
cestninskega sistema, Dunajska 7, 1000 Ljubljana. Pred pošiljanjem po pošti ali
med prevozom po cestninski cesti je treba preprečiti izmenjavo podatkov med
napravo DarsGo in napravami za izvajanje cestninjenja. To stranka izvede tako,
da napravo DarsGo vsaj trikrat ovije z aluminijasto folijo. Če ne poskrbi za
preprečitev izmenjave podatkov med napravo DarsGo in napravami za izvajanje
cestninjenja, se morebitne cestninske transakcije oziroma plačila, nastala med
prevozom z vozilom, ki se ne cestnini, ne povrnejo.
6.5 Prevoz naprav DarsGo brez obveznosti plačila
cestnine
Na DarsGo servisu stranka prejme delujočo napravo DarsGo, ki
je v mirovanju, dokler je s pritiskom na gumb ne aktivira. Če je naprava DarsGo
v mirovanju, ne izmenjuje podatkov z napravami za izvajanje cestninjenja na
točkah cestninjenja in cestnina se ne zaračunava.
Po aktivaciji (prvi pritisk na gumb) naprava DarsGo deluje. V
tem primeru se pri prehajanju skozi točke cestninjenja izvaja cestninjenje
glede na nastavljena merila. Če cestninjenje ni potrebno (npr. prevoz naprave
DarsGo v osebnem vozilu, prevzem več naprav DarsGo za potrebe stranke, vračilo
po pošti), je treba pri taki napravi onemogočiti izmenjavo podatkov z napravami
za izvajanje cestninjenja. Takrat je treba napravo DarsGo vsaj trikrat oviti z
aluminijasto folijo.
Če se napravi DarsGo, kadar ni obveznosti plačila cestnine,
ne onemogoči izmenjava podatkov z napravami za izvajanje cestninjenja, sistem
DarsGo samodejno izvede cestninsko transakcijo. V takem primeru stranka ni
upravičena do vračila plačane cestnine.
7. Informacije o plačilih in zaračunavanje
7.1 Podatki o posameznih cestninskih transakcijah
Podatki o posameznih cestninskih transakcijah in zaračunani
cestnini glede na prevoženo razdaljo za vsako vozilo so na voljo 90 dni od
objave potrdila o vožnjah vozila skozi točke cestninjenja za pretekli mesec na
uporabniškem delu spletnega portala www.darsgo.si vsake stranke in so stranki
na voljo brezplačno.
Stranka lahko vloži reklamacijo na zaračunani znesek cestnine
najpozneje pet delovnih dni pred potekom roka hrambe podatkov o posamezni
vožnji vozil skozi točke cestninjenja, določenega v prejšnjem odstavku, tako da
jo pošlje na elektronski naslov ccs@darsgo.si.
Stranka lahko dobi natisnjeno in potrjeno potrdilo o vožnjah
vozila skozi točke cestninjenja, ki se izda na njeno zahtevo, če pošlje zahtevo
v CCS na elektronski naslov ccs@darsgo.si in plača storitev tiskanja potrdila,
določeno v ceniku cestnine.
7.2 Poznejše obračunavanje cestnine oziroma premoščanje
vrzeli
DARS, d. d., lahko v primerih, ko se pri prevozu točke
cestninjenja cestninjenje ni izvedlo, stranka pa je naredila vse, da bi se
lahko izvedlo, in ob izpadu delovanja naprav za cestninjenje na cestninski
točki samodejno pozneje obračuna neplačano cestnino.
Poznejši obračun cestnine se izvede, samo če stranka
uporablja cestni odsek, za katerega je predpisano plačevanje cestnine, ne da bi
bila cestninska transakcija uspešno izvedena, čeprav je stranka v vozilu imela
nameščeno delujočo napravo DarsGo s pravilno nastavljenim številom osi.
Cestnina, ki jo je treba obračunati za manjkajoči cestninski odsek, mora
ustrezati neplačani cestnini za cestninski odsek v času manjkajoče cestninske
transakcije. To enako velja za poznejši obračun v predplačniškem in
poplačniškem načinu plačevanja cestnine.
III. CESTNINJENJE Z ELEKTRONSKO VINJETO
8. Kratek opis sistema elektronske vinjete
Plačevanje cestnine glede na določen čas uporabe cestninske
ceste se izvaja za vozila do 3.500 kg NDM in se opravi z nakupom elektronske
vinjete za ustrezni cestninski razred pred začetkom uporabe cestninske ceste.
Elektronska vinjeta je na registrsko označbo in državo
registracije vozila do 3.500 kg NDM vezana časovno omejena pravica do uporabe
cestninske ceste. Vsaka elektronska vinjeta dobi svojo edinstveno
identifikacijsko oznako v numerični obliki, ki se zapiše v sistem elektronske
vinjete. Identifikacijska oznaka elektronske vinjete vsebuje podatek o vrsti
elektronske vinjete, njenem cestninskem razredu in zaporedni številki njene
izdaje.
9. Obveznost plačila cestnine (nakupa elektronske
vinjete)
Veljavna elektronska vinjeta za ustrezen cestninski razred je
pogoj za uporabo katere koli cestninske ceste v Republiki Sloveniji z vozilom
do 3.500 kg NDM, v času njene veljavnosti pa lahko stranka neomejeno uporablja
vse cestninske ceste in njihove odseke.
9.1 Oprostitve plačila cestnine (nakupa elektronske
vinjete)
Cestnina se ne plača za prevoze, določene v zakonu, ki ureja
cestninjenje. Vozila, s katerimi se izvajajo prevozi, za katere se ne
plača cestnina, ne potrebujejo elektronske vinjete, morajo pa biti registrirana
v sistemu elektronske vinjete pred začetkom uporabe cestninske ceste. Pri tem:
-       
organ, ki pri opravljanju svojih nalog uporablja vozila s prednostjo in
vozila za spremstvo, vključno z vozili v spremstvu, iz prve alineje prvega
odstavka 9. člena ZCestn oziroma vozila Slovenske vojske iz druge alineje
prvega odstavka 9. člena ZCestn, pošlje seznam vseh takšnih vozil v
elektronski obliki, kot je določeno v Prilogi 3, ki je sestavni del tega
splošnega akta, Operativnemu centru cestninskega nadzora na elektronski naslov
occn@dars.si, ta pa jih registrira v sistemu elektronske vinjete ali pa organ
registracijo opravi sam na spletnem portalu evinjeta.dars.si;
-       
vozila upravljavca cestninskih cest za opravljanje dejavnosti
vzdrževanja cestninskih cest in dejavnosti cestninjenja iz pete alineje prvega
odstavka 9. člena ZCestn v sistem elektronske vinjete registrira pooblaščena
oseba upravljavca cestninskih cest;
-       
mora tuja vojaška vozila iz tretje alineje prvega odstavka 9. člena
ZCestn napovedati pristojen organ, in sicer z izpolnitvijo obrazca »Najava
prevoza tujih vojaških sil«, kot je določeno v Prilogi 1, ki je sestavni del
tega splošnega akta. Izpolnjeni obrazec se pošlje Operativnemu centru
cestninskega nadzora na elektronski naslov occn@dars.si vsaj 24 ur pred vstopom
tujih vojaških vozil v omrežje cestninskih cest. Po potrditvi Operativnega
centra cestninskega nadzora so vozila registrirana v sistem elektronske vinjete
za čas veljavnosti oprostitve plačila cestnine. Če Operativni center
cestninskega nadzora vlogo zavrne ali je ta vložena prepozno, morajo imeti
vozila za uporabo cestninskih cest veljavno elektronsko vinjeto, prav tako
morajo imeti ta vozila veljavno elektronsko vinjeto, če uporabljajo cestninsko
cesto kadar koli zunaj obdobja, za katero so bila oproščena plačila cestnine;
-       
morajo biti vozila za izvajanje prevozov za opravljanje nalog
humanitarne pomoči prizadetim v miru ali vojni iz četrte alineje prvega
odstavka 9. člena ZCestn vnesena v sistem elektronske vinjete z izpolnitvijo
vloge, kot je določeno v Prilogi 2, ki je sestavni del tega splošnega akta.
Vloga se izpolni na elektronskem obrazcu v okviru spletne trgovine ali se
pošlje na elektronski naslov occn@dars.si ali na telefaks: +386 5 700 25 08. Po
potrditvi Operativnega centra cestninskega nadzora so vozila registrirana v
sistem elektronske vinjete in ne potrebujejo elektronske vinjete za čas
veljavnosti oprostitve plačila cestnine. Če Operativni center cestninskega
nadzora vlogo zavrne ali je ta vložena prepozno, morajo imeti vozila za uporabo
cestninskih cest veljavno elektronsko vinjeto, prav tako morajo imeti ta vozila
veljavno elektronsko vinjeto, če uporabljajo cestninsko cesto kadar koli zunaj
obdobja, za katero so bila oproščena plačila cestnine.
Stranka, ki uveljavlja oprostitev plačila cestnine, sporoči
upravljavcu cestninskih cest po enakem postopku vse spremembe, ki se nanašajo
na posamezno oprostitev plačila cestnine.
10. Nakup elektronske vinjete
Nakup elektronske vinjete je možen v spletni trgovini, na
prodajnih mestih upravljavca cestninskih cest in prodajnih mestih pooblaščenih
prodajalcev elektronskih vinjet.
10.1 Nakup elektronske vinjete v spletni trgovini in
veljavna plačilna sredstva
Nakup elektronske vinjete v spletni trgovini je mogoč za vse
stranke ne glede na državo registracije vozila ali državo, v kateri stranka
prebiva oziroma opravi spletni nakup. Spletni nakup je za vse stranke mogoč s
takojšnjim plačilom s kreditno ali plačilno kartico, elektronsko denarnico ali
storitvijo spletnega pošiljanja in prejemanja elektronskega denarja.
Ponudnike plačilnih sredstev oziroma storitev, s katerimi je
mogoče v spletni trgovini opraviti plačilo za nakup elektronske vinjete,
upravljavec cestninskih cest objavi na svoji spletni strani v okviru spletne
trgovine.
Nakup elektronske vinjete v spletni trgovini je mogoč samo v
eurih.
10.1.1 Nakup elektronske vinjete brez registracije v spletni
trgovini
Za nakup elektronske vinjete ni potrebna spletna registracija
stranke, pogoj za izvedbo nakupa pa je veljaven elektronski naslov, na katerega
stranka pred izvedbo nakupa prejme potrditveno elektronsko sporočilo za
preverjanje pristnosti elektronskega naslova. Po potrditvi elektronskega
naslova je stranka upravičena do uporabe storitev spletne trgovine, vendar le v
okvirih, ki veljajo za neregistrirane stranke.
Neregistrirana stranka lahko v spletni trgovini izvede nakup
elektronske vinjete le s takojšnjim plačilom.
Stranka v postopku nakupa:
-       
izbere cestninski razred, v katerega se uvršča vozilo, za katero želi
kupiti elektronsko vinjeto;
-       
izbere vrsto in obdobje veljavnosti elektronske vinjete;
-       
določi dan začetka veljavnosti elektronske vinjete v skladu s točko 10.5
tega splošnega akta in
-       
vpiše državo registracije vozila, za katero želi kupiti izbrano
elektronsko vinjeto, in njegovo registrsko označbo.
Po končanem vnosu podatkov stranka preveri pravilnost vnosa
in podatke dodatno potrdi. Postopek je mogoče ponoviti za poljubno število
vozil. Po končanem vnosu podatkov se izvede plačilo nakupa z izbranim plačilnim
sredstvom.
Elektronska vinjeta oziroma elektronske vinjete, če stranka
opravlja nakup za več vozil hkrati, se ustvari po potrditvi plačila, račun za
opravljen nakup pa se skupaj s potrdilom o nakupu vsake posamezne elektronske
vinjete pošlje na elektronski naslov, ki ga je stranka uporabila v postopku
nakupa elektronske vinjete.
10.1.2 Nakup elektronske vinjete z registracijo v spletni
trgovini
Z registracijo v spletni trgovini stranka dobi možnost
uporabe dodatnih storitev spletne trgovine. Za registracijo je poleg veljavnega
elektronskega naslova treba vnesti še naslednje podatke:
1.     
za pravno osebo: ime, njen naslov, državo sedeža, davčno številko, ime
in naslov banke s številko transakcijskega računa (v nadaljnjem besedilu: TRR)
in BIC (SWIFT) kodo banke ter kontaktne podatke (ime in priimek odgovorne osebe
in telefonsko številko);
2.     
za fizično osebo: ime in priimek, opcijsko naslov stalnega ali začasnega
bivališča, državo, ime in naslov banke s številko TRR in BIC (SWIFT) kodo banke
ter telefonsko številko.
Postopek nakupa s takojšnjim plačilom je enak kakor za
neregistrirane stranke.
10.1.2.1 Nakup elektronske vinjete po ponudbi
Registrirane stranke lahko opravijo tudi nakup elektronske
vinjete s poznejšim plačilom po ponudbi. Po vnosu zahtevanih podatkov
(cestninski razred vozila, vrsta elektronske vinjete, dan začetka veljavnosti
elektronske vinjete, država registracije in registrska označba vozila) stranka
z izbiro načina plačila po ponudbi prejme na svoj elektronski naslov ponudbo, v
kateri so navedeni podatki za izvedbo plačila (znesek, bančni podatki,
referenca za plačilo, rok plačila). Ko upravljavec cestninskih cest na v
ponudbi navedeni bančni račun pravočasno prejme plačilo in ga ustrezno poveže s
ponudbo, postane elektronska vinjeta veljavna na dan, ki ga je v postopku
nakupa določila stranka. Po oblikovanju identifikacijske oznake elektronske
vinjete prejme stranka na svoj elektronski naslov račun za opravljeni nakup in
potrdilo o nakupu elektronske vinjete.
V ponudbi se samodejno določi rok plačila ponudbe glede na
dan začetka veljavnosti elektronske vinjete, ki ga je določila stranka. Če
plačilo po ponudbi ni izvedeno v roku za plačilo, se ponudba prekliče.
Morebitna vplačana sredstva stranke po preteku veljavnosti ponudbe se,
zmanjšana za stroške upravljavca cestninskih cest za obdelavo vračila, vrnejo
stranki na bančni račun, ki ga navede ob registraciji v spletno trgovino
oziroma na poziv upravljavca cestninskih cest. Za stroške vračila vplačanih
sredstev se lahko stranki izda račun, ki se ji ga pošlje na njen elektronski
naslov, dostopen pa je tudi v njenem profilu v spletni trgovini. Če stroški
obdelave vračila upravljavca cestninskih cest presegajo višino vplačanih
sredstev, se vračilo ne izvede.
Stranka mora pri plačilu ponudbe nakazati točen znesek in pri
nakazilu navesti pravilno referenco za plačilo. V nasprotnem primeru se
elektronska vinjeta po prejemu plačila ne ustvari.
V primeru zaračunavanja stroškov upravljavca cestninskih cest
za izvedbo vračila vplačanih sredstev na bančni račun stranke se strošek
obdelave vračila določi v ceniku upravljavca cestninskih cest, ki je objavljen
na njegovi spletni strani.
V primeru nakupa po ponudbi je prvi mogoči dan začetka
veljavnosti elektronske vinjete pet delovnih dni od oblikovanja ponudbe.
10.1.2.2 Nakup elektronske vinjete za proračunske uporabnike
Postopek nakupa elektronske vinjete za proračunske uporabnike
poteka enako kakor za druge registrirane stranke, pri čemer v primeru nakupa po
ponudbi upravljavec cestninskih cest v skladu z zakonom, ki ureja opravljanje
plačilnih storitev za proračunske uporabnike, izstavi elektronski račun s
30-dnevnim odlogom plačila, ki ne vpliva na začetek veljavnosti tako kupljenih
elektronskih vinjet.
Vse druge omejitve, ki so v tem splošnem aktu določene za
nakup elektronske vinjete po ponudbi, veljajo tudi za proračunske uporabnike.
Pred izdajo elektronskega računa in ustvarjanjem elektronskih vinjet
upravljavec cestninskih cest preveri istovetnost proračunskega uporabnika.
10.1.2.3 Upravljanje elektronskih vinjet v spletni trgovini
Registrirana stranka lahko v svoj uporabniški profil v
spletni trgovini kadar koli doda elektronsko vinjeto, ne glede na način njenega
nakupa, pri čemer se elektronske vinjete, ki jih je stranka pod svojim
uporabniškim imenom kupila v okviru spletne trgovine, v uporabniški profil
dodajo samodejno po končanem nakupu. Za dodajanje druge elektronske vinjete je
treba vnesti identifikacijsko oznako elektronske vinjete, registrsko označbo in
državo registracije vozila, na katero je vezana elektronska vinjeta.
Z dodajanjem elektronske vinjete v svoj profil v spletni
trgovini pridobi registrirana stranka dostop do nekaterih dodatnih storitev,
kot npr. dostop do kopije potrdila o nakupu elektronske vinjete, nastavitve
obveščanja o poteku veljavnosti elektronske vinjete, informacije o možnostih
vlaganja elektronskih zahtevkov v zvezi z elektronsko vinjeto. Seznam dodatnih
storitev je naveden v navodilih za uporabo spletne trgovine, objavljenih na
spletni strani evinjeta.dars.si.
10.2 Nakup elektronske vinjete na fizičnih prodajnih
mestih
Nakup elektronske vinjete je mogoč tudi na prodajnih mestih
upravljavca cestninskih cest, pri cestninskih nadzornikih in na prodajnih
mestih pooblaščenih prodajalcev. Seznam pooblaščenih prodajalcev elektronskih
vinjet upravljavec cestninskih cest objavi na svoji spletni strani
evinjeta.dars.si. Prodajna mesta, kjer je mogoče opraviti nakup elektronske
vinjete, so na vseh lokacijah označena z enotno oznako, prikazano na sliki 1.
Slika 1
V postopku nakupa elektronske vinjete stranka uslužbencu na
prodajnem mestu sporoči:
-       
cestninski razred vozila, za katerega želi kupiti elektronsko vinjeto;
-       
vrsto elektronske vinjete (tedenska, mesečna, polletna ali letna
elektronska vinjeta);
-       
dan začetka veljavnosti elektronske vinjete in
-       
državo registracije ter registrsko označbo vozila, za katero želi kupiti
elektronsko vinjeto.
Postopek lahko stranka ponovi za poljubno število vozil.
Uslužbenec na prodajnem mestu podatke vnese v sistem
elektronske vinjete in stranki v potrditev izroči potrdilo za pregled vnesenih
podatkov. Stranka s podpisom na potrdilu potrdi, da so vsi podatki pravilni,
oziroma uslužbencu sporoči morebitne napake oziroma pomote, ki jih uslužbenec
popravi. V tem primeru se stranki v pregled in podpis izroči novo potrdilo za
pregled vnesenih podatkov.
S podpisom potrdila stranka prevzame odgovornost za
pravilnost podatkov in posledice, če so podatki nepravilni. Če prodajalec
stranki potrdila o pravilnosti podatkov ne da v pregled in potrditev, je
odgovornost za pravilnost podatkov na strani pooblaščenega prodajalca
elektronskih vinjet.
Po potrditvi podatkov in opravljenem plačilu uslužbenec
izroči stranki potrdilo o nakupu vsake posamezne elektronske vinjete in račun
za opravljeni nakup. Stranka račun in potrdilo o nakupu elektronske vinjete
hrani do poteka njene veljavnosti.
10.2.1 Plačilna sredstva
Na prodajnih mestih upravljavca cestninskih cest je mogoče
nakup elektronske vinjete opraviti z:
-       
gotovinskim plačilom,
-       
plačilno kartico,
-       
kreditno kartico,
-       
nakazilom na TRR (ob nakupu elektronske vinjete po ponudbi).
Seznam kreditnih in plačilnih kartic, s katerimi je mogoče
opraviti nakup elektronske vinjete, je objavljen na spletni strani
evinjeta.dars.si in vsakem prodajnem mestu upravljavca cestninskih cest.
Na prodajnih mestih pooblaščenih prodajalcev plačilna
sredstva in pogoje za plačilo nakupa elektronske vinjete določi posamezni
pooblaščeni prodajalec.
10.3 Nakup elektronske vinjete v primeru obravnave
cestninskega prekrška
Če se pri cestninskem nadzoru ugotovi, da je stranka
uporabljala cestninsko cesto brez veljavne elektronske vinjete, ji pooblaščena
uradna oseba za čas uporabe cestninske ceste brez veljavne elektronske vinjete
sočasno z izvedenim prekrškovnim postopkom izda elektronsko vinjeto z začetkom
veljavnosti na dan, ko je bil prekršek storjen. Stranki se izda tista vrsta
elektronske vinjete ali več elektronskih vinjet, ki so veljavne za čas vseh
ugotovljenih prekrškov. Če je za čas ugotovljenih prekrškov mogoče izdati več
različnih vrst elektronskih vinjet, se stranki izdajo tiste elektronske vinjete,
ki so zanjo cenovno najugodnejše. Stranki se hkrati izstavi račun za plačilo
tako izdanih elektronskih vinjet ter izda odredba o prepovedi uporabe
cestninske ceste, ki velja do plačila vseh izdanih računov.
Za nadaljevanje vožnje po cestninski cesti mora imeti stranka
elektronsko vinjeto, ki velja tudi po končanem postopku o prekršku.
10.3.1 Nakup elektronske vinjete s poznejšim začetkom
veljavnosti
Stranka lahko pri pooblaščeni uradni osebi kupi tudi
elektronsko vinjeto s poznejšim začetkom veljavnosti v okviru omejitev iz tega
splošnega akta. Postopek nakupa je v tem primeru enak postopku nakupa
elektronske vinjete na fizičnih prodajnih mestih upravljavca cestninskih cest.
Plačilo elektronske vinjete v teh primerih s tujo valuto ni mogoče.
10.4 Hramba računa za nakup elektronske vinjete
Stranka do poteka veljavnosti elektronske vinjete hrani račun
o njenem nakupu. Račun za nakup elektronske vinjete je obvezna priloga zahtevku
za vračilo sorazmernega dela vrednosti letne ali polletne elektronske vinjete.
Stranka mora predložiti račun za nakup elektronske vinjete tudi v primeru, ko
ob nakupu elektronske vinjete določi dan začetka njene veljavnosti, ki ni enak
dnevu njenega nakupa, in pozneje odstopi od prodajne pogodbe do začetka
veljavnosti kupljene elektronske vinjete in zahteva vračilo kupnine.
10.5 Določitev prvega dneva veljavnosti elektronske
vinjete
Stranka v postopku nakupa elektronske vinjete poljubno določi
dan začetka njene veljavnosti. Ne glede na cestninski razred vozila ali vrsto
elektronske vinjete je mogoče začetek veljavnosti elektronske vinjete določiti
največ 30 dni vnaprej od vključno dneva njenega nakupa.
10.6 Potrdilo o nakupu elektronske vinjete
Po opravljenem nakupu elektronske vinjete se stranki za vsako
elektronsko vinjeto izda potrdilo o nakupu elektronske vinjete.
10.6.1 Vsebina potrdila
Na potrdilu o nakupu elektronske vinjete so poleg podatkov o
izdajatelju elektronske vinjete navedeni tudi naslednji podatki:
-       
vrsta elektronske vinjete;
-       
cestninski razred vozila, za katerega je bila izdana elektronska
vinjeta;
-       
dan začetka in prenehanja veljavnosti elektronske vinjete;
-       
cena elektronske vinjete;
-       
identifikacijska oznaka elektronske vinjete;
-       
država registracije in registrska označba vozila, na katero je vezana
elektronska vinjeta;
-       
dan in ura nakupa elektronske vinjete;
-       
navedba prodajnega mesta, na katerem je bil opravljen nakup elektronske
vinjete.
10.6.2 Izdaja potrdila
Pri nakupu elektronske vinjete na fizičnih prodajnih mestih
uslužbenec na prodajnem mestu natisne potrdilo o nakupu elektronske vinjete in
ga izroči stranki. Potrdilo se glede na tehnično opremljenost prodajnega mesta
natisne na termo trak ali na list papirja formata A4.
Pri nakupu elektronske vinjete v spletni trgovini se pri
takojšnjem plačilu potrdilo o nakupu vinjete oblikuje takoj po avtorizaciji
plačila ter pošlje na elektronski naslov, ki ga je stranka navedla v postopku
nakupa.
Pri nakupu elektronske vinjete v spletni trgovini po ponudbi
se potrdilo o nakupu oblikuje, ko upravljavec cestninskih cest prejme plačilo
na svoj bančni račun in ga ustrezno knjiži. Potrdilo se pošlje na elektronski
naslov, ki ga je stranka navedla v postopku nakupa elektronske vinjete.
10.6.3 Hramba potrdila
Stranka hrani potrdilo o nakupu elektronske vinjete do poteka
njene veljavnosti. Potrdilo o nakupu elektronske vinjete lahko služi kot
dokazilo o pridobitvi elektronske vinjete.
Upravljavec cestninskih cest potrdilo o nakupu elektronske
vinjete hrani v svojem elektronskem arhivu najmanj do poteka njene veljavnosti.
Stranka lahko v tem času kadar koli dostopa do kopije potrdila o nakupu v
okviru registracije v spletni trgovini in splošnih pogojev uporabe spletne
trgovine.
10.7 Pravica do odstopa od nakupa elektronske vinjete
pred začetkom njene veljavnosti in vračilo kupnine
Stranka lahko do začetka veljavnosti elektronske vinjete
kadar koli odstopi od njenega nakupa in zahteva vračilo kupnine. Po začetku
veljavnosti elektronske vinjete odstop od nakupa ni več mogoč.
10.7.1 Uveljavljanje pravice do odstopa od nakupa
Če je stranka elektronsko vinjeto kupila na prodajnem mestu
upravljavca cestninskih cest ali v spletni trgovini, lahko od nakupa odstopi z
vložitvijo zahtevka na katerem koli prodajnem mestu upravljavca cestninskih
cest, ali z izpolnitvijo posebnega obrazca v spletni trgovini. Pri tem mora
navesti naslednje podatke:
-       
ime in priimek ali ime podjetja z davčno številko, naslov, pošto in
državo prebivališča ali sedeža podjetja;
-       
identifikacijsko oznako elektronske vinjete, ki je predmet odstopa od
nakupa;
-       
registrsko označbo in državo registracije vozila, za katero je bila
kupljena elektronska vinjeta, ki je predmet odstopa od nakupa;
-       
ime in naslov banke, številko TRR (IBAN), na katerega se bo izvedlo
vračilo kupnine, ter BIC (SWIFT) kodo banke;
-       
izbirno kontaktne podatke (telefonska številka, elektronski naslov)
zaradi lažje in hitrejše izvedbe postopka vračila kupnine.
Zahtevku mora stranka priložiti račun ali kopijo računa za
nakup elektronske vinjete, ki je predmet odstopa od nakupa.
Če je stranka kupila elektronsko vinjeto na pooblaščenem
prodajnem mestu, lahko od nakupa odstopi izključno na tistem prodajnem mestu,
kjer je opravila nakup. Pogoje vračila kupnine v tem primeru določi pooblaščeni
prodajalec.
10.7.2 Rok za vračilo kupnine
Če stranka, ki izpolnjuje pogoje za odstop od nakupa
elektronske vinjete, odstopi od nakupa elektronske vinjete, ki jo je kupila na
prodajnem mestu upravljavca cestninskih cest ali v spletni trgovini, in so
podatki, ki jih je navedla v zahtevku za odstop, pravilni, upravljavec
cestninskih cest vrne kupnino najpozneje v 14 dneh od dneva, ko je zahtevku
ugodil. Vračilo kupnine se izvede na bančni račun, ki ga je navedla stranka.
Če stranka v postopku odstopa od nakupa elektronske vinjete
navede napačen bančni račun, krije vse stroške, ki kot posledica nastanejo v
postopku izvajanja vračila kupnine.
10.8 Preklic nakupa veljavne elektronske vinjete
Nakup veljavne elektronske vinjete je mogoče preklicati, če:
-       
je od oblikovanja elektronske vinjete minilo največ 15 minut in
-       
uslužbenec po izdaji potrdila o nakupu elektronske vinjete ni prejel
plačila stranke za opravljen nakup ali pa potrdila o nakupu elektronske vinjete
ni bilo mogoče natisniti.
V primeru iz prejšnjega odstavka se oblikovana elektronska
vinjeta prekliče in razveljavi, kar se ustrezno označi v sistemu elektronskih
vinjet.
10.9 Preverjanje obstoja elektronske vinjete ob nakupu
Stranka je v postopku nakupa elektronske vinjete v spletni
trgovini ali na prodajnem mestu obveščena, ali za konkretno registrsko označbo
vozila že obstaja elektronska vinjeta in do kdaj je veljavna.
10.9.1 Preverjanje v postopku nakupa elektronske vinjete v
spletni trgovini
Po vnosu registrske označbe in države registracije vozila
sistem elektronske vinjete samodejno preveri, ali zanjo že obstaja veljavna
elektronska vinjeta, in morebitni podatek o obstoju veljavne elektronske
vinjete prikaže na zaslonu. Sistem elektronske vinjete stranko opozori, če za
registrsko označbo vozila, za katero želi kupiti elektronsko vinjeto, že
obstaja veljavna elektronska vinjeta.
Postopek nakupa elektronske vinjete se nato lahko na željo
stranke prekine ali nadaljuje.
10.9.2 Preverjanje v postopku nakupa elektronske vinjete na
prodajnem mestu
Po vnosu registrske označbe in države registracije vozila v
prodajno aplikacijo na prodajnem mestu sistem elektronske vinjete samodejno
preveri, ali zanjo že obstaja veljavna elektronska vinjeta, in morebitni
podatek o obstoju veljavne elektronske vinjete prikaže na zaslonu. Sistem
elektronske vinjete prodajalca opozori, če za registrsko označbo vozila, za katero
želi stranka kupiti elektronsko vinjeto, že obstaja veljavna elektronska
vinjeta. Če veljavna elektronska vinjeta obstaja, prodajalec o tem obvesti
stranko.
Postopek nakupa elektronske vinjete se nato lahko na željo
stranke prekine ali nadaljuje.
10.10 Možnost spreminjanja podatkov o že kupljeni
elektronski vinjeti
Po opravljenem nakupu elektronske vinjete je mogoče nekatere
njene podatke spreminjati oziroma popravljati v skladu s tem splošnim aktom.
V nobenem primeru po opravljenem nakupu elektronske vinjete
ni mogoče spreminjati njene vrste in cestninskega razreda, za katerega je bila
kupljena.
10.10.1 Spreminjanje podatkov pred začetkom veljavnosti
elektronske vinjete
Pred začetkom veljavnosti elektronske vinjete lahko stranka
zahteva spremembo naslednjih podatkov:
-       
začetek veljavnosti elektronske vinjete, ki ga je mogoče določiti največ
30 dni vnaprej od dneva, ko stranka zahteva spremembo začetka veljavnosti;
-       
registrsko označbo in državo registracije vozila, pri čemer mora biti
vozilo s spremenjeno registrsko označbo uvrščeno v isti cestninski razred kakor
vozilo s prvotno registrsko označbo. Za pravilnost cestninskega razreda po
opravljeni spremembi je odgovorna stranka.
Sprememba v prejšnjem odstavku navedenih podatkov je mogoča:
-       
v spletni trgovini, ne glede na to, kje je bil opravljen nakup
elektronske vinjete. Za ureditev spremembe se mora stranka registrirati v
spletni trgovini;
-       
na katerem koli prodajnem mestu upravljavca cestninskih cest ne glede na
to, na katerem prodajnem mestu je bil opravljen nakup elektronske vinjete;
-       
s pomočjo zaledne pisarne upravljavca cestninskih cest, pri čemer mora
stranka pisno ali po elektronski pošti na elektronski naslov info@darsgo.si
poslati vlogo za spremembo podatkov in navesti svoj naslov prebivališča in
izbirno tudi elektronski naslov.
Če je bila elektronska vinjeta kupljena na prodajnem mestu
pooblaščenega prodajalca elektronskih vinjet, lahko stranka spremembo podatkov
iz prvega odstavka te točke opravi samo na tistem prodajnem mestu, na katerem
je bila kupljena elektronska vinjeta, ali v spletni trgovini upravljavca
cestninskih cest.
Vsako spremembo in pravilnost novih podatkov stranka potrdi s
podpisom novega obrazca za potrditev podatkov oziroma s potrditvijo
elektronskega obrazca v spletni trgovini. Dokler tega ne stori, sprememba ne
more začeti veljati. Po vsaki spremembi stranka prejme novo potrdilo o nakupu
elektronske vinjete, ki vsebuje posodobljene podatke o elektronski vinjeti.
Postopek spremembe mora biti končan pred začetkom veljavnosti elektronske vinjete,
katere podatki so se spreminjali.
10.10.2 Spreminjanje podatkov po začetku veljavnosti elektronske
vinjete
Po začetku veljavnosti elektronske vinjete so možnosti
spreminjanja podatkov omejene na manjše spremembe oziroma popravke pozneje
odkritih napak pri vnosu registrske označbe vozila, na katero je vezana
elektronska vinjeta in jih je mogoče opraviti le v 15 minutah od nakupa
elektronske vinjete.
Spremembe je mogoče opraviti:
-       
na vseh prodajnih mestih upravljavca cestninskih cest;
-       
v spletni trgovini ob pogoju, da se stranka registrira;
-       
na posameznem prodajnem mestu pooblaščenega prodajalca, vendar le za
elektronske vinjete, ki so bile kupljene na tem prodajnem mestu;
-       
pri cestninskih nadzornikih.
Vsako spremembo in pravilnost novih podatkov stranka potrdi s
podpisom novega obrazca za potrditev podatkov oziroma s potrditvijo podatkov v
spletni trgovini. En izvod obrazca prejme stranka.
Stranka, ki v skladu s predpisi, ki urejajo motorna vozila,
uporablja trajne preizkusne tablice, lahko elektronsko vinjeto, izdano za drugi
cestninski razred B, uporablja tudi za vozila, ki se uvrščajo v drugi
cestninski razred A.
10.11 Vračanje sorazmernega dela vrednosti elektronske
vinjete
Če se vozilo z registrsko označbo, na katero je vezana letna
ali polletna elektronska vinjeta, odjavi iz evidence registriranih vozil pred
potekom njene veljavnosti ali je registrska tablica ukradena, uničena oziroma
izgubljena, lahko lastnik ali imetnik vozila zahteva od upravljavca cestninskih
cest vračilo sorazmernega dela vrednosti letne ali polletne elektronske vinjete
za čas od dneva, ko je bilo vozilo odjavljeno iz evidence registriranih vozil,
do dneva poteka njene veljavnosti, pod pogojem, da vozilo ni ponovno
registrirano z isto registrsko označbo s strani prvotnega lastnika ali imetnika
vozila ali drugega lastnika oziroma imetnika vozila.
Lastnik imenskih registrskih oznak je upravičen do vračila
sorazmernega dela vrednosti letne ali polletne vinjete, če je novo vozilo, na
katero bo nameščena imenska registrska oznaka, drugačnega cestninskega razreda.
Vračilo sorazmernega dela vrednosti letne ali polletne
elektronske vinjete lahko stranka zahteva v 30 dneh od dneva odjave vozila iz
evidence registriranih vozil oziroma od dneva izdaje nove registrske tablice z
drugačno označbo ali od dneva registracije novega vozila z imensko registrsko
oznako.
Če upravljavec cestninskih cest zahtevku za vračilo
sorazmernega dela vrednosti letne ali polletne elektronske vinjete ugodi v
celoti, izda odločbo v obliki uradnega zaznamka v zadevi, stranki pa pošlje
obvestilo o višini zneska vračila in priloži izdani dobropis ter račun za
obračunano nadomestilo za obravnavo zahtevka iz točke 10.11.2 tega splošnega
akta.
Določbe te točke veljajo samo za veljavne elektronske
vinjete. Če stranka pred začetkom veljavnosti elektronske vinjete odstopi od
njenega nakupa in zahteva vračilo kupnine, ravna v skladu s točko 10.7 tega
splošnega akta.
10.11.1 Izračun sorazmernega dela vrednosti elektronske vinjete
Če je stranka upravičena do vračila sorazmernega dela
vrednosti elektronske vinjete, se sorazmerni del izračuna po naslednji formuli:
pri čemer je cena elektronske vinjete odvisna
od cestninskega razreda vozila, za katerega je bila kupljena, število
preostanka dni veljavnosti elektronske vinjete pa se začne šteti s prvim
naslednjim dnem po odjavi vozila iz evidence registriranih vozil oziroma po
izdaji novih registrskih tablic z drugačno označbo do vključno zadnjega dne
veljavnosti elektronske vinjete.
10.11.2 Nadomestilo za obravnavo zahtevka
Upravljavec cestninskih cest je za obravnavo zahtevka za
vračilo sorazmernega dela vrednosti elektronske vinjete upravičen do
nadomestila v znesku 4,92 eura brez davka na dodano vrednost.
Nadomestilo iz prejšnjega odstavka se obračuna, če
upravljavec cestninskih cest zahtevku za vračilo sorazmernega dela vrednosti
elektronske vinjete delno ali v celoti ugodi. V tem primeru se stranki na njen
bančni račun izplača znesek sorazmernega dela vrednosti elektronske vinjete,
zmanjšan za nadomestilo upravljavca cestninskih cest.
Če znesek nadomestila presega sorazmerni del vrednosti
elektronske vinjete, se postopek vračila sorazmernega dela vrednosti
elektronske vinjete in obračuna nadomestila ne izvede, elektronska vinjeta pa
ostane veljavna do poteka njene veljavnosti.
10.11.3 Vlaganje zahtevkov in potrebna dokazila
Zahtevek za vračilo sorazmernega dela vrednosti elektronske
vinjete se lahko poda z elektronskim spletnim obrazcem v spletni trgovini, v
katerem mora stranka navesti podatke iz drugega odstavka te točke. Zahtevek lahko
na takšen način podajo samo v spletni trgovini registrirane stranke. Potrebna
dokazila se zahtevku priložijo v elektronski obliki. Vsa nadaljnja komunikacija
z vlagateljem v tem primeru poteka po elektronski poti.
Zahtevek za vračilo sorazmernega dela vrednosti elektronske
vinjete se lahko poda tudi pisno na obrazcu, dostopnem na spletni strani
evinjeta.dars.si, ki ga lahko stranka odda na prodajnem mestu upravljavca
cestninskih cest ali ga upravljavcu cestninskih cest pošlje po pošti.
Registrirana stranka lahko izpolni zahtevek za vračilo sorazmernega dela
vrednosti elektronske vinjete neposredno na spletnem portalu. Pri tem mora
stranka navesti naslednje podatke:
-       
ime in priimek in EMŠO ali ime podjetja z davčno in matično številko,
naslov, pošto in državo prebivališča ali sedež podjetja;
-       
identifikacijsko oznako elektronske vinjete, ki je predmet vračila
sorazmernega dela njene vrednosti;
-       
registrsko označbo in državo registracije vozila, za katero je bila
kupljena elektronska vinjeta, ki je predmet vračila sorazmernega dela njene
vrednosti;
-       
ime in naslov banke, številko TRR, na katerega se bo izvedlo vračilo
sorazmernega dela vrednosti elektronske vinjete, in BIC (SWIFT) kodo banke;
-       
izbirno kontaktne podatke (telefonska številka, elektronski naslov) za
lažje in hitrejše vračilo kupnine.
Obrazec lahko stranka skupaj s kopijo računa za nakup
elektronske vinjete:
-       
pošlje na naslov Dars, d. d., Grič 54, 1000 Ljubljana, Slovenija;
-       
pošlje na elektronski naslov za sprejemanje zahtevkov za vračilo
sorazmernega dela vrednosti elektronske vinjete, ki je objavljen na spletni
strani upravljavca cestninskih cest;
-       
vloži osebno na katerem koli prodajnem mestu upravljavca cestninskih
cest.
Če je bilo vozilo registrirano v tuji državi, mora lastnik
ali imetnik vozila zahtevku priložiti tudi potrdilo o odjavi vozila iz evidence
registriranih vozil oziroma o pridobitvi nove registrske tablice z drugačno
registrsko označbo, ki ga je izdal pristojni organ v tej državi. Stranka
dokazilu, sestavljenemu v tujem jeziku, predloži tudi overjeni prevod v
slovenskem jeziku. Za vozila, odjavljena iz evidence registriranih vozil
Republike Slovenije, podatek o odjavi vozila upravljavec cestninskih cest
pridobi neposredno z vpogledom v evidenco registriranih vozil.
Stranka sporoči upravljavcu cestninskih cest pravilne podatke
o svojem bančnem računu. Če so podatki napačni, stranka poravna morebitne
stroške, ki so nastali iz tega razloga.
Če se nakazilo sorazmernega dela vrednosti elektronske
vinjete zaradi napačno sporočenih podatkov o bančnem računu izvede na račun
druge osebe, je odgovornost upravljavca cestninskih cest izključena, posledice
pa v celoti bremenijo stranko.
10.11.4 Roki za vračilo
Za obravnavo in odločitev o zahtevku za vračilo sorazmernega
dela vrednosti elektronske vinjete veljajo roki po zakonu, ki ureja splošni
upravni postopek.
Če upravljavec cestninskih cest zahtevku delno ali v celoti
ugodi in če je stranka navedla točne podatke o bančnem računu za nakazilo, se
znesek vračila izplača najpozneje v 30 dneh.
10.11.5 Začasne preizkusne registrske tablice
Za začasne preizkusne tablice pravice do vračila sorazmernega
dela vrednosti letne ali polletne elektronske vinjete ni mogoče uveljavljati.
10.11.6 Prodaja vozila – kupec ohrani registrsko številko
Če stranka vozilo z registrsko označbo, na katero je vezana
veljavna elektronska vinjeta, proda, registrska označba pa se skupaj z vozilom
prenese na novega lastnika, prejšnji lastnik ali imetnik vozila ne more
uveljavljati pravice do vračila sorazmernega dela vrednosti elektronske vinjete.
Elektronska vinjeta v tem primeru ostane veljavna do poteka njene veljavnosti.
Če novi lastnik vozila potrdila o nakupu elektronske vinjete
in računa za njen nakup ne prejme, pred prvo uporabo cestninskih cest na način,
določen v točki 10.9 tega splošnega akta, preveri, ali za vozilo obstaja
veljavna elektronska vinjeta in do kdaj je veljavna. Po poteku njene
veljavnosti mora za uporabo cestninskih cest pridobiti novo elektronsko
vinjeto. (črtan)
10.11.7 Posebni primeri vračanja sorazmernega dela vrednosti
elektronske vinjete
Stranka lahko zahteva vračilo sorazmernega dela vrednosti
elektronske vinjete tudi, če:
-       
po začetku veljavnosti letne ali polletne elektronske vinjete ugotovi,
da je bil pri njenem nakupu izbran napačen cestninski razred, in hkrati kupi
elektronsko vinjeto za vozilo z isto registrsko označbo za pravilen cestninski
razred. V tem primeru je treba zagotoviti ustrezno plačilo cestnine za obdobje,
v katerem je stranka imela elektronsko vinjeto za nepravilen cestninski razred;
-       
ugotovi, da je za isto registrsko označbo vozila kupila dve letni ali
polletni elektronski vinjeti, ki sta že začeli veljati; v primeru ugoditve
zahtevku se stranki vrne sorazmerni del vrednosti elektronske vinjete, ki je
začela veljati prej, in sicer od dneva nakupa nove elektronske vinjete do dneva
poteka veljavnosti prej kupljene elektronske vinjete.
Za obravnavo zahtevka za posebne primere vračanja
sorazmernega dela vrednosti elektronske vinjete je upravljavec cestninskih cest
upravičen do nadomestila v znesku iz točke 10.11.2, ki ga plača stranka.
Zahtevku za vračilo sorazmernega dela vrednosti elektronske
vinjete iz razlogov, navedenih v prvem odstavku te točke, mora stranka
priložiti kopijo računa in potrdilo o nakupu obeh elektronskih vinjet, za
vozila, ki niso registrirana v Republiki Sloveniji, pa tudi kopijo veljavnega
prometnega dovoljenja. Zahtevek mora stranka vložiti najpozneje v 30 dneh od
nakupa druge elektronske vinjete v spletni trgovini oziroma po elektronski ali
navadni pošti. Ob vložitvi zahtevka mora biti preostala vrednost prve
elektronske vinjete višja od vrednosti nadomestila iz točke 10.11.2.
11. Opravljanje meritev za določanje vozil, ki se
uvrščajo v drugi cestninski razred B
Upravljavec cestninskih cest opravlja meritve višine vozil
nad prvo osjo za določanje vozil, ki se uvrščajo v drugi cestninski razreda B.
Vozila morajo biti izmerjena ob upoštevanju točke 6.3 standarda SIST ISO
612-2000 – Cestna vozila – Mere motornih in priklopnih vozil – Izrazi in
definicije in splošnih določb tega standarda, ki se nanašajo na merjenje višine
vozila (npr. merjenje na vodoravni podlagi, merjenje normalno opremljenih vozil
za njihovo uporabo, dimenzije pnevmatik, ki jih predpiše proizvajalec in so
vpisane v dokumentu o skladnosti vozila, tlak v pnevmatikah, ki je predpisan za
obremenitev vozila do njegove največje dovoljene mase, nenaloženo vozilo v
obratovalnem stanju), ter določb tehnične specifikacije TSV 148 – Mase in mere
določenih kategorij motornih in priklopnih vozil (brez upoštevanja anten in tokovnih
odjemnikov).
Opravljajo se meritve višine vozil, ki jih vozniki pripeljejo
na izmero. Meritev se opravlja s certificirano merilno napravo na stalnem
merilnem mestu upravljavca cestninskih cest na lokaciji Grič 54, Ljubljana. Pri
opravljanju meritev se upoštevajo toleranca certificirane merilne naprave in
možna odstopanja od optimalnih razmer za opravljanje meritev višine vozila,
navedenih v prejšnjem odstavku.
11.1 Seznam izmerjenih vozil
Upravljavec cestninskih cest na spletni strani
evinjeta.dars.si sproti posodablja seznam vseh znamk in modelov oziroma tipov
vozil, ki so ali so bila v prodaji pri pooblaščenih prodajalcih vozil v
Republiki Sloveniji in po tovarniških karakteristikah oziroma na podlagi
predhodne izmere takšnega vozila spadajo v drugi cestninski razred B.
Posodobitve seznama izmerjenih vozil veljajo od dneva objave
posameznega tipa vozila na seznamu. Če je bila za tako vozilo elektronska
vinjeta kupljena pred dnevom objave tipa vozila na seznamu, lahko stranka to
elektronsko vinjeto uporablja do poteka njene veljavnosti.
Če posamezne znamke, modela oziroma tipa vozila na seznamu
ni, se šteje, da se takšno vozilo uvršča v drugi cestninski razred A.
Če se posamezna znamka, model ali tip vozila uvrsti na seznam
po tem, ko je stranka zanj že kupila elektronsko vinjeto za drugi cestninski
razred A, lahko stranka s takšno elektronsko vinjeto uporablja cestninske ceste
do poteka njene veljavnosti. Za nadaljnjo uporabo cestninskih cest pa mora
stranka pridobiti elektronsko vinjeto za cestninski razred 2B.
Stranka mora pred vsakim nakupom nove elektronske vinjete
preveriti, v kateri cestninski razred je uvrščeno njeno vozilo.
11.2 Vozila, ki se glede na opravljeno izmero višine
vozila nad prvo osjo uvrščajo v drugi cestninski razred A
Če meritev višine vozila nad prvo osjo s certificirano
merilno napravo upravljavca cestninskih cest posameznega vozila pokaže, da se
vozilo, ki je sicer uvrščeno na seznam vozil drugega cestninskega razreda B, iz
upravičenih razlogov (npr. predelava ali druga sprememba, ki jo z izdajo
predpisane listine odobri pristojni organ) uvršča v drugi cestninski razred A,
se rezultat meritve višine vozila nad prvo osjo skupaj z registrsko označbo
izmerjenega vozila vnese v sistem elektronske vinjete, stranki pa se izda
potrdilo, da se izmerjeno vozilo uvršča v drugi cestninski razred A.
V primeru iz prejšnjega odstavka lahko vozilo uporablja
cestninsko cesto z veljavno elektronsko vinjeto, izdano za drugi cestninski
razred A.

Priloga
1: Najava prevoza tujih vojaških sil
Priloga
2: Vloga za oprostitev plačila cestnine zaradi prevoza humanitarne pomoči
Priloga
3: Seznam vozil s prednostjo, vozil za spremstvo in vozil v spremstvu

Splošni akt o cestninjenju (Uradni list RS,
št. 178/21) vsebuje naslednjo prehodno in
končni določbi:
»IV. PREHODNA IN KONČNI DOLOČBI
12. Nakup mesečne in tedenske elektronske vinjete
Nakup mesečne ali tedenske elektronske vinjete je mogoče v
skladu s tem splošnim aktom opraviti le z določitvijo začetka njene veljavnosti
po 1. februarju 2022.
13. Prenehanje veljavnosti
Z dnem uveljavitve tega splošnega akta preneha veljati
Splošni akt o cestninjenju (Uradni list RS, št. 14/18).
14. Začetek veljavnosti splošnega akta
Ta splošni akt začne veljati naslednji dan po objavi v
Uradnem listu Republike Slovenije, v delu, ki se nanaša na cestninjenje z
elektronsko vinjeto, pa se začne uporabljati z dnem začetka izvajanja
cestninjenja z elektronsko vinjeto.«.

Spremembe Splošnega akta o cestninjenju
(Uradni list RS, št. 69/22) vsebuje naslednjo končno določbo:
»KONČNA DOLOČBA
5. člen
Ta splošni akt začne veljati naslednji dan po objavi v
Uradnem listu Republike Slovenije.«.

Sprememba Splošnega akta o cestninjenju
(Uradni list RS, št. 82/23) vsebuje naslednjo končno določbo:
»KONČNA DOLOČBA
2. člen
Ta splošni akt začne veljati naslednji dan po objavi v
Uradnem listu Republike Slovenije.«.