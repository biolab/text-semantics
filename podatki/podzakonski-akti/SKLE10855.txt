1. SPLOŠNE DOLOČBE
1. člen
(Opredelitev pojmov)
(1) Pojmi, uporabljeni v tem sklepu, imajo enak pomen
kot v določbah Zakona o sistemu jamstva za vloge (Uradni list RS, št. 27/16, v
nadaljevanju ZSJV).
(2) V tem sklepu se podrobneje ureja:
-       
vsebina informacij o sistemu jamstva za vloge, ki jih zagotavljajo banke
iz 11. člena ZSJV,
-       
vsebina, obseg, način in roki za obdelavo in zagotavljanje podatkov za
redno poročanje skladno z določbami 23. člena ZSJV,
-       
pravila za izredno poročanje skladno z 22. členom ZSJV,
-       
pravila za določanje letnega nadomestila skladno s 24. členom ZSJV in
sorazmerno razdelitev letnega nadomestila med banke,
-       
pravila glede vzpostavitve sklada za jamstvo vlog skladno s 26. členom
ZSJV,
-       
ciljna raven sklada kot delež vsote vseh zajamčenih vlog v Republiki
Sloveniji skladno z 28. členom ZSJV,
-       
opredelitev plačilnih obveznosti skladno z 29. členom ZSJV in
premoženje, ki se šteje kot ustrezno zavarovanje plačilnih obveznosti banke,
ter
-       
pravila za izračun rednih in izrednih prispevkov skladno z 31. in 32.
členom ZSJV.
2. INFORMIRANJE VLAGATELJEV
2. člen
(Redno obveščanje vlagateljev s strani banke)
(1) Banka za namen rednega obveščanja vlagateljev
skladno z 11. členom ZSJV uporabi predlogo iz Priloge I tega sklepa, ki jo
ustrezno prilagodi z vsebino veljavno za posamezno banko.
(2) Informacije o spremembah sistema jamstva za vloge
banka objavi najkasneje na dan uveljavitve spremembe.
3. člen
(Informiranje vlagateljev pri podružnici banke države
članice in EU podružnice)
Za podružnice banke države članice in EU podružnice velja
način informiranja kot je določeno v 2. členu tega sklepa.
3. DELOVANJE SISTEMA JAMSTVA ZA VLOGE
4. člen
(Pripravljenost potencialnih izplačilnih bank)
(1) Banka Slovenije preverja izpolnjevanje meril iz drugega
odstavka 41. člena ZSJV najmanj vsaki dve leti.
(2) Potencialna izplačilna banka in Banka Slovenije s
pogodbo podrobneje uredita vsebino obveznosti potencialne izplačilne banke v
času pripravljenosti oziroma v postopku izplačila zajamčenih vlog v skladu z
ZSJV, vključno z opredelitvijo postavk dejanskih stroškov, ki se priznajo
potencialni izplačilni banki v zvezi z vzpostavitvijo in vzdrževanjem
pripravljenosti v skladu z 41. členom ZSJV.
5. člen
(Vzpostavitev sklada za jamstvo za vloge)
(1) Banka Slovenije vzpostavi sklad za jamstvo vlog (v
nadaljevanju sklad) kot ločeno evidenco sredstev sklada, ki se v skladu z ZSJV
štejejo kot premoženje sklada, ter obveznosti iz naslova upravljanja teh
sredstev in izplačila kritja. Evidenca zagotavlja ločitev sredstev in
obveznosti sklada ter učinkov in stroškov upravljanja premoženja sklada od
premoženja Banke Slovenije in od drugega premoženja, ki ga Banka Slovenije
upravlja za druge osebe.
(2) Ciljna raven sklada znaša 0,8 odstotka vsote vseh
zajamčenih vlog v Republiki Sloveniji po stanju na datum 31.12. predhodnega
leta.
6. člen
(Prispevki bank v sklad)
(prenehal
veljati, se uporablja do 2. 7. 2024)
Metodologija izračuna rednih in izrednih prispevkov bank v
sklad je podana v Prilogi III tega sklepa.
7. člen
(Plačilne obveznosti)
(1) Če Banka Slovenije v posameznem letu z upoštevanjem
drugega odstavka 29. člena ZSJV odloči, da se izpolnjevanje ciljne ravni sklada
zagotavlja tudi v obliki plačilnih obveznosti lahko banka svojo obveznost
plačila rednega prispevka na podlagi odločbe o vplačilu prispevkov v sklad
izpolni z vzpostavitvijo plačilne obveznosti do sklada. Ne glede na odločitev
Banke Slovenije o možnosti izpolnjevanja ciljne ravni s plačilnimi obveznostmi,
lahko banka redni letni prispevek zagotovi s plačilom denarnih sredstev v
sklad.
(2) Pri odločanju o uporabi plačilnih obveznosti, Banka
Slovenije upošteva Smernice Evropskega bančnega organa o plačilnih obveznostih
v skladu z Direktivo 2014/49/EU o sistemih jamstva za vloge (EBA/GL/2015/09, z
dne 11. 9. 2015) glede pogojev, ki jih je treba vključiti v dogovore o
plačilni obveznosti banke v razmerju do sistema jamstva za vloge ter merila za
upravičenost in upravljanje zavarovanja.
(3) Banka med finančne instrumente za zavarovanje
plačilnih obveznosti ne sme uvrstiti vrednostnih papirjev, ki jih je izdala
sama, ali za katere jamči, ali jih je izdala družba, s katero je banka v tesni
povezavi, kot je definirana v veljavnih Splošnih pogojih o izvajanju okvira
denarne politike, objavljenih na spletni strani Banke Slovenije.
(4) Naložb v vrednostne papirje, ki so namenjene
zavarovanju plačilnih obveznosti, banka ne sme vključiti med ustrezna finančna
sredstva pri izračunu likvidnostne pozicije oziroma količnikov likvidnosti ali
jih dati v zavarovanje za druge obveznosti.
(5) O možnosti izpolnjevanja plačilnih zavez v
posameznem letu odloči Svet Banke Slovenije ter o odločitvi obvesti vse banke.
Pogoje in obseg izpolnjevanja ciljne ravni s plačilnimi obveznostmi iz prvega
odstavka tega člena za posamezno banko, Banka Slovenije opredeli v odločbi o
plačilu letnega prispevka v sklad.
8. člen
(Letno nadomestilo za upravljanje sistema jamstva za vloge)
(1) Letno nadomestilo, ki ga plača posamezni zavezanec,
je enako vsoti dejanskih stroškov Banke Slovenije v zvezi z upravljanjem sistema
in dejanskih stroškov potencialnih izplačilnih bank iz četrtega odstavka 41.
člena ZSJV v posameznem letu, porazdeljeni glede na število vseh zavezancev.
(2) Banka Slovenije banke obvesti o višini dejanskih
stroškov Banke Slovenije v zvezi z upravljanjem sistema in o višini dejanskih
stroškov potencialnih izplačilnih bank iz prejšnjega odstavka, ki se upoštevajo
pri izračunu letnega nadomestila.
(3) Kot presečni datum za izračun letnega nadomestila se
šteje 31. december preteklega leta. Zavezanci za plačilo letnega
nadomestila za upravljanje sistema jamstva za vloge so osebe, ki so na presečni
datum za izračun nadomestila članice sistema jamstva za vloge.
4. POROČANJE
9. člen
(Redno poročanje banke za sistem jamstva za vloge)
(1) Banka četrtletno poroča Banki Slovenije podatke o
zajamčenih vlogah po stanju na zadnji dan vsakega četrtletja.
(2) Banka poročila iz prejšnjega odstavka predloži v
papirni obliki na obrazcu JAM, ki je Priloga II k temu sklepu. Guverner Banke
Slovenije lahko z navodilom določi način elektronskega posredovanja poročila.
(3) Rok za predložitev poročila iz prvega odstavka tega
člena je najpozneje do 15. delovnega dne v mesecu za preteklo četrtletje.
10. člen
(Izredno poročanje za sistem jamstva za vloge)
(1) Banka mora na zahtevo Banke Slovenije zaradi
izplačila zajamčenih vlog, za preverjanje delovanja sistema jamstva za vloge
ali za izrekanje ukrepov nadzora, nemudoma posredovati vse ali posamezne
podatke, ki jih potrebuje Banka Slovenije in so navedeni v Prilogi IV tega
sklepa.
(2) Banka poroča podatke iz prvega odstavka po stanju na
dan, ki ga v zahtevi določi Banka Slovenije.
(3) Banka posreduje Banki Slovenije podatke iz prvega
odstavka tega člena v obliki, kot je določena v Prilogi IV tega sklepa.
(4) Banka podatke predloži Banki Slovenije preko
ustreznega nosilca podatkov. O ustreznem nosilcu podatkov in o načinu
šifriranja se dogovorita banka in Banka Slovenije.
(5) Banka mora na zahtevo Banke Slovenije posredovati
tudi poročilo JAM, po stanju na dan, ki ga v zahtevi določi Banka Slovenije.
Poročilo JAM, ki se zahteva po tem členu, banka dopolni z zaporedno številko 6,
v katero vpiše število zapisov na obeh datotekah in navede datum tečajne liste,
objavljene na strani Banke Slovenije, ki jo je uporabila za preračun valut.
11. člen
(Poročanje EU podružnice)
(1) Banka tretje države oziroma EU podružnica je dolžna
Banko Slovenije nemudoma obvestiti o vsaki spremembi v sistemu jamstva za vloge
v tretji državi, v katerega je vključena EU podružnica.
(2) Za EU podružnico, ki je vključena s sistem jamstva
za vloge v Republiki Sloveniji, se smiselno uporabljajo določila tega sklepa,
upoštevajoč obseg, v katerem je podružnica vključena v ta sistem.

Priloga
I – Predloga informacij za vlagatelja 
Priloga
II – Obrazec JAM
Priloga
III – Metodologija izračuna prispevkov bank v sklad za jamstvo vlog (prenehala
veljati, se uporablja do 2. 7. 2024)
Priloga
IV – Podatki o vlogah in zajamčenih vlogah po vlagatelju, vključno s podatki za
njihovo identifikacijo ob izplačilu zajamčenih vlog

Sklep o sistemu jamstva za vloge (Uradni list
RS, št. 49/16) vsebuje naslednje prehodne in
končne določbe:
»5. PREHODNE IN KONČNE DOLOČBE
12. člen
(Prehodne določbe)
(1) Banka posreduje prvo poročilo na podlagi 9. člena
tega sklepa do 15. 1. 2017, po stanju na dan 31. 12. 2016.
(2) Banka vzpostavi sistem, ki omogoča pošiljanje
podatkov na podlagi 10. člena tega sklepa, do 31. 12. 2016.
(3) Banka uskladi vsebino informacij, ki jih zagotavlja
vlagateljem na podlagi 11. člena ZSJV, z zahtevami tega sklepa in Prilogo I,
najkasneje do dne 31. 12. 2016.
13. člen
(uveljavitev sklepa)
Ta sklep začne veljati naslednji dan po objavi v Uradnem
listu Republike Slovenije.«.

Sklep o spremembah Sklepa o sistemu jamstva za
vloge (Uradni list RS, št. 27/17) vsebuje naslednjo končno določbo:
»2. člen
Ta sklep začne veljati naslednji dan po objavi v Uradnem
listu Republike Slovenije.«.

Sklep o spremembah Sklepa o sistemu jamstva za
vloge (Uradni list RS, št. 139/20) vsebuje naslednjo končno določbo:
»2. člen
Ta sklep začne veljati naslednji dan po objavi v Uradnem
listu Republike Slovenije.«.

Sklep
o spremembah Sklepa o sistemu jamstva za vloge (Uradni list RS, št. 28/23)
vsebuje naslednjo končno določbo:
»2. člen
Ta sklep začne veljati petnajsti dan po objavi v Uradnem
listu Republike Slovenije.«.

Sklep
o uporabi (Revidiranih) smernic organa EBA o metodah za izračun prispevkov v
sisteme jamstva za vloge v skladu z Direktivo 2014/49/EU, ki razveljavljajo in
nadomeščajo Smernice EBA/GL/2015/10 (Uradni list RS, št. 97/23) v zvezi s prenehanjem
veljavnosti in uporabe določb 6. člena in Priloge III sklepa določa:
»4. člen
(Delna razveljavitev Sklepa
o sistemu jamstva za vloge)
Z dnem uveljavitve tega sklepa, v Sklepu o sistemu jam­stva
za vloge (Uradni list RS, št. 49/16,
27/17, 139/20 in 28/23), prenehata veljati 6. člen
in Priloga III – Metodologija izračuna prispevkov bank v sklad za jamstvo vlog,
ki pa se uporabljata še do začetka uporabe tega sklepa.«;
ter vsebuje naslednjo končno določbo:
»3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije, uporabljati pa se začne 3. julija
2024.«.