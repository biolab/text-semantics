1. člen
(1) S to uredbo se ureja klasifikacija vrst
objektov (v nadaljnjem besedilu: CC-SI), ki se kot obvezna uporablja pri
evidentiranju, zbiranju, obdelovanju, analiziranju, posredovanju in izkazovanju
podatkov o gradnjah in objektih, za statistične in evidenčne namene ter za
potrebe uradnih in drugih administrativnih podatkovnih zbirk. 
(2) S to uredbo se določa tudi, katere
stavbe in gradbeni inženirski objekti so objekti državnega pomena.
2. člen
(1) CC-SI razvršča objekte glede na namen
njihove uporabe. 
(2) CC-SI določa naslednje klasifikacijske
ravni objektov: 
-       
področje – stavbe in gradbeni inženirski objekti (označeno z enomestno
številko), 
-       
oddelek (označen z dvomestno številko), 
-       
skupina (označena s trimestno številko), 
-       
razred (označen s štirimestno številko), 
-       
podrazred (označen s petmestno številko). 
(3) Klasifikacijske ravni objektov iz
prejšnjega odstavka so določene v prilogi 1, ki je sestavni del te uredbe. 
(4) Podrobnejša razvrstitev objektov po
klasifikacijskih ravneh je določena v Navodilih za razvrščanje objektov v
skladu s klasifikacijo vrst objektov (v nadaljnjem besedilu: navodila), ki so
objavljena na spletnih straneh ministrstva, pristojnega za gradbene zadeve, ter
organa, pristojnega za državno statistiko. Navodila vsebujejo tudi podrobnejša
pravila za razvrščanje objektov po CC-SI, primere razvrščanja in najpogostejša
vprašanja ter odgovore v zvezi z razvrščanjem objektov.
3. člen
(1) Objekti državnega pomena, za gradnjo
katerih izdaja gradbeno dovoljenje ministrstvo, pristojno za gradbene zadeve,
so stavbe in gradbeni inženirski objekti, navedeni v prilogi 2, ki je sestavni
del te uredbe. 
(2) Ministrstvo, pristojno za gradbene zadeve,
je pristojno tudi za izdajanje gradbenih dovoljenj za gradnjo objektov, če bi
se z dozidavo, nadzidavo, rekonstrukcijo ali spremembo namembnosti objekti
spremenili tako, da bi ustrezali merilom za objekt državnega pomena.
4. člen
Objekti, ki so bili na podlagi Uredbe o
uvedbi in uporabi enotne klasifikacije vrst objektov in o določitvi objektov
državnega pomena (Uradni list RS, št. 33/03, 78/05 – popr. in 25/10) razvrščeni
v klasifikacijsko raven 24202, se v skladu s to uredbo razvrstijo v naslednje klasifikacijske
ravni: 
-       
zadrževalniki v klasifikacijsko raven 2152, 
-       
stabilizacijski objekti v klasifikacijsko raven 24205.
5. člen
Postopki za izdajo gradbenih dovoljenj,
začeti pred uveljavitvijo te uredbe, se končajo v skladu z Uredbo o uvedbi in
uporabi enotne klasifikacije vrst objektov in o določitvi objektov državnega
pomena (Uradni list RS, št. 33/03, 78/05 – popr. in 25/10).
6. člen
Z dnem uveljavitve te uredbe preneha
veljati Uredba o uvedbi in uporabi enotne klasifikacije vrst objektov in o
določitvi objektov državnega pomena (Uradni list RS, št. 33/03, 78/05 – popr.
in 25/10).
7. člen
Ta uredba začne veljati petnajsti dan po
objavi v Uradnem listu Republike Slovenije.
Št. 00719-66/2011
Ljubljana, dne 29. decembra 2011
EVA 2010-2511-0159
Vlada Republike Slovenije
mag. Mitja Gaspari l.r. 
Minister

Priloga 1:
Klasifikacijske ravni objektov
Priloga 2: Objekti
državnega pomena