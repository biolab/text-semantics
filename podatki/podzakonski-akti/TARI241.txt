1. člen
Ta tarifa določa način obračunavanja pravnih storitev in
povračil stroškov zastopniku za znamke in modele Andreju Bukovniku, univ. dipl.
prav. s p.d.i., Avenue des Courses 22, 1050 Bruselj, Belgija (naslov za
vročanje Slomškova ulica 17a, 1000 Ljubljana) (v nadaljevanju: zastopnik),
v zvezi z opravljenim delom pri uveljavljanju pravic industrijske lastnine ter
avtorskih in sorodnih pravic.
2. člen
Pravne storitve po tej tarifi obsegajo vsa opravila, ki jih
zastopnik opravi na podlagi pooblastilnega razmerja v zvezi z zastopanjem
imetnikov in domnevnih kršiteljev pravic industrijske lastnine ter avtorskih in
sorodnih pravic v postopkih pred sodišči in drugimi državnimi organi, razen
pred Uradom RS za intelektualno lastnino.
3. člen
Za ovrednotenje storitev po tej tarifi se smiselno
uporabljajo tista določila Odvetniške tarife (Uradni list RS, št. 2/15 in
28/18) ter sklepi o spremembi vrednosti točke po Odvetniški tarifi, ki se nanašajo
na pravne storitve v zvezi z varstvom pravic industrijske lastnine ter
avtorskih in sorodnih pravic v postopkih pred sodišči in drugimi državnimi
organi iz četrtega odstavka 131. člena Zakona o industrijski lastnini
(Uradni list RS, št. 51/06 – uradno prečiščeno besedilo, 100/13 in 23/20)
in drugega odstavka 8. člena Zakona o kolektivnem upravljanju avtorske in
sorodnih pravic (Uradni list RS, št. 63/16), razen pred Uradom RS za
intelektualno lastnino.
4. člen
Stranke so dolžne zastopniku plačati akontacijo za potrebne
storitve pravne pomoči v dogovorjenem znesku. Stroške za sodne in upravne
takse, izdatke za morebitne sodne izvedence ali druge stroške, ki se pojavljajo
v postopku oziroma katerih založitev zahteva sodišče ali drug organ, pa so dolžne
plačati v dejanski višini.
5. člen
Storitve po tej tarifi ne obsegajo davka na dodano vrednost,
drugih davkov, prispevkov, sodnih in upravnih taks.
6. člen
K tej tarifi izda soglasje minister, pristojen za pravosodje.
7. člen
Ta tarifa začne veljati petnajsti dan po objavi v Uradnem
listu Republike Slovenije.
8. člen
To tarifo izdajatelj objavi v Uradnem listu Republike
Slovenije.
Bruselj, dne 5. novembra 2021
Andrej Bukovnik
Zastopnik za znamke in modele 
(reg. št. 284)
Na podlagi četrtega odstavka
131. člena Zakona o industrijski lastnini (Uradni list RS, št. 51/06
– uradno prečiščeno besedilo, 100/13 in 23/20) in drugega odstavka
8. člena Zakona o kolektivnem upravljanju avtorske in sorodnih pravic
(Uradni list RS, št. 63/16) soglašam s Tarifo o pravnih storitvah.
Marjan Dikaučič
minister
za pravosodje