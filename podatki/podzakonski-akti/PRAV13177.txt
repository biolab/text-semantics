1. člen
(vsebina)
Ta pravilnik ureja podrobnejše pogoje o delovanju in
financiranju varuha športnikovih pravic (v nadaljnjem besedilu: varuh).
2. člen
(delovanje varuha)
(1) Varuh opravlja delo in ima uradne ure na sedežu
Ministrstva za gospodarstvo, turizem in šport (v nadaljnjem besedilu:
ministrstvo) po vnaprej določenem urniku, objavljenem na spletni strani varuha,
v obsegu najmanj osem ur tedensko.
(2) Pritožbe, predlogi, pripombe in pobude se varuhu
pošljejo na sedež ministrstva, s pripisom »Za varuha športnikovih pravic«.
(3) Na spletni strani varuha se objavljajo informacije o
delu varuha, razpored uradnih ur, kontaktni podatki in drugi, za delovanje
varuha, pomembni podatki ter primeri dobrih in slabih praks v športu.
(4) Za učinkovito spremljanje stanja na področju pravic
športnikov, strokovnih delavcev v športu in izvajalcev športnih programov
materialna in finančna sredstva zagotavlja ministrstvo. Varuh lahko naroči
potrebne analize, raziskave in pravna mnenja ter si zagotovi dodatno
administrativno pomoč.
(5) Postopek pri varuhu je zaupen, neformalen in za
športnike oziroma njihove zakonite zastopnike, strokovne delavce v športu,
izvajalce športnih programov, nosilce javnih pooblastil, državne organe in
organe lokalnih skupnosti brezplačen.
3. člen
(poročanje in informiranje)
(1) O svojem delu poroča varuh Vladi Republike Slovenije
z letnim poročilom, ki ji ga pošlje najpozneje do 30. aprila tekočega leta
za preteklo koledarsko leto.
(2) Varuh o svojih ugotovitvah seznani tudi Strokovni
svet Republike Slovenije za šport in Olimpijski komite Slovenije – Združenje
športnih zvez.
4. člen
(financiranje delovanja varuha)
(1) Sredstva, potrebna za delo varuha (nagrada za delo
in povračilo dejanskih stroškov dela) se zagotovijo v okviru proračunskih
sredstev ministrstva v višini, določeni z Letnim programom športa. Kot
povračilo dejanskih stroškov dela se šteje povračilo stroškov službenega
potovanja v državi ali v tujini (dnevnice, prevoz in nočitve), in sicer v
višini in pod pogoji, kot so določeni za javne uslužbence. Varuh lahko sredstva
uporabi tudi za druge aktivnosti, povezane z njegovim delom (npr. izobraževanje
in usposabljanje, udeležba na posvetih, nakup strokovne literature).
(2) Ministrstvo zagotavlja varuhu telefon, opremljeno
pisarno z računalnikom ter druga potrebna pisarniška sredstva in material za
opravljanje njegovega dela.
(3) Varuhu pripada mesečna nagrada za opravljanje
funkcije v višini 50 odstotkov osnovne plače, določene za 58. plačni razred, v
skladu s predpisi, ki urejajo plače v javnem sektorju, pri čemer ta vrednost
predstavlja bruto znesek in vse pripadajoče prispevke in davke, ki jih je
dolžan plačati izplačevalec.
(4) Varuh do 1. novembra predloži ministrstvu v
potrditev predlog letnega financiranja za naslednje koledarsko leto.
(5) Varuh, zaradi obračuna in izplačila nagrade ter
dejanskih stroškov dela, najpozneje do petnajstega dne v mesecu, pripravi
mesečno poročilo o svojem delu za pretekli mesec in ga posreduje v potrditev
ministrstvu.

Pravilnik o delovanju in financiranju varuha športnikovih
pravic (Uradni list RS, št. 69/17) vsebuje naslednjo končno določbo:
»5. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembah Pravilnika o delovanju
in financiranju varuha športnikovih pravic (Uradni list RS, št. 94/23) vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.