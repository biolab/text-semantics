1. člen
(vsebina pravilnika)
(1) Ta pravilnik določa kadrovske,
organizacijske in tehnične pogoje za delovanje zaposlitvenega centra (v
nadaljnjem besedilu: pridobitev statusa zaposlitvenega centra), način
financiranja njegovega delovanja in način porabe sredstev iz naslova državnih
pomoči.
(2) Ta pravilnik ureja tudi postopek za
ugotavljanje izpolnjevanja pogojev za pridobitev statusa zaposlitvenega centra
ter način izvajanja nadzora nad poslovanjem zaposlitvenega centra.
2. člen
(namen zaposlitvenega centra)
Zaposlitveni center je pravna oseba
posebnega pomena, ki zagotavlja zaščitena delovna mesta invalidom, ki zaradi
invalidnosti dosegajo od 30 do 70 % pričakovanih delovnih rezultatov in jim je
Zavod Republike Slovenije za zaposlovanje izdal odločbo, da so zaposljivi le na
zaščitenih delovnih mestih.
3. člen
(vodenje delovnih procesov)
Invalidi, zaposleni na zaščitenih delovnih
mestih, morajo biti strokovno vodeni in opravljati delo po navodilih strokovnih
delavcev in sodelavcev, zaposlenih v zaposlitvenem centru, kar velja tudi v
primeru, ko delovni procesi potekajo izven prostorov zaposlitvenega centra.
4. člen
(kadrovski, organizacijski in tehnični
pogoji)
(1) Za pomoč invalidom, zaposlenim na
zaščitenih delovnih mestih, zaposluje zaposlitveni center strokovne delavce in
sodelavce iz 9. člena Zakona o zaposlitveni rehabilitaciji in zaposlovanju
invalidov (Uradni list RS, št. 16/07 – uradno prečiščeno besedilo, 87/11, 96/12
– ZPIZ-2 in 98/14; v nadaljnjem besedilu: ZZRZI).
(2) Zaposlitveni center mora zaposlovati
najmanj enega strokovnega delavca, če ima zaposlenih do vključno 14 invalidov.
(3) Zaposlitveni center, ki ima zaposlenih
najmanj 15 invalidov, mora imeti poleg strokovnega delavca iz prejšnjega
odstavka zaposlenega vsaj še enega strokovnega sodelavca, od vključno 25
zaposlenih invalidov najmanj dva strokovna sodelavca, od vključno 35 zaposlenih
invalidov tri, od vključno 45 zaposlenih invalidov štiri strokovne sodelavce in
na vsakih nadaljnjih 10 zaposlenih invalidov še enega strokovnega sodelavca, ki
je usposobljen za vodenje delovnih procesov zaposlenih invalidov glede na
njihovo invalidnost.
(4) Zaposlitveni center mora ministrstvu,
pristojnemu za invalidsko varstvo, posredovati obrazce prijave v zavarovanje za
zaposlene strokovne delavce in strokovne sodelavce, na zahtevo ministrstva,
pristojnega za invalidsko varstvo, pa tudi podatke o drugih zaposlenih delavcih
zaposlitvenega centra.
(5) Zaposlitveni center mora razpolagati z
ustreznimi poslovnimi prostori, ki morajo biti primerno opremljeni in dostopni
zaposlenim invalidom glede na vrsto njihove invalidnosti ter imeti ustrezna
delovna sredstva za delo.
5. člen
(vloga)
(1) Pravna oseba, ki želi delovati kot
zaposlitveni center, vloži vlogo na ministrstvo, pristojno za invalidsko
varstvo.
(2) Vlogi mora pravna oseba priložiti:
-      
izpis iz registra,
-      
izjavo o nameravanem datumu začetka poslovanja,
-      
dokazila o strokovni usposobljenosti in
referencah strokovnih delavcev, ki bodo zaposleni v zaposlitvenem centru,
-      
odločbe Zavoda Republike Slovenije za
zaposlovanje, iz katerih je razvidno, da so invalidi, ki se bodo zaposlili v
zaposlitvenem centru, zaposljivi le na zaščitenih delovnih mestih,
-      
splošni akt, v katerem pravna oseba opredeli
najmanj 5 zaščitenih delovnih mest za invalide ter število delovnih mest za strokovne
delavce oziroma sodelavce z opisom njihovih del in nalog,
-      
osnutke pogodb o zaposlitvi in
-      
finančno ovrednoten poslovni načrt.
(3) V primeru prenosa dejavnosti in
delavcev na drugo pravno osebo po 75. členu Zakona o delovnih razmerjih (Uradni
list RS, št. 21/13, 78/13 – popr., 47/15 – ZZSDT, 33/16 – PZ-F in 52/16), mora
delodajalec prenosnik ministrstvu, pristojnemu za invalidsko varstvo,
predložiti dokumente, ki izkazujejo izpolnjevanje pogojev iz prejšnjega
odstavka.
6. člen
(odločba)
(1) Vlogo za pridobitev statusa
zaposlitvenega centra pregleda strokovna komisija iz 56. člena ZZRZI, ki lahko
opravi pregled načrtovanega zaposlitvenega centra in razgovor z vodstvom
načrtovanega zaposlitvenega centra, o čemer vodi zapisnik.
(2) Minister, pristojen za invalidsko
varstvo, načrtovanemu zaposlitvenemu centru po predložitvi in presoji
dokumentov iz prejšnjega člena izda odločbo o podelitvi statusa zaposlitvenega
centra.
7. člen
(povečanje števila zaposlenih invalidov)
(1) V primeru, da namerava zaposlitveni
center zaradi širitve dejavnosti povečati število zaposlenih invalidov na
zaščitenih delovnih mestih za več kot 10, mora ministrstvu, pristojnemu za
invalidsko varstvo, predložiti poslovni načrt, odločbe Zavoda Republike Slovenije
za zaposlovanje, iz katerih je razvidno, da so invalidi, ki se bodo zaposlili v
zaposlitvenem centru, zaposljivi le na zaščitenih delovnih mestih in obrazce
prijave v zavarovanje.
(2) Zaposlitveni center mora ministrstvo,
pristojno za invalidsko varstvo, obvestiti o vključitvi oseb, napotenih s
strani Zavoda Republike Slovenije za zaposlovanje, na zaposlitveno
rehabilitacijo ali v programe aktivne politike zaposlovanja.
(3) Število oseb iz prejšnjega odstavka ne
sme presegati števila invalidov, zaposlenih na zaščitenih delovnih mestih.
(4) V primeru iz drugega odstavka tega
člena mora zaposlitveni center za delo z napotenimi osebami zagotoviti sredstva
za zaposlitev dodatnih strokovnih delavcev ali sodelavcev, število teh
zaposlitev pa mora biti v enakem razmerju, kot to velja za invalide, ki delajo
na zaščitenih delovnih mestih.
(5) V zaposlitvenem centru ne smejo delati
osebe preko delodajalcev, vpisanih v register domačih ali tujih pravnih ali
fizičnih oseb za opravljanje dejavnosti zagotavljanja delavcev drugemu
delodajalcu ali preko koncesionarjev, ki posredujejo začasno ali občasno delo
dijakom in študentom, če gre za izpolnjevanje pogodbenih obveznosti iz naslova
nadomestne izpolnitve kvote.
8. člen
(financiranje)
(1) Ministrstvo, pristojno za invalidsko
varstvo, zaposlitveni center, ki zaposluje do vključno deset invalidov na
zaščitenih delovnih mestih, financira v višini 3.600 eurov mesečno.
(2) Za vsakega nadaljnjega zaposlenega
invalida na zaščitenem delovnem mestu se financiranje zviša za 5 % mesečno.
(3) Financiranje iz prejšnjega odstavka
zagotavlja sklad, pristojen za vzpodbujanje zaposlovanja invalidov.
9. člen
(državne pomoči)
Zaposlitveni centri lahko poleg finančnih
sredstev iz prejšnjega člena prejmejo tudi druga javna sredstva, pri čemer morajo
upoštevati pravila, ki veljajo za državne pomoči.
10. člen
(nadzor)
(1) Nadzor nad izpolnjevanjem pogojev, da
lahko pravna oseba posluje kot zaposlitveni center ter nadzor nad uporabo
finančnih sredstev, ki predstavljajo državno pomoč zaradi zaposlenih invalidov,
opravlja strokovna komisija iz 56. člena ZZRZI.
(2) Nadzor nad porabo sredstev, ki jih
prejme zaposlitveni center po pogodbi z ministrstvom, izvaja ministrstvo,
pristojno za invalidsko varstvo.
(3) Nadzor se opravi najmanj enkrat v
obdobju 5 let.
11. člen
(odprava nepravilnosti)
Če strokovna komisija iz prvega odstavka
prejšnjega člena pri nadzoru ugotovi nepravilnosti, o tem obvesti ministrstvo,
ki zaposlitvenemu centru naloži odpravo nepravilnosti v določenem roku ali v
primeru težjih nepravilnosti takoj ravna skladno s 60. členom ZZRZI.

Pravilnik o zaposlitvenih centrih (Uradni list
RS, št. 57/12)
vsebuje naslednji končni določbi:
»12. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o zaposlitvenih centrih (Uradni list RS, št. 117/05).
13. člen
(uveljavitev
pravilnika)
Ta pravilnik začne veljati
1. septembra 2012.«.

Pravilnik o spremembah in dopolnitvah
Pravilnika o zaposlitvenih centrih (Uradni list RS, št. 87/16)
vsebuje naslednjo končno določbo:
»6. člen
Ta pravilnik začne veljati 1. januarja
2017.«.