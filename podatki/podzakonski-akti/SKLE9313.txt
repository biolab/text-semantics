I. SPLOŠNE DOLOČBE
1. člen
(vsebina sklepa)
Ta sklep določa:
1.    
pravila varnega in skrbnega poslovanja družbe za upravljanje, ki
vključujejo:
a.    pogoje in
zahteve glede organizacijskega ustroja iz 1. točke prvega odstavka 69.
člena Zakona o investicijskih skladih in družbah za upravljanje (Uradni list
RS, št. 77/11 in 10/12 – ZPre-1C; v nadaljnjem besedilu ZISDU-2);
b.    potrebne
lastnosti administrativnih in računovodskih postopkov ter elektronskega
informacijskega sistema iz 2. točke prvega odstavka 69. člena ZISDU-2;
c.    potrebne
lastnosti sistema notranjih kontrol iz 3. točke prvega odstavka 69. člena
ZISDU-2;
d.    podrobnejšo
vsebino in način vodenja evidenc iz 70. člena ZISDU-2, vključno z evidenco
imetnikov investicijskih kuponov in seznamom povezanih oseb;
e.    način
minimiziranja tveganja oškodovanja investicijskega sklada oziroma strank družbe
za upravljanje iz drugega odstavka 69. člena ZISDU-2, vključno s politiko za
uveljavljanje glasovalnih pravic;
f.     ukrepe za
neprekinjeno poslovanje iz 73. člena ZISDU-2;
2.    
pravila ravnanja družbe za upravljanje in
3.    
dodatne pogoje, ki jih mora izpolnjevati družba za upravljanje, ki
opravlja storitve gospodarjenja s finančnimi instrumenti in pomožne storitve.
2. člen
(prenos direktiv Evropske Unije)
S tem sklepom se v pravni red Republike
Slovenije prenaša Direktiva Komisije št. 2010/43/EU z dne 1. julija 2010 o
izvajanju Direktive 2009/65/ES Evropskega parlamenta in Sveta o organizacijskih
zahtevah, navzkrižjih interesov, poslovanju, obvladovanju tveganja ter vsebini
sporazuma med depozitarjem in družbo za upravljanje (UL L št. 176 z dne
10. 7. 2010, str. 42).
3. člen
(pojmi)
Za namene tega sklepa veljajo naslednje
opredelitve pojmov:
1.    
»stranka« pomeni investicijski sklad, za katerega družba za upravljanje
opravlja storitve upravljanja investicijskih skladov oziroma tudi vsako fizično
ali pravno osebo oziroma katerikoli drug podjem, za katerega opravlja storitve
gospodarjenja s finančnimi instrumenti oziroma pomožne storitve;
2.    
»imetnik enote« pomeni vsako fizično osebo, pravno osebo in drug subjekt
zasebnega in javnega prava, ki je imetnik enot investicijskega sklada;
3.    
»vlagatelj« pomeni imetnika enote oziroma potencialnega imetnika enote;
4.    
»zadevna oseba« v zvezi z družbo za upravljanje pomeni:
a.    člana uprave,
izvršnega direktorja ali poslovodjo družbe za upravljanje;
b.    zaposlenega v
družbi za upravljanje ter vsako drugo fizično osebo, katerega storitev je na
voljo družbi za upravljanje in je pod njenim nadzorom, in ki je vključena v
storitev upravljanja premoženja investicijskih skladov, ki jo zagotavlja družba
za upravljanje;
c.    fizično osebo,
ki se neposredno ukvarja z izvajanjem storitev za družbo za upravljanje na
podlagi pogodbe o prenosu posameznih storitev oziroma poslov upravljanja investicijskih
skladov;
5.    
»uprava« pomeni izvršne direktorje, upravo družbe za upravljanje oziroma
poslovodjo družbe za upravljanje;
6.    
»nadzorni svet« pomeni nadzorni svet oziroma člane upravnega odbora, ki
niso izvršni direktorji;
7.    
»višje vodstvo« pomeni vodstveno raven, ki je neposredno podrejena
upravi družbe za upravljanje in odgovorna za sprejemanje tekočih
poslovno-operativnih odločitev v zvezi s poslovanjem družbe za upravljanje, za
upravljanje premoženja in za upravljanje tveganj;
8.    
»zaposleni« so osebe, ki poleg članov uprave za družbo za upravljanje
opravljajo naloge na podlagi pogodbe o zaposlitvi, sklenjene z družbo za
upravljanje, vendar z najmanj polovičnim delovnim časom;
9.    
»ključni delovni proces« je proces, ki je nujen za neprekinjeno ter
varno in skrbno opravljanje storitev upravljanja investicijskih skladov oziroma
storitve gospodarjenja z vrednostnimi papirji za stranke oziroma za
neprekinjeno opravljanje poslov upravljanja investicijskih skladov oziroma
poslov v zvezi z gospodarjenjem z vrednostnimi papirji;
10.  »osebna
transakcija« je posel s finančnimi instrumenti, ki ga sklene zadevna oseba
oziroma je sklenjen za račun te osebe, če je izpolnjen vsaj eden od navedenih
kriterijev:
a.    oseba ravna
izven svojega rednega opravljanja del in nalog;
b.    posel je
sklenjen za račun zadevne osebe oziroma za račun ožjega družinskega člana te
osebe ali osebe, ki je v razmerju tesne povezanosti s to osebo;
11.  »trajni
nosilec podatkov« je sredstvo, ki omogoča stranki shraniti nanjo osebno
naslovljene informacije na način, ki ji bo omogočal dostop do teh informacij
ter njihovo reprodukcijo v nespremenjeni obliki v določenem časovnem obdobju,
glede na namen teh informacij;
12.  »OTC
izvedeni finančni instrumenti« so izvedeni finančni instrumenti iz 2. točke
prvega odstavka 14. člena Sklepa o naložbah investicijskega sklada (Uradni list
RS, št. 33/12)
13.  »skupina«
je skupina iz 14. točke 2. člena Zakona o finančnih konglomeratih (Uradni list
RS, št. 43/06 in 87/11);
14.  »izvedbeno
mesto« pomeni organiziran trg iz prvega odstavka 14. člena Zakona o trgu
finančnih instrumentov (Uradni list RS, št. 108/10 – ZTFI-UPB3 in 78/11; v
nadaljnjem besedilu ZTFI) oziroma večstranski sistem trgovanja (MTF) iz 13.
člena ZTFI, sistematični internalizator iz drugega odstavka 16. člena ZTFI,
vzdrževalec trga iz prvega odstavka 16. člena ZTFI ali drug zagotovitelj
likvidnosti oziroma druga oseba, ki v tretji državi opravlja podobno funkcijo;
15.  »korporativna
akcija« pomeni poslovni dogodek v zvezi s finančnim instrumentom in/ali
njegovim izdajateljem.
II. PRAVILA VARNEGA IN SKRBNEGA POSLOVANJA
1. Organizacijski ustroj družbe za
upravljanje
4. člen
(splošne zahteve)
Družba za upravljanje mora upoštevaje
značilnosti, obseg in zapletenost storitev in poslov, ki jih opravlja, izpolnjevati
splošne organizacijske zahteve tako, da:
1.    
pripravi, izvaja in vzdržuje postopke odločanja ter organizacijsko
strukturo, ki jasno in na dokumentiran način določa linije poročanja in
razporeja naloge, pooblastila in odgovornosti;
2.    
zaposli osebje, ki razpolaga z usposobljenostjo, znanjem in
strokovnostjo, ki so potrebni za izvrševanje dodeljenih odgovornosti;
3.    
zagotovi, da so vse zadevne osebe seznanjene s postopki, ki jih morajo
upoštevati za pravilno izvrševanje svojih odgovornosti;
4.    
zagotovi, da posameznim zadevnim osebam, ki opravljajo več nalog, to ne
preprečuje opravljanja posamezne naloge na preudaren, pošten in strokoven način
ter ustrezno razmeji naloge, ki jih ne more opravljati ista oseba; pri tem mora
biti v vsakem trenutku zagotovljena ločenost izvajanja posameznih aktivnosti od
kontrole teh aktivnosti;
5.    
vzdržuje primerne in urejene evidence svojih poslov in dokumentov v
zvezi z notranjo organizacijo in postopki;
6.    
vzpostavi, izvaja in vzdržuje učinkovito notranje poročanje ter pretok
informacij na vseh ustreznih ravneh;
7.    
sprejme, izvaja in vzdržuje računovodske politike in postopke, ki ji
omogočajo, da izdela in pravočasno posreduje finančna in druga poročila, ki
prikazujejo resnično in pošteno sliko ter so skladna z vsemi veljavnimi
računovodskimi standardi in drugimi pravili;
8.    
vzpostavi, izvaja in vzdržuje primerne notranje kontrolne mehanizme,
katerih namen je zagotoviti skladnost z odločitvami in postopki na vseh ravneh
družbe za upravljanje;
9.    
vzpostavi, izvaja in vzdržuje sisteme ter postopke, ki so primerni za
ohranjanje varnosti, celovitosti, sledljivosti, zanesljivosti in zaupnosti informacij;
10.  spremlja
in redno ocenjuje primernost in učinkovitost svojih sistemov in notranjih
kontrol, ter sprejme primerne ukrepe za odpravljanje pomanjkljivosti;
11.  sprejme,
izvaja in vzdržuje primerno politiko zagotavljanja neprekinjenega poslovanja,
katere cilj je zagotoviti, da se ohranjajo ključni podatki in opravljanje
ključnih nalog ter da se storitve in posli družbe za upravljanje v primeru
izpada sistemov in postopkov ne prekinejo, ali, kadar to ni mogoče, zagotoviti
pravočasno obnovitev podatkov in pravočasno nadaljevanje opravljanja storitev
in poslov družbe za upravljanje.
5. člen
(organizacija poslovanja)
(1) Organizacija poslovanja družbe za
upravljanje z natančno opredeljenimi pristojnostmi in odgovornostmi posameznih
organizacijskih enot in razmerji do drugih organizacijskih enot zagotavlja
pogoje za učinkovito vodenje družbe za upravljanje.
(2) Organizacija poslovanja družbe za
upravljanje z ustrezno funkcionalno in prostorsko razmejitvijo organizacijskih
enot in delovnih mest omejuje oziroma preprečuje nastanek nasprotij med
interesi strank in vlagateljev ter interesi družbe za upravljanje in njenih
zaposlenih. Poslovni prostori družbe za upravljanje morajo biti funkcionalno in
prostorsko ločeni od drugih družb, tudi od lastniško ali upravljavsko povezanih
družb.
(3) Družba za upravljanje zagotavlja
transparenten in dokumentiran potek sprejemanja poslovnih odločitev v
posameznih ključnih delovnih procesih ter ustrezen pretok informacij in
dokumentacije med organizacijskimi enotami ter med njimi in drugimi osebami,
vključenimi v posamezen delovni proces, ki so potrebne za sprejemanje
odločitev.
(4) Organizacijska struktura družbe za
upravljanje mora omogočati učinkovito komunikacijo in sodelovanje na vseh
organizacijskih ravneh, vključno z ustreznim pretokom informacij navzgor in
navzdol. Pretok informacij navzgor je ustrezen, če omogoča posameznim
vodstvenim ravnem dostop do informacij, ki so pomembne za sprejemanje poslovnih
odločitev ter odločitev glede upravljanja tveganj. Pretok informacij navzdol je
ustrezen, če omogoča zaposlenim dostop do znanj, ki so pomembna za
izpolnjevanje njihovih pristojnosti in nalog.
6. člen
(delovni proces)
(1) Družba za upravljanje opredeli
potek izvajanja ključnih delovnih procesov in zagotovi, da se ti procesi izvajajo
v skladu s predpisanimi politikami in postopki.
(2) Ključni delovni procesi se
izvajajo na podlagi postopkov, ki vključujejo opis delovnega procesa z seznamom
aktivnosti in delovna navodila za posamične aktivnosti.
(3) Družba za upravljanje zagotovi
ustrezno stopnjo podrobnosti postopkov in navodil vključno s pravili glede
organizacijske in poslovno-operativne strukture družbe za upravljanje, sistema
dodeljevanja nalog, hierarhije sprejemanja odločitev ter pristojnosti in
odgovornosti zaposlenih. Stopnja podrobnosti postopkov in navodil je odvisna od
značilnosti, obsega in zapletenosti delovnih procesov ter potencialnih tveganj.
V primeru kakršnih koli sprememb delovnih procesov ali pripadajočih aktivnosti
morajo biti postopki in navodila ustrezno in nemudoma ažurirana.
(4) Zaposleni morajo biti seznanjeni z
vsebino tistih postopkov in navodil, ki jih potrebujejo za izpolnjevanje vseh
svojih delovnih aktivnosti.
7. člen
(zaposleni)
(1) Družba za upravljanje mora
zaposlovati zadostno število ustrezno izobraženih, strokovno usposobljenih in
izkušenih oseb, glede na potrebe svoje organizacijske strukture, obsega in
zahtevnosti delovnih procesov ter izpostavljenosti tveganjem. Strokovna
usposobljenost in izkušnje zaposlenih morajo ustrezati njihovim pristojnostim
in odgovornostim ter zahtevnosti delovnih aktivnosti, ki jih opravljajo.
(2) Uprava in višje vodstvo (v
nadaljnjem besedilu: ključni zaposleni) morata imeti ustrezno znanje in
izkušnje s področja poslovanja družbe za upravljanje, ter izpolnjevati standarde
ustrezne profesionalne skrbnosti iz Sklepa o skrbnosti članov uprave in članov
nadzornega sveta družbe za upravljanje in dokumentaciji o izpolnjevanju pogojev
za opravljanje funkcije člana uprave družbe za upravljanje (Uradni list RS, št.
33/12).
(3) Družba za upravljanje v primeru
odsotnosti vsakega zaposlenega zagotovi njegovo nadomeščanje. V primeru
odsotnosti ključnega zaposlenega mora imeti oseba, ki ga nadomešča, ustrezno
pooblastilo za zastopanje in odločanje. Družba za upravljanje zagotovi, da
odsotnost z delovnega mesta ali prekinitev delovnega razmerja s ključnim zaposlenim
ne vpliva negativno na delovni proces in poslovanje družbe za upravljanje
skladno s predpisi.
(4) Družba za upravljanje zagotavlja,
da sistem plačevanja in nagrajevanja zaposlenih ne spodbuja k škodljivemu
prevzemanju tveganj.
(5) V primeru, da družba za
upravljanje pisno pooblasti osebe iz 128. člena ZISDU-2, da v njenem imenu
opravljajo posamezne storitve oziroma posle, ki v skladu s 102. členom ZISDU-2
spadajo pod storitve upravljanja investicijskih skladov (v nadaljnjem besedilu:
pooblaščenec), se pri ugotavljanju ustreznega števila zaposlenih iz prvega
odstavka tega člena, upošteva tudi število fizičnih oseb, ki pri pooblaščencu
opravljajo storitve za družbo za upravljanje, če je na takšen način mogoče
zagotoviti, da bo poslovanje družbe za upravljanje, upoštevaje obseg in
zahtevnost poslovnih aktivnosti ter izpostavljenost tveganjem, skladno s tem
sklepom.
8. člen
(organizacijska kultura)
Družba za upravljanje vzpostavi trdno
organizacijsko kulturo, ki temelji na visokih strokovnih standardih poslovanja
in etičnih vrednotah ter pozitivnem odnosu zaposlenih do notranjih kontrol.
2. Računovodski in administrativni
postopki ter elektronska podpora poslovanju
9. člen
(računovodski postopki)
(1) Družba za upravljanje z uporabo
računovodskih politik in postopkov iz 7. točke 4. člena tega sklepa zagotavlja
zaščito imetnikov enot investicijskih skladov.
(2) Računovodstvo investicijskih
skladov oziroma podskladov krovnega sklada, ki jih upravlja družba za
upravljanje, se vodi za vsak investicijski sklad oziroma podsklad krovnega
sklada ločeno in sicer tako, da je mogoče ob vsakem času neposredno ugotoviti
njihova sredstva in obveznosti do virov sredstev.
(3) Računovodske politike in postopki,
ki jih sprejme, izvaja in vzdržuje družba za upravljanje, morajo biti skladne z
računovodskimi pravili, ki veljajo v državi članici, kjer je ustanovljen
investicijski sklad, ki ga na podlagi ZISDU-2 upravlja družba za upravljanje.
10. člen
(postopki vrednotenja sredstev in
obveznosti investicijskega sklada)
(1) Družba za upravljanje sprejme,
izvaja in vzdržuje postopke za pravilno in natančno vrednotenje sredstev in
obveznosti investicijskega sklada, v skladu določbami ZISDU-2 in predpisi izdanimi
na njegovi podlagi.
(2) V primeru, da družba za
upravljanje sredstva investicijskega sklada nalaga v OTC izvedene finančne
instrumente, sprejeme, izvaja in vzdržuje ureditev in postopke, ki zagotavljajo
ustrezno, pregledno in pošteno izračunavanje izpostavljenosti investicijskega
sklada iz poslov z OTC izvedenimi finančnimi instrumenti skladno s 15. členom
Sklepa o naložbah investicijskega sklada. Družba za upravljanje pri tem
upošteva značilnosti in zapletenost OTC izvedenih finančnih instrumentov.
11. člen
(postopki pri izračunu čiste vrednosti
sredstev in vrednosti enote premoženja)
(1) Družba za upravljanje zagotovi, da
se čista vrednost sredstev (v nadaljnjem besedilu ČVS) vsakega investicijskega
sklada in vrednost enote premoženja (v nadaljnjem besedilu VEP) vsakega
odprtega investicijskega sklada, ki ga upravlja, izračuna na podlagi
računovodskih politik in postopkov iz 9. člena tega sklepa, ter da se vsa
vplačila in izplačila obračunajo po pravilni VEP oziroma ČVS.
(2) Družba za upravljanje vzpostavi in
uresničuje takšen sistem upravljanja, ki omogoča čimprejšnjo ugotovitev napak
pri vrednotenju sredstev in obveznosti investicijskega sklada, izračunu ČVS in
VEP ter odpravo nepravilnosti, ki so nastale zaradi ugotovljenih napak pri
vrednotenju pri že izvedenih vplačilih in izplačilih iz sredstev
investicijskega sklada.
12. člen
(postopek reševanja pritožb vlagateljev)
(1) Družba za upravljanje vzpostavi in
vzdržuje učinkovite ter pregledne postopke za razumno in hitro reševanje
pritožb vlagateljev. Postopki reševanja pritožb vlagateljev morajo biti skladni
z 71. členom ZISDU-2.
(2) Družba za upravljanje mora
zagotoviti, da vlagatelji lahko pritožbe vložijo brezplačno.
(3) Informacije v zvezi z reševanjem
pritožb vlagateljev so na zahtevo in brezplačno dostopne vlagateljem na način
iz 9. člena Sklepa o objavah in neposrednem obveščanju imetnikov enot (Uradni
list RS, št. 33/12).
13. člen
(elektronska podpora poslovanju)
(1) Družba za upravljanje vzpostavi
strategijo razvoja informacijskih sistemov in politiko varnosti informacijskih
sistemov.
(2) Politika varnosti informacijskih
sistemov družbe za upravljanje vključuje najmanj:
1.    
cilje pri zagotavljanju varnosti informacijskih sistemov;
2.    
načela in postopke za zaščito zaupnosti, neoporečnosti in razpoložljivosti
informacij, pri čemer »zaupnost informacij« pomeni, da je informacija dostopna
samo pooblaščenim uporabnikom, »neoporečnost informacij« pomeni, da je
informacija točna in popolna, »razpoložljivost informacij« pomeni, da imajo
pooblaščeni uporabniki v potrebnem času zagotovljen dostop do informacij;
3.    
porazdelitev odgovornosti glede varovanja informacijske tehnologije,
informacij, shranjenih v informacijskih sistemih družbe za upravljanje, ter
pripadajoče dokumentacije, pri čemer »informacijska tehnologija« pomeni strojno
in programsko opremo, »strojna oprema« pomeni opredmeteno računalniško in
komunikacijsko opremo, »programska oprema« pomeni računalniške programe,
postopke in pravila, ki zagotavljajo načrtovano operativnost strojne opreme.
(3) Elektronski informacijski sistem
družbe za upravljanje zagotavlja zanesljivost, celovitost, razpoložljivost,
zaupnost in sledljivost informacij in podatkov, ki jih družba za upravljanje
obdeluje v skladu z zakonodajo, na način, da smiselno in sorazmerno glede na sprejeta
tveganja izpolnjuje tudi zahteve standardov in okvirov ravnanja na področju
upravljanja, razvoja, varovanja in dokumentiranja informacijskih rešitev kot so
ISO/IEC 27001 in ISO/IEC 27002.
(4) Programska oprema, namenjena
podpori vodenja poslovnih knjig in sestavljanju poslovnih poročil investicijskega
sklada, mora imeti dokazilo o skladnosti programske opreme z vsakokrat
veljavnimi predpisi s področja vodenja poslovnih knjig in sestavljanja
poslovnih poročil. Za dokazilo o skladnosti šteje priloženo mnenje aktivnega
preizkušenega revizorja informacijskih sistemov, da vsakokratna različica
programske opreme izpolnjuje pogoje iz prvega stavka tega odstavka.
(5) Družba za upravljanje zagotavlja,
da dobavitelj programske opreme oziroma drug pogodbeni partner družbe za
upravljanje zagotavlja ustrezne posodobitve računalniške programske opreme.
3. Sistem notranjih kontrol
3.1. Splošne določbe
14. člen
(splošna določba)
(1) Notranje kontrole so v delovanje
družbe za upravljanje načrtno in sistematično vgrajeni procesi, ki s svojim delovanjem
zagotavljajo čim bolj varno in učinkovito opravljanje storitev za njeno lastno
poslovanje in stranke. Osnovni cilj notranjih kontrol je zmanjšanje tveganj na
sprejemljivo raven.
(2) Notranje kontrole zajemajo vse
aktivnosti, ki jih izvajajo uprava, višje vodstvo in vsi drugi zaposleni, z
namenom zagotavljanja:
1.    
primernega upravljanja tveganj;
2.    
primernega varovanja premoženja družbe za upravljanje in njenih strank;
3.    
zanesljivosti in pravilnosti finančnih in drugih informacij;
4.    
poslovanja, skladnega s predpisi;
5.    
primernega varovanja podatkov;
6.    
doseganja zadanih poslovnih ciljev;
7.    
ekonomične in učinkovite rabe sredstev.
(3) Notranje kontrole se izvajajo na
ravni vsakega posamičnega delovnega procesa družbe za upravljanje, vključno s spremljanjem
delovanja elektronskih informacijskih sistemov ter delovanja zaposlenih družbe
za upravljanje.
15. člen
(pristojnosti in odgovornosti uprave in
nadzornega sveta na področju notranjih kontrol)
(1) Uprava družbe za upravljanje na
področju notranjih kontrol:
1.    
odgovarja za izvajanje splošne naložbene politike vsakega posameznega
investicijskega sklada, ki ga upravlja, v skladu s prospektom, pravili
upravljanja oziroma statutom investicijskega sklada;
2.    
nadzoruje odobritve naložbenih strategij za vsak investicijski sklad, ki
ga upravlja;
3.    
odgovarja za uvedbo trajne in učinkovite funkcije zagotavljanja
skladnosti, ne glede na to, ali je bilo opravljanje te funkcije preneseno na
pooblaščenca ali ne;
4.    
zagotavlja in redno preverja, da se naložbena politika, naložbene
strategije in omejitve tveganja vsakega posameznega investicijskega sklada, ki
ga upravlja, pravilno in učinkovito izvajajo in upoštevajo, ne glede na to, ali
je bilo opravljanje funkcije upravljanja tveganj preneseno na pooblaščenca ali
ne;
5.    
sprejme postopke po katerih se sprejemajo naložbene odločitve za vsak
investicijski sklad, ki ga upravlja, in redno preverja ustreznosti postopkov
ter zagotavlja, da so take odločitve v skladu z odobrenimi naložbenimi
strategijami;
6.    
sprejme in redno preverja načrt upravljanja tveganj ter ureditev,
procese in tehnike za izvajanje tega načrta, vključno s sistemom omejitve
izpostavljenosti za vsak investicijski sklad, ki ga upravlja.
(2) Pristojnosti in odgovornosti iz
prvega odstavka tega člena ne morejo biti prenesene na nižje vodstvene ravni
ali na pooblaščenca.
(3) Uprava redno prejema poročila o
izvajanju naložbenih strategij in postopkov za sprejemanje naložbenih odločitev
iz 2. do 5. točke prvega odstavka tega člena.
(4) Uprava in nadzorni svet:
1.    
ocenjujeta in redno preučujeta učinkovitost politik, postopkov in
aktivnosti vzpostavljenih za izpolnjevanje obveznosti iz ZISDU-2;
2.    
sprejmeta ustrezne ukrepe za odpravo pomanjkljivosti.
(5) Uprava in nadzorni svet najmanj
enkrat letno prejmeta pisna poročila s področja zagotavljanja skladnosti poslovanja,
notranje revizije in upravljanja tveganj. V poročilih mora biti zlasti
navedeno, ali so bili za odpravo pomanjkljivosti sprejeti ustrezni ukrepi.
16. člen
(odgovornost višjega vodstva družbe za
upravljanje)
Višje vodstvo na področju notranjih kontrol
odgovarja za njihovo sprotno izvajanje na področjih za katera ima pooblastila
ter redno in pravilno poročanje upravi in nadzornemu svetu v skladu s tretjim
odstavkom 15. člena tega sklepa.
17. člen
(sistem notranjih kontrol)
(1) Družba za upravljanje vzpostavi
sistem notranjih kontrol in zagotavlja, da deluje v skladu s tem sklepom.
(2) Sistem notranjih kontrol
sestavljajo sprotne notranje kontrole in naslednje trajne funkcije sistema
notranjih kontrol:
1.    
funkcija zagotavljanja skladnosti;
2.    
služba notranje revizije;
3.    
funkcija upravljanja tveganj.
18. člen
(organiziranost sistema notranjih kontrol)
(1) Uprava družbe za upravljanje pri
organizaciji sistema notranjih kontrol upošteva oziroma zagotavlja, da:
1.    
sistem notranjih kontrol prispeva k skrbnemu in varnemu poslovanju
družbe za upravljanje in poslovanju v skladu s pravili ravnanja;
2.    
so trajne funkcije sistema notranjih kontrol neodvisne od poslovnih
področij, ki jih spremljajo in kontrolirajo;
3.    
obstajajo postopki za posredovanje pomembnih in upravičenih opozoril
upravi družbe za upravljanje o ugotovitvah notranjih kontrol, tudi mimo linij
poročanja, določenih z internimi akti.
(2) Šteje se, da je izpolnjen pogoj iz
1. točke prvega odstavka tega člena, če sistem notranjih kontrol zagotavlja:
1.    
učinkovito in pravilno izvajanje načrtovanih delovnih procesov;
2.    
zanesljivost informacij o finančnem in operativnem poslovanju družbe za
upravljanje in investicijskih skladov za notranjo in zunanjo uporabo;
3.    
skladnost poslovanja družbe za upravljanje z veljavno zakonodajo,
standardi, kodeksi, politikami in postopki ter drugimi zanjo obvezujočimi
dokumenti ter poslovnimi odločitvami;
4.    
preglednost in dokumentiranost procesa sprejemanja odločitev v okviru
sistema notranjih kontrol, ki bo preprečeval nastanek nasprotja interesov,
5.    
formalnost postopkov za izpolnitev predlogov in priporočil notranje
revizije;
6.    
ravnanje družbe za upravljanje v najboljšem interesu investicijskih
skladov in imetnikov enot investicijskih skladov.
(3) Šteje se, da je izpolnjen pogoj iz
2. točke prvega odstavka tega člena, če sistem notranjih kontrol zagotavlja:
1.    
funkcionalno ločenost zaposlenih, ki delujejo v okviru trajnih funkcij
sistema notranjih kontrol, od delovnih procesov, ki jih ti zaposleni po
službeni dolžnosti spremljajo in kontrolirajo;
2.    
organizacijsko ločenost posameznih trajnih funkcij sistema notranjih
kontrol od delovnih procesov, ki jih mora ta funkcija spremljati in
kontrolirati;
3.    
da višina plačil, povračil in drugih ugodnosti zaposlenih, ki delujejo v
okviru trajnih funkcij sistema notranjih kontrol, ni neposredno odvisna od
uspešnosti poslovnih področij, ki jih ti zaposleni spremljajo in kontrolirajo.
(4) Šteje se, da je izpolnjen pogoj iz
3. točke prvega odstavka tega člena, če sistem notranjih kontrol zagotavlja:
1.    
neposrednost notranjega toka obveščanja med odgovornimi v okviru sistema
notranjih kontrol in upravo;
2.    
redno poročanje na sejah uprave družbe za upravljanje o delovanju in
ugotovitvah sistema notranjih kontrol.
3.2. Sprotne notranje kontrole
19. člen
(področja sprotnih notranjih kontrol)
(1) Sprotne notranje kontrole se preko
računalniškega in/ali človeškega nadzora izvajajo tekom delovnih procesov
družbe za upravljanje.
(2) Sprotne notranje kontrole pomenijo
zlasti zagotavljanje in stalno preverjanje:
1.    
delovnih aktivnosti;
2.    
poročanja družbe za upravljanje ter obveščanja javnosti;
3.    
delovanja elektronskega informacijskega sistema;
4.    
upravljanja z zaposlenimi.
(3) Sprotne notranje kontrole delovnih
aktivnosti vključujejo ugotavljanje ustreznosti pri izvajanju administrativnih
in računovodskih postopkov, vključno s preverjanjem pravilnosti sklepanja
poslov v zvezi s premoženjem v upravljanju družbe za upravljanje in
preverjanjem upoštevanja omejitev izpostavljenosti merljivim tveganjem.
(4) Sprotne notranje kontrole poročanja
vključujejo ugotavljanje vsebinskih pomanjkljivosti in drugih napak zaposlenih
pri izdelavi notranjih in zunanjih poročil ter obvestil javnosti.
(5) Sprotne notranje kontrole
elektronskega informacijskega sistema vključujejo:
1.    
pri izvajanju strategije razvoja elektronskega informacijskega sistema:
ugotavljanje skladnosti s poslovnimi in delovnimi procesi, kvalitete
projektnega načrtovanja, vključenosti ustrezno usposobljenih kadrov in
seznanjenosti različnih vodstvenih ravni s pripadajočo problematiko;
2.    
pri zagotavljanju varnosti elektronskega informacijskega sistema:
logične in fizične kontrole pri dostopanju do elektronskega informacijskega
sistema;
3.    
pri strojni opremi: ugotavljanje njene ustreznosti glede zahtev
pripadajočih poslovnih in delovnih procesov, notranjih in tehničnih standardov
ter rednosti njenega vzdrževanja;
4.    
pri programski opremi: ugotavljanje njene ustreznosti in uporabnosti v
delovnih procesih in aktivnostih v smislu izpolnjevanja zahtev uporabnikov,
rednosti njenega vzdrževanja, ter ločevanja funkcij razvoja, vzdrževanja in
uporabe programske opreme.
(6) Sprotne notranje kontrole
zaposlenih obsegajo kontrolo zasedenosti delovnih mest ter ustreznosti znanja
in strokovne usposobljenosti zaposlenih.
(7) Obseg sprotnih notranjih kontrol
družba za upravljanje prilagodi tveganjem, ki jim je izpostavljena na posameznih
področjih.
20. člen
(tehnične in fizične kontrole)
Družba za upravljanje vzpostavi sistem
tehničnih in fizičnih kontrol za omejevanje dostopa in varovanje svojih prostorov,
opreme in podatkov.
3.3. Zagotavljanje skladnosti
poslovanja s predpisi
21. člen
(skladnost poslovanja s predpisi)
(1) Družba za upravljanje sprejeme,
izvaja in vzdržuje politike in postopke, katerih namen je zaznavanje tveganja
neskladnosti poslovanja družbe za upravljanje z obveznostmi iz ZISDU-2, ter s
tem povezanih tveganj. Družba za upravljanje sprejme primerne ukrepe in
postopke, katerih namen je zmanjšati ta tveganja in omogočiti Agenciji, da
učinkovito opravlja nadzor v skladu z ZISDU-2 in drugimi zakoni za katere je
pristojna.
(2) Pri izpolnjevanju zahteve iz
prejšnjega odstavka družba za upravljanje upošteva naravo, obseg in
kompleksnost poslovanja ter naravo in obseg storitev in poslov, ki jih opravlja.
22. člen
(funkcija zagotavljanja skladnosti poslovanja
s predpisi)
(1) Družba za upravljanje vzpostavi in
vzdržuje trajno ter učinkovito funkcijo zagotavljanja skladnosti poslovanja, ki
deluje neodvisno in ima naslednje odgovornosti:
1.    
spremljanje in redno ocenjevanje ustreznosti in učinkovitosti ukrepov,
politik in postopkov, sprejetih za odpravljanje morebitnih pomanjkljivosti
družbe za upravljanje pri izpolnjevanju njenih obveznosti;
2.    
svetovanje in pomoč zadevnim osebam, pristojnim za opravljanje storitev
in poslov, pri usklajevanju poslovanja družbe za upravljanje z zahtevami,
določenimi s predpisi.
(2) Za pravilno in neodvisno delovanje
funkcije iz prejšnjega odstavka tega člena, morajo biti izpolnjeni naslednji
pogoji:
1.    
družba za upravljanje imenuje osebo, odgovorno za izvajanje funkcije
zagotavljanja skladnosti poslovanja s predpisi ter za redno poročanje upravi
družbe za upravljanje zvezi s spremljanjem skladnosti poslovanja;
2.    
osebe, ki izvajajo funkcijo zagotavljanja skladnosti poslovanja imajo
potrebne pristojnosti, vire, strokovno znanje in dostop do vseh potrebnih
informacij;
3.    
osebe, ki izvajajo funkcijo zagotavljanja skladnosti poslovanja se ne
ukvarjajo z opravljanjem storitev ali poslov, ki jih spremljajo;
4.    
metoda nagrajevanja oseb, ki izvajajo funkcijo zagotavljanja skladnosti
poslovanja, ne vpliva na njihovo objektivnost, niti ni verjetno, da bi vplivala
nanjo.
(3) Družbi za upravljanje ni treba
izpolnjevati zahtev iz 3. točke drugega odstavka tega člena, če lahko dokaže,
da glede na naravo, obseg in kompleksnost poslovanja ter naravo in obseg
storitev in poslov, ki jih opravlja, učinkovitost njene funkcije zagotavljanja
skladnosti poslovanja ni ogrožena.
3.4. Notranja
revizija
23. člen
(služba notranje revizije)
(1) Družba za upravljanje vzpostavi in
vzdržuje službo notranje revizije, ki je funkcionalno in organizacijsko ločena
od drugih organizacijskih enot družbe za upravljanje, neposredno podrejena
upravi družbe za upravljanje in ima naslednje odgovornosti:
1.    
vzpostavitev, izvajanje in vzdrževanje revizijskega načrta za pregled
ter ocenjevanje primernosti in učinkovitosti sistemov družbe za upravljanje,
delovanja notranjih kontrol in pogodbenih razmerij družbe za upravljanje;
2.    
izdajanje priporočil na podlagi rezultatov notranjerevizijskih
pregledov;
3.    
preverjanje skladnosti ukrepov, sprejetih za odpravljanje morebitnih
pomanjkljivosti, z navedenimi priporočili;
4.    
poročanje organom vodenja in nadzora družbe za upravljanje v zvezi z
notranjo revizijo.
(2) Namen, pomen in naloge službe
notranje revizije so opredeljene v ustreznem notranjem aktu, ki ga je odobrila
uprava družbe za upravljanje v soglasju z nadzornim svetom družbe za
upravljanje.
24. člen
(naloge službe notranje revizije)
(1) Služba notranje revizije ima
naslednje naloge:
1.    
spremljanje in vrednotenje učinkovitosti upravljanja tveganj;
2.    
pregled, vrednotenje in preizkušanje učinkovitosti notranjih kontrol;
3.    
presojo procesa ocenjevanja kapitalske ustreznosti glede na lastno oceno
tveganj družbe za upravljanje;
4.    
presojo zanesljivosti elektronskega informacijskega sistema;
5.    
presojo zanesljivosti in verodostojnosti računovodskih evidenc in
finančnih poročil;
6.    
presojo zanesljivosti in verodostojnosti drugih evidenc po tem sklepu;
7.    
preverjanje popolnosti, zanesljivosti in pravočasnosti poročanja v
skladu s predpisi;
8.    
preverjanje skladnosti poslovanja družbe za upravljanje s predpisi,
politikami, postopki in sprejetimi ukrepi;
9.    
izvajanje posebnih preiskav.
(2) Služba notranje revizije opravlja
notranje revidiranje poslovanja v skladu s:
1.    
standardi strokovnega ravnanja pri notranjem revidiranju;
2.    
drugimi pravili notranjega revidiranja razvrščenimi v Hierarhijo pravil
notranjega revidiranja;
3.    
notranjimi pravili notranje revizije iz drugega odstavka 23. člena tega
sklepa, ki jih odobri uprava v soglasju z nadzornim svetom.
25. člen
(zaposleni v službi notranje revizije)
(1) Za opravljanje nalog notranjega
revidiranja družba za upravljanje zaposli najmanj eno osebo, ki je pridobila
naziv preizkušeni notranji revizor ali preizkušena notranja revizorka (v
nadaljnjem besedilu: notranji revizor) v skladu z zakonom, ki ureja
revidiranje.
(2) Osebo iz prvega odstavka tega
imenuje in razreši uprava ob soglasju nadzornega sveta.
(3) Osebe, ki opravljajo naloge
notranjega revidiranja, v družbi za upravljanje ne smejo opravljati nobenih
drugih nalog.
(4) Nalog notranjega revidiranja ne
smejo opravljati člani uprave družbe za upravljanje.
26. člen
(letni načrt dela službe notranje revizije)
(1) Letni načrt dela službe notranje
revizije je zasnovan na oceni tveganj, pridobljeni najmanj enkrat letno.
(2) Letni načrt dela službe notranje
revizije sprejme uprava družbe za upravljanje v soglasju z nadzornim svetom.
(3) Letni načrt dela službe notranje
revizije obsega:
1.    
področja poslovanja, na katerih bo služba notranje revizije opravila
pregled poslovanja;
2.    
opis vsebine načrtovanih pregledov poslovanja po posameznih področjih.
27. člen
(poročilo o notranjem revidiranju)
(1) Služba notranje revizije najmanj
enkrat letno izdela poročilo o notranjem revidiranju, ki obsega:
1.    
opis vsebine opravljenih pregledov poslovanja in z njimi povezanih
ugotovitev ter priporočil notranje revizije;
2.    
splošno oceno primernosti in učinkovitosti upravljanja tveganj;
3.    
primernost in učinkovitost delovanja notranjih kontrol;
4.    
ugotovitve v zvezi z uresničevanjem priporočil notranje revizije;
5.    
poročilo o uresničitvi letnega načrta dela.
(2) Letno poročilo služba notranje
revizije predloži upravi in nadzornemu svetu.
(3) Uprava skupščini družbe za
upravljanje predloži poročilo o uresničitvi letnega načrta dela iz 5. točke
prvega odstavka tega člena in povzetek pomembnejših ugotovitev opravljenih
pregledov poslovanja z mnenjem nadzornega sveta hkrati s predložitvijo letnega
poročila družbe za upravljanje in poročila nadzornega sveta iz 282. člena
ZGD-1.
28. člen
(izredno obveščanje uprave in nadzornega
sveta)
(1) Služba notranje revizije nemudoma
obvesti upravo družbo za upravljanje če pri pregledu poslovanja ugotovi:
1.    
kršitve 11. člena tega sklepa;
2.    
kršitev pravil o ločitvi premoženja;
3.    
obstoj velike verjetnost nastopa okoliščin iz 309. člena oziroma 402.
člena ZISDU-2;
4.    
da ji grozi nelikvidnost ali kapitalska neustreznost;
5.    
v primeru da družba za upravljanje opravlja storitve gospodarjenja s
finančnimi instrumenti lahko nastopi možnost aktiviranja jamstva za zajamčene
terjatve.
(2) Če služba notranje revizije pri
pregledu poslovanja ugotovi, da uprava družbe za upravljanje krši pravila upravljanja
tveganj, o tem nemudoma obvesti nadzorni svet.
29. člen
(prenos nalog službe notranje revizije)
(1) Družba za upravljanje lahko,
namesto da bi organizirala lastno službo notranje revizije, opravljanje nalog
notranje revizije prenese na osebo, ki izpolnjuje pogoje za opravljanje teh
nalog.
(2) Za imenovanje in razrešitev osebe,
na katero družba za upravljanje prenese opravljanje nalog notranje revizije, se
uporablja drugi odstavek 25. člena tega sklepa.
3.5.
Upravljanje tveganj
30. člen
(funkcija upravljanja tveganj)
(1) Družba za upravljanje vzpostavi in
vzdržuje trajno in učinkovito funkcijo upravljanja tveganj.
(2) Funkcija upravljanja tveganj je
hierarhično in funkcionalno ločena od drugih organizacijskih enot družbe za upravljanje.
(3) Družbi za upravljanje ni potrebno
izpolnjevati zahteve iz prejšnjega odstavka, če lahko dokaže, da glede na
naravo, obseg in kompleksnost poslovanja, glede na tipe investicijskih skladov,
ki jih upravlja, ter naravo in obseg drugih storitev, ki jih opravlja, trajno
in učinkovito izvajanje funkcije upravljanja tveganj ni ogroženo.
(4) Ne glede na prejšnji odstavek mora
biti funkcija upravljanja tveganj vedno hierarhično in funkcionalno ločena od
organizacijskih enot, katerih delovno področje je upravljanje premoženja.
(5) Družba za upravljanje mora biti
sposobna v vsakem trenutku dokazati, da so bili sprejeti primerni ukrepi za preprečitev
nasprotja interesov, na način, ki omogoča neodvisno izvajanje funkcije
upravljanja tveganj, ter da postopki upravljanja tveganj izpolnjujejo zahteve
iz 193. in 194. člena ZISDU-2.
31. člen
(naloge funkcije upravljanja tveganj)
(1) Trajna funkcija upravljanja
tveganj ima naslednje naloge:
1.    
izvaja načrt upravljanja tveganj investicijskih skladov;
2.    
zagotavlja upoštevanje omejitev izpostavljenosti investicijskih skladov
tveganjem, vključno z zakonskimi omejitvami v zvezi s skupno izpostavljenostjo
in tveganjem nasprotne stranke, v skladu z 8., 9. in 10. členom Sklepa o
upravljanju tveganj investicijskega sklada (Uradni list RS, št.33/12);
3.    
svetuje upravi v zvezi z ugotavljanjem tveganosti vsakega posameznega
investicijskega sklada, ki ga upravlja družba za upravljanje;
4.    
redno pripravlja poročila za upravo in nadzorni svet, kadar ta obstaja,
o:
a.    usklajenosti
trenutnih ravni tveganja z vnaprej določeno tveganostjo vsakega posamičnega
investicijskega sklada;
b.    skladnosti
vsakega posameznega investicijskega sklada z omejitvami izpostavljenosti, ki
velja za ta investicijski sklad;
c.    ustreznosti in
učinkovitosti postopkov upravljanja tveganj z izrecno navedbo, ali so bili za
odpravo morebitnih pomanjkljivosti sprejeti ustrezni ukrepi;
5.    
upravi in višjemu vodstvu redno poroča o trenutni ravni tveganja pri
vsakem investicijskem skladu, ki ga upravlja in vseh dejanskih in predvidljivih
kršitvah njegovih omejitev tveganja, z namenom sprejetja pravočasnih in
primernih ukrepov;
6.    
pregleduje ter po potrebi okrepi ukrepe in postopke za vrednotenje OTC
izvedenih finančnih instrumentov, s katerimi se trguje na trgu institucionalnih
vlagateljev.
(2) Trajna funkcija upravljanja
tveganj družbe za upravljanje, ki opravlja storitve iz prvega odstavka 159.
člena ZISDU-2 ima poleg nalog iz prvega odstavka tega člena tudi naloge, ki jih
za trajno funkcijo upravljanja tveganj za borznoposredniško družbo določa sklep
Agencije, ki ureja pogoje za upravljanje investicijskih in drugih storitev za
borznoposredniške družbe.
(3) Funkcija upravljanja tveganj mora
imeti vsa potrebna pooblastila ter dostop do vseh pomembnih informacij, ki jih
potrebuje za izpolnitev nalog iz prejšnjega odstavka tega člena.
4. Vodenje evidenc
4.1. Splošne določbe
32. člen
(način vodenja evidenc)
(1) Evidenca se vodi s posebno
skrbnostjo, tako da se podatki v evidenco vpisujejo takoj ob nastopu dogodka,
ki je predmet vnosa v evidenco, oziroma takoj, ko je to mogoče.
(2) Družba za upravljanje evidence
vodi v elektronski obliki oziroma na drug primeren način. Evidence in dokumentacijo
družba za upravljanje hrani na nosilcu podatkov, na katerem se informacije
hranijo tako, da ima Agencija po potrebi dostop do njih, pri čemer mora biti
zagotovljena popolno sledljivost sprememb o evidenci in podatkih evidence.
(3) Družba za upravljanje evidence iz
34. in 35. člena tega sklepa ter evidence s področja računovodstva vedno vodi v
elektronski obliki.
(4) Podrobnejši organizacijski in
tehnični postopki ter sistem notranjih kontrol v zvezi z nadzorom nad vodenjem
evidenc, dostopom do podatkov iz evidenc ter njihovim spreminjanjem oziroma
ažuriranjem, se določijo s pravili o vodenju evidenc.
33. člen
(rok hrambe evidenc)
(1) Družba za upravljanje evidence, ki
jih vodi na podlagi tega sklepa, ZISDU-2 ali drugih predpisov, izdanih na
podlagi ZISDU-2, hrani najmanj 5 let po koncu leta, v katerem je bil podatek
vpisan v evidenco, kolikor za posamezno evidenco oziroma podatek iz evidence z
drugimi zakoni, predpisi ali standardi ni predpisan daljši rok hrambe.
(2) Agencija lahko v izjemnih
okoliščinah od družbe za upravljanje zahteva, da hrani katero koli ali vse
evidence daljše obdobje, če je to utemeljeno z vrsto finančnega instrumenta ali
transakcije in če je to potrebno, da se Agenciji omogoči nadzor na podlagi ZTFI
in ZISDU-2.
(3) V primeru prenehanja dovoljenja za
opravljanje storitev upravljanja investicijskih skladov je družba za
upravljanje dolžna zagotoviti, da so evidence do konca obdobja iz prvega
odstavka tega člena dostopne Agenciji, če jih ne prenese na drugo družbo za
upravljanje v skladu s četrtim odstavkom tega člena.
(4) V primeru da družba za
upravljanje prenese upravljanje investicijskega sklada v skladu z 265. členom
ZISDU-2, je dolžna zagotoviti, da so evidence iz prvega odstavka tega člena za
obdobje petih let pred nastopom prenosa upravljanja, na voljo družbi za
upravljanje, na katero je prenesla upravljanje tega investicijskega sklada.
4.2. Evidenca premoženjskih transakcij
34. člen
(vsebina evidence)
(1) Družba za upravljanje v zvezi s premoženjem
posamičnega investicijskega sklada vodi evidenco premoženjskih transakcij, ki
vsebuje dovolj informacij, da je v vsakem trenutki mogoče rekonstruirati
naročilo in izvedeno transakcijo.
(2) Evidenca premoženjskih transakcij
mora vsebovati podatke določene s prilogo 1 tega sklepa.
4.3. Evidenca imetnikov investicijskih
kuponov
35. člen
(vsebina evidence)
(1) Družba za upravljanje ločeno za
vsak vzajemni sklad, alternativni sklad oziroma podsklad krovnega sklada vodi
evidenco imetnikov investicijskih kuponov.
(2) Evidenca imetnikov investicijskih
kuponov vsebuje podatke določene s prilogo 2 tega sklepa.
36. člen
(posebne zahteve glede načina vodenja
evidence in roka hrambe evidence)
(1) Vodenje evidence imetnikov
investicijskih kuponov omogoča povezljivost evidenc med vzajemnimi skladi, podskladi
krovnega sklada oziroma alternativnimi skladi oziroma različnimi razredi
investicijskih kuponov vzajemnih skladov, podskladov in alternativnih skladov v
upravljanju posamezne družbe za upravljanje, tako da je možno podatke oziroma
izpise za posameznega imetnika investicijskih kuponov pridobiti tudi na ravni
vseh vzajemnih skladov, podskladov krovnega sklada oziroma alternativnih
skladov in njihovih razredov investicijskih kuponov.
(2) Ne glede
na prvi odstavek 33. člena tega sklepa se podatki iz evidence imetnikov investicijskih kuponov hranijo najmanj 10 let, računano od dneva, ko je
družba za upravljanje imetniku
izplačala celotno odkupno vrednost investicijskega kupona.
4.4. Evidence s področja obvladovanja
nasprotij interesov
37. člen
(seznam povezanih oseb)
(1) Družba za upravljanje vodi seznam
fizičnih in pravnih oseb, ki se štejejo za z družbo za upravljanje povezane osebe
iz tretjega odstavka 20. člena ZISDU-2.
(2) Seznam povezanih oseb vsebuje
podatke določene s prilogo 3 tega sklepa.
(3) Družba za upravljanje v politiki
obvladovanja nasprotij interesov iz 45. člena tega sklepa podrobneje določi
ukrepe za pridobivanje in usklajevanje podatkov, ki se vpisujejo v seznam
povezanih oseb in način obveščanja skrbnika o podatkih iz seznama povezanih
oseb, ki so potrebni za učinkovito opravljanje skrbniških storitev.
(4) Ne glede na prvi odstavek 33.
člena tega sklepa se podatki v seznamu povezanih oseb hranijo še 10 let od prenehanja
povezanosti osebe z družbo za upravljanje.
38. člen
(evidenca storitev in poslov, v zvezi s
katerimi je oziroma bi lahko nastalo nasprotje interesov)
Družba za upravljanje vodi evidenco
storitev in poslov v zvezi z upravljanjem investicijskih skladov in v zvezi s
storitvami za druge stranke, ki jih izvaja sama ali druga oseba v njenem imenu,
pri katerih je nastalo ali bi, v primeru dlje časa trajajočega izvajanja, lahko
nastalo nasprotje interesov z bistvenim tveganjem povzročitve škode interesom
enega ali več investicijskih skladov ali drugih strank družbe za upravljanje.
39. člen
(evidenca osebnih transakcij)
(1) Družba za upravljanje vodi
evidenco osebnih transakcij zadevnih oseb iz prvega odstavka 48. člena tega
sklepa, ki vsebuje podatke pridobljene skladno z 2. točko drugega odstavka 48.
člena tega sklepa.
(2) Kadar posamične storitve oziroma
posle za družbo za upravljanje izvaja pooblaščenec, je družba za upravljanje
dolžna zagotoviti, da pooblaščenec vodi evidenco osebnih transakcij zadevnih
oseb iz prvega odstavka 48. člena tega sklepa ter podatke iz evidence družbi za
upravljanje na njeno zahtevo nemudoma posreduje.
(3) Evidenca osebnih transakcij
vsebuje tudi podatek o vsakršni dopustitvi ali prepovedi v zvezi s posamezno
transakcijo.
40. člen
(druge evidence s področja obvladovanja
nasprotij interesov)
Za uresničevanje drugega odstavka 48. člena
tega sklepa družba za upravljanje vodi tudi:
1.    
seznam zadevnih oseb, ki imajo dostop do notranjih informacij iz 78.
člena ZISDU-2;
2.    
seznam zadevnih oseb, ki so jim dostopni zaupni podatki iz 80. člena
ZISDU-2;
3.    
seznam vrednostnih papirjev, v zvezi z izdajo ali izdajateljem katerih
je pridobila zaupne podatke ali podatke, ki imajo značilnost notranje
informacije po 10. poglavju ZTFI.
41. člen
(posebne zahteve glede načina vodenja
evidenc)
(1) Družba za upravljanje vodi
evidence s področja obvladovanja nasprotij interesov ločeno, oziroma jih delno
ali v celoti združi. tako da je v vsakem trenutku mogoč vpogled v evidenco na
podlagi kriterija storitve ali posla, v zvezi s katerimi je oziroma bi lahko
nastalo nasprotje interesov (38. člen tega sklepa), kriterija oseb, ki imajo
dostop do notranjih informacij in/ali zaupnih podatkov (1. in 2. točka 40.
člena tega sklepa), kriterija vrednostih papirjev, v zvezi z izdajo ali
izdajateljem katerih je pridobila zaupne podatke ali podatke, ki imajo
značilnost notranje informacije (3. točka 40. člena tega sklepa), oziroma
kriterija sklenjene osebne transakcije (39. člen tega sklepa).
(2) Ne glede na prvi odstavek tega
člena se seznam povezanih oseb vedno vodi ločeno.
4.5. Druge evidence
42. člen
(evidenca pritožb vlagateljev)
Družba za upravljanje vodi evidenco o
prejetih pritožbah vlagateljev iz 12. člena tega sklepa, ter ukrepih, sprejetih
za njihovo reševanje.
43. člen
(evidenca skrbnih pregledov naložb)
(1) Družba za upravljanje vodi
evidenco skrbnih pregledov naložb investicijskih skladov iz tretjega odstavka
53. člena tega sklepa.
(2) Evidenca skrbnih pregledov obsega
potek skrbnega pregleda iz tretjega odstavka 53. člena tega sklepa in spremljajočo
dokumentacijo.
5. Nasprotje interesov
44. člen
(merila za ugotavljanje nasprotij
interesov)
(1) Družba za upravljanje opredeli
vrste nasprotij interesov, ki lahko nastanejo pri opravljanju njenih storitev
in poslov in katerih nastop lahko škoduje interesom investicijskih skladov, ki
jih upravlja, oziroma drugih strank, pri tem pa kot minimalno merilo upošteva,
ali so izpolnjene katere od naslednjih okoliščin:
1.    
družba za upravljanje, zadevna oseba oziroma oseba, ki je z družbo za
upravljanje v razmerju tesne povezanosti, bo verjetno na račun investicijskega
sklada oziroma na račun druge stranke ustvarila finančni dobiček ali se
izognila finančni izgubi;
2.    
oseba iz 1. točke tega odstavka ima določen interes v zvezi z rezultatom
storitve ali posla, ki se opravlja za investicijski sklad ali drugo stranko,
ali interes v zvezi s transakcijo, ki se opravi za račun investicijskega sklada
ali druge stranke, pri čemer je ta interes drugačen od interesa investicijskega
sklada oziroma druge stranke;
3.    
oseba iz 1. točke tega odstavka zaradi finančne ali druge spodbude,
postavi interes drugega investicijskega sklada oziroma druge stranke ali
skupine strank pred interes posameznega investicijskega sklada oziroma
posamezne stranke;
4.    
oseba iz 1. točke tega odstavka opravlja enake posle za investicijski
sklad kot za drugo stranko oziroma stranke, ki niso investicijski skladi;
5.    
oseba iz 1. točke tega odstavka prejme ali bo prejela od osebe, ki ni
investicijski sklad, ki ga upravlja družba za upravljanje, oziroma ki ni druga
stranka, ekonomsko korist v zvezi s storitvijo, ki se opravlja za investicijski
sklad, oziroma v zvezi s storitvijo, ki se opravlja za drugo stranko, v obliki
denarnih sredstev, blaga ali storitev, ki odstopajo od standardnega plačila za
tako storitev.
(2) Družba za upravljanje pri
ugotavljanju vrst nasprotij interesov upošteva:
1.    
interese družbe za upravljanje, vključno s tistimi, povezanimi z
uspešnostjo pri opravljanju storitev in poslov ali tistimi, ki izhajajo iz
pripadnosti družbe za upravljanje skupini ter interese strank in dolžnost
družbe za upravljanje do investicijskih skladov, ki jih upravlja;
2.    
interese dveh ali več investicijskih skladov, ki jih upravlja;
3.    
interese strank, za katere opravlja storitve gospodarjenja s finančnimi
instrumenti in pomožne storitve.
45. člen
(politika obvladovanja nasprotij
interesov)
(1) Družba za upravljanje sprejme,
izvaja in vzdržuje učinkovito politiko obvladovanja nasprotij interesov, ki upošteva
naravo, obseg in kompleksnost poslovanja družbe za upravljanje in je sorazmerna
z velikostjo in organizacijo družbe za upravljanje.
(2) Če je družba za upravljanje
članica skupine, politika obvladovanja nasprotij interesov upoštevati tudi
okoliščine, s katerimi je družba za upravljanje seznanjena ali bi morala biti
seznanjena, ki lahko pripeljejo do nasprotja interesov zaradi strukture in
poslovnih dejavnosti drugih članic skupine.
(3) Politika obvladovanja nasprotij
interesov vsebuje tudi:
1.    
opredelitev okoliščin, ki upoštevaje storitve in posle, ki jih opravlja
družba za upravljanje ali njen pooblaščenec, predstavljajo ali zaradi katerih
lahko nastane nasprotje interesov, ki bi lahko znatno škodovalo interesom
investicijskih skladov oziroma ene ali več drugih strank;
2.    
postopke, ki jih je treba izvajati, in ukrepe, ki jih je treba sprejeti
za obvladovanje teh nasprotij.
(4) Kadar družba za upravljanje
opravlja storitve gospodarjenja s finančnimi instrumenti in pomožne storitve,
politika obvladovanja nasprotij interesov vsebuje tudi:
1.    
opis ukrepov in kontrolnih mehanizmov, ki zagotavljajo obvladovanje
nasprotja interesov in izvrševanje omejitve iz drugega odstavka 163. člena
ZISDU-2 pri morebitnem nalaganju premoženja strank v enote investicijskih
skladov, ki jih upravlja družba za upravljanje;
2.    
opis načina, na podlagi katerega bo družba za upravljanje zagotovila
enako obravnavanje premoženja investicijskih skladov in premoženja drugih
strank ter spoštovanje določb o najboljši izvedbi in o pravilih ravnanja z
naročil iz tega sklepa tako za investicijske sklade kot za druge stranke;
3.    
navedbo možnih nasprotij interesov, ki lahko po mnenju družbe za
upravljanje nastanejo pri opravljanju storitve gospodarjenja s finančnimi
instrumenti in navedbo ukrepov, s katerimi se jim bo izognila.
46. člen
(neodvisnost pri obvladovanju nasprotij
interesov)
(1) Postopki in ukrepi iz 2. točke
tretjega odstavka 45. člena tega sklepa morajo zagotoviti, da lahko zadevne
osebe, ki za družbo za upravljanje opravljajo posamezne posle, pri katerih
obstaja možnost nastopa nasprotja interesov, te posle opravljajo s stopnjo
neodvisnosti, ki ustreza velikosti in značilnostim storitev družbe za
upravljanje in skupine, kateri pripada, ter znatnosti tveganja oškodovanja
interesov strank.
(2) Za izpolnitev zahteve iz
prejšnjega odstavka tega člena družba za upravljanje, upoštevaje značilnosti,
obseg in zapletenost storitev, ki jih opravlja, določi najmanj:
1.    
učinkovite postopke za preprečevanje ali nadziranje izmenjave informacij
med zadevnimi osebami, ki opravljajo storitve in posle upravljanja premoženja
investicijskih skladov s tveganjem nastanka nasprotja interesov, če bi lahko
izmenjava takih informacij škodovala interesom ene ali več strank;
2.    
ločen notranji nadzor zadevnih oseb, katerih aktivnosti so povezane z
izvajanjem storitev in poslov upravljanja investicijskih skladov za račun
investicijskih skladov, oziroma opravljanje storitev in poslov za druge stranke
ali za vlagatelje, katerih interesi bi lahko bili v nasprotju, ali ki kako
drugače zastopajo različne interese, ki bi lahko bili v nasprotju, vključno z
interesi družbe za upravljanje;
3.    
prepoved kakršnekoli neposredne povezave med plačilom zadevnim osebam,
ki se ukvarjajo v glavnem z eno vrsto storitev in poslov, in plačilom ali
ustvarjenimi prihodki drugih zadevnih oseb, ki se ukvarjajo v glavnem z drugimi
storitvami in posli, če bi lahko v zvezi s temi storitvami in posli nastalo
nasprotje interesov;
4.    
ukrepe, ki bodo preprečili ali omilili, da bi kdorkoli neprimerno
vplival na način izvajanja storitev upravljanja investicijskih skladov s strani
zadevnih oseb;
5.    
ukrepe, ki bodo preprečili ali obvladovali vzporedno ali zaporedno
vključenost zadevne osebe v ločene storitve in posle upravljanja investicijskih
skladov ali storitve iz prvega odstavka 159. člena ZISDU-2, kadar bi tako
ukvarjanje lahko škodovalo ustreznemu obvladovanju nasprotja interesov.
(3) Kadar družba za upravljanje
opravlja storitve iz ali storitve iz prvega odstavka 159. člena ZISDU-2 ukrepe
in postopke iz prejšnjega odstavka določi tudi na nivoju teh storitev ter v
povezavi z storitvami in posli upravljanja investicijskih skladov.
(4) Kadar ukrepi in postopki, sprejeti
v skladu s tem členom, ne zagotavljajo zadostne stopnje neodvisnosti, Agencija
od družbe za upravljanje zahteva, da sprejme drugačne oziroma dodatne ukrepe in
uvede postopke, ki so nujni in primerni za dosego namena neodvisnosti pri
obvladovanju nasprotij interesov.
47. člen
(upravljanje storitev in poslov, ki
omogočajo nastanek škodljivih nasprotij interesov)
(1) Kadar je verjetno, da
organizacijska in administrativna ureditev družbe za upravljanje glede
obvladovanja nasprotij interesov ne zadošča za preprečitev nastanka tveganja
oškodovanja interesov investicijskih skladov, drugih strank oziroma imetnikov
enot, morajo biti uprava oziroma pristojni zaposleni družbe za upravljanje o
tem nemudoma obveščeni, da lahko sprejmejo potrebno odločitev in zagotovijo
ravnanje družbe za upravljanje v najboljšem interesu investicijskih skladov, ki
jih upravlja, drugih strank oziroma v interesu imetnikov enot.
(2) Družba za upravljanje določi način
obveščanja na podlagi prejšnjega odstavka vključno z obveščanjem mimo linij
poročanja, določenih z internimi akti.
(3) Družba za upravljanje v prvem
letnem ali polletnem poročilu investicijskega sklada, ki sledi nastopu
okoliščin iz prvega odstavka tega člena navede sprejete odločitve iz prvega
odstavka tega člena ter razloge zanje.
48. člen
(osebne transakcije)
(1) Družba za upravljanje vzpostavi in
vzdržuje primerno ureditev, s katero preprečuje zadevnim osebam, ki so vključene
v storitve in posle pri katerih lahko nastane nasprotje interesov, ali ki imajo
dostop do notranjih informacij iz 373. člena ZTFI, notranjih informacij iz 78.
člena ZISDU-2 oziroma zaupnih podatkov iz 2. 2. 4. pododdelka ZISDU-2:
1.    
sklenitev osebne transakcije, zaradi katere bi prišlo do kršitev pravil
o zlorabi trga iz 10. poglavja ZTFI, kršitev pravil o prepovedi zlorabe
notranjih informacij iz pododdelka 2. 2. 3. ZISDU-2 oziroma do kršitev pravil o
varstvu zaupnih podatkov iz pododdelka 2.2.4. ZISDU-2 ali zaradi katere bi
prišlo oziroma bi lahko prišlo do konflikta z obveznostmi družbe za upravljanje
na podlagi drugih pravil poslovanja pri opravljanju storitev upravljanja investicijskih
skladov oziroma storitev iz prvega odstavka 159. člena ZISDU-2;
2.    
svetovanje ali nagovarjanje drugih oseb, razen v okviru opravljanja
rednih del in nalog, naj sklenejo posel, ki bi bil, če bi se uvrstil med osebne
transakcije, prepovedan na podlagi 1. točke tega odstavka, oziroma 1. in 2.
točke drugega odstavka 32. člena Sklepa o pogojih za opravljanje investicijskih
in drugih storitev za borznoposredniške družbe (Uradni list RS, št. 106/07,
5/08 in 80/11), ali bi na kakršenkoli drug način pomenil zlorabo informacij, ki
se nanašajo na še neizvršena naročila za račun investicijskega sklada in drugih
strank;
3.    
razkritje informacij ali posredovanje mnenja drugim osebam, razen v
okviru opravljanja rednih del in nalog, če zadevna oseba ve oziroma se lahko razumno
pričakuje, da bi morala vedeti, da bo na podlagi teh informacij druga oseba
storila dejanje, prepovedano na podlagi 1. točke tega odstavka oziroma 1. ali
2. točke drugega odstavka 32. člena Sklepa o pogojih za opravljanje
investicijskih in drugih storitev za borznoposredniške družbe, ali kako drugače
zlorabila informacije, ki se nanašajo na odprta naročila za račun
investicijskega sklada in drugih strank oziroma da bo razkrito informacijo
posredovala tretji osebi z namenom, da slednja stori takšno dejanje.
(2) Ureditev iz prvega odstavka tega
člena je primerna, če družba za upravljanje izpolnjuje zlasti naslednje pogoje:
1.    
zadevne osebe iz prvega odstavka tega člena so seznanjene z omejitvami
glede osebnih transakcij in ukrepov, ki jih je družba za upravljanje
vzpostavila v zvezi z osebnimi transakcijami;
2.    
ureditev zagotavlja, da je družba za upravljanje nemudoma obveščena o
vsaki osebni transakciji sklenjeni s strani zadevne osebe iz prvega odstavka
tega člena, tako da zadevna oseba o vsaki osebni transakciji neposredno obvesti
družbo za upravljanje ali tako da je družbi za upravljanje kako drugače
omogočeno, da identificira tovrstne transakcije;
3.    
družba za upravljanje vodi evidenco osebnih transakcij iz 39. člena tega
sklepa.
(3) Določbi prvega in drugega odstavka
tega člena se ne uporabljata za:
1.    
osebne transakcije, izvedene v okviru opravljanja storitve gospodarjenja
s finančnimi instrumenti, če v zvezi z izvedbo transakcije ni predhodno prišlo
do komunikacije med osebo, ki opravlja storitev gospodarjenja in drugo zadevno
osebo ali osebo, za račun katere se opravi transakcija;
2.    
osebne transakcije, katerih predmet so enote UCITS skladov oziroma
ne-UCITS skladov, ki so podvržene nadzoru na podlagi zakonodaje države članice,
ki zahteva enakovredno stopnjo razpršitve tveganja, če zadevna oseba ali oseba,
za račun katere se opravi transakcija, ne sodeluje pri upravljanju tega sklada.
49. člen
(politike uveljavljanja glasovalnih
pravic)
(1) Družba za upravljanje izdela
ustrezne in učinkovite politike odločanja o tem, kdaj in kako bo uveljavljala
glasovalne pravice, ki izhajajo iz finančnih instrumentov v sredstvih
investicijskega sklada, ki ga upravlja, da bo s tem zagotavljala izključno
korist investicijskega sklada.
(2) Politika iz prvega odstavka tega
člena določa ukrepe in postopke za:
1.    
spremljanje korporativnih akcij izdajatelja;
2.    
uveljavljanje glasovalnih pravic v skladu z naložbenimi cilji in
naložbeno politiko zadevnega investicijskega sklada;
3.    
preprečevanje ali obvladovanje vseh nasprotij interesov, ki izhajajo iz
uveljavljanja glasovalnih pravic.
(3) Povzetek politik iz prvega
odstavka tega člena mora biti vlagateljem dosegljiv na spletni strani družbe za
upravljanje.
(4) Družba za upravljanje imetnikom
enot na njihovo zahtevo brezplačno pojasni podrobnosti odločitev, sprejetih na
podlagi politik iz prvega odstavka tega člena.
6. Zagotavljanje neprekinjenega
poslovanja
50. člen
(načrti neprekinjenega poslovanja in
krizni načrti)
(1) Družba za upravljanje vzpostavi
krizne načrte in načrte neprekinjenega poslovanja v pogojih hudih motenj
poslovanja. Načrt neprekinjenega poslovanja je dokument, ki vključuje postopke
zagotavljanja neprekinjenega delovanja ključnih delovnih procesov in sistemov.
Krizni načrt je sestavni del načrta neprekinjenega poslovanja ter določa
tehnične in organizacijske ukrepe za ponovno vzpostavitev delovanja in
zmanjšanja posledic hudih motenj poslovanja.
(2) Načrt neprekinjenega poslovanja
mora ob nastopu hudih motenj poslovanja zagotoviti, da so pomožne zmogljivosti
za nadaljevanje poslovnih aktivnosti čim prej na razpolago. Krizni načrt mora
ob nastopu hudih motenj poslovanja v primernem času zagotoviti ponovno
vzpostavitev normalnega delovanja motenih delovnih procesov in sistemov družbe
za upravljanje.
(3) Načrti neprekinjenega poslovanja
in krizni načrti vključujejo tudi opis komunikacijskih tokov, ki se uporabljajo
v pogojih hudih motenj poslovanja.
(4) Družba za upravljanje zagotovi, da
so z načrti neprekinjenega poslovanja in kriznimi načrti seznanjeni vsi zaposleni.
(5) Družba za upravljanje zagotovi
redno testiranje načrtov neprekinjenega poslovanja in kriznih načrtov z namenom
ocenjevanja njihove učinkovitosti in primernosti. O rezultatih testiranja mora
biti obveščena uprava družbe za upravljanje.
(6) Družba za upravljanje zagotovi
redno ažuriranje načrtov neprekinjenega poslovanja in kriznih načrtov zaradi
zagotavljanja njihove skladnosti s poslovno strategijo ter poslovnimi in
delovnimi procesi družbe za upravljanje.
III. PRAVILA RAVNANJA DRUŽBE ZA UPRAVLJANJE
1. Splošne določbe
51. člen
(dolžnost ravnanja v najboljšem interesu
investicijskih skladov in imetnikov enot)
(1) Družba za upravljanje zagotovi
pošteno in enakovredno obravnavo imetnikov enot investicijskih skladov, ki jih
upravlja. Družba za upravljanje interesov posamezne skupine imetnikov enot ne
sme postavljati pred interese katerekoli druge skupine imetnikov enot.
(2) Družba za upravljanje pri
opravljanju storitev in poslov preprečuje nedopustne prakse, za katere se
upravičeno pričakuje, da lahko vplivajo na stabilnost in celovitost trga
finančnih instrumentov.
(3) Družba za upravljanje za
investicijske sklade, ki jih upravlja, uporablja poštene, pravilne in pregledne
modele izračunavanja vrednostni enot premoženja in sisteme vrednotenja
premoženja, ter mora biti ob vsakem času sposobna dokazati, da so bile naložbe
investicijskega sklada pravilno vrednotene.
(4) Družba za upravljanje ravna tako,
da se prepreči neupravičeno zaračunavanje stroškov tako investicijskim skladom
in drugim strankam kot tudi imetnikom enot.
2. Skrbni pregled
52. člen
(splošna določba)
(1) Družba za upravljanje pri izbiri
naložb ter pri stalnem spremljanju naložb investicijskih skladov, ki jih
upravlja, ravna z visoko stopnjo skrbnosti, v najboljšem interesu investicijskega
sklada ter celovitosti trga.
(2) Družba za upravljanje mora
razpolagati z zadostnim znanjem in razumevanjem finančnih instrumentov in
drugih finančnih sredstev, v katere nalaga premoženje investicijskih skladov,
ki jih upravlja.
53. člen
(politike in postopki skrbnega pregleda)
(1) Družba za upravljanje sprejme
politike in postopke skrbnega pregleda ter uvede učinkovito ureditev, ki
zagotavlja skladnost naložbenih odločitev sprejetih za račun investicijskega
sklada, z naložbenimi cilji, politiko in strategijami ter omejitvami tveganj
investicijskega sklada.
(2) Pri sprejemanju politike in
postopkov skrbnega pregleda družba za upravljanje upošteva kompleksnost in stopnjo
tveganja naložb v katere so lahko vložena sredstva investicijskega sklada
oziroma poslov, ki jih lahko sklene za račun investicijskega sklada.
(3) Skrbni pregled posamezne naložbe
oziroma posla obsega najmanj pregled izpolnjevanja pogojev in meril, ki jih za
dopustnost posamezne naložbe oziroma posla določa ZISDU-2 in Sklep o naložbah
investicijskega sklada.
(4) Pri izvajanju načrta upravljana
tveganj posameznega investicijskega sklada družba za upravljanje, kadar je to
primerno zaradi narave potencialne naložbe, oblikuje napovedi in izvede analizo
vpliva naložbe na sestavo celotnega portfelja investicijskega sklada, njegovo
likvidnost in razmerje med prevzetim tveganjem ter pričakovano donosnostjo investicijskega
sklada. Analiza mora temeljiti na zanesljivih in aktualnih podatkih, tako v
količinskem kot v kvalitetnem smislu.
(5) Družba za upravljanje mora biti v
vsakem trenutku sposobna obrazložiti ter upravičiti svojo oceno s predložitvijo
kriterijev, ki jih je uporabila pri oceni. Postopki in kriteriji skrbnega
pregleda morajo biti predmet preverjanja, da se zagotovi njihova ustreznost.
3. Najboljša izvedba
54. člen
(izvrševanje odločitev za trgovanje za
račun investicijskega sklada)
(1) Družba za upravljanje upravljanju
premoženja investicijskega sklada oziroma opravljanju storitev za druge stranke
vse odločitve za trgovanje za račun oziroma v imenu in za račun (v nadaljnjem
besedilu: za račun) investicijskega sklada oziroma za račun druge stranke
izvrši v najboljšem interesu tega investicijskega sklada oziroma druge stranke.
(2) Šteje se, da je družba za
upravljanje ravnala v skladu s prejšnjim odstavkom, če je pri izvrševanju
odločitev za trgovanje za račun investicijskega sklada oziroma druge stranke
opravila vse potrebno za izvršitev naročila pod pogoji, ki so za investicijski
sklad oziroma stranko najugodnejši, ob upoštevanju dejavnikov, ki so pomembni
za izvršitev naročila, kot so cena, stroški, hitrost, verjetnost sklenitve in
poravnave posla, vrednost in značilnosti naročila ter druge okoliščine,
pomembne za izvršitev naročila.
(3) Družba za upravljanje pri
določitvi sorazmernega pomena dejavnikov iz prejšnjega odstavka tega člena upošteva
naslednje kriterije:
1.    
naložbeni cilj in politiko ter tveganja, značilna za investicijski
sklad, kot so navedeni v prospektu, pravilih upravljanja oziroma statutu
investicijskega sklada oziroma značilnost stranke, vključno z uvrstitvijo
stranke v kategorijo profesionalnih ali neprofesionalnih strank;
2.    
značilnosti naročila;
3.    
značilnosti finančnih instrumentov, ki so predmet naročila;
4.    
značilnosti izvedbenih mest, na katera je poslano naročilo.
55. člen
(politika izvrševanja odločitev za
trgovanje)
(1) Družba za upravljanje sprejme in
izvaja politiko izvrševanja odločitev za trgovanje, ki ji omogoča izvršitev
naročil pod pogoji, ki so za investicijski sklad oziroma stranko najugodnejši
ter sprejme in izvaja ureditev, ki ji omogoča učinkovito izpolnjevanje
obveznosti iz 54. člena tega sklepa.
(2) Družba za upravljanje redno
spremlja učinkovitost izvajanja ureditve ter politike izvrševanja odločitev za
trgovanje, zato da se ugotovijo in po potrebi odpravijo njihove
pomanjkljivosti. Zlasti redno presoja, ali izvedbena mesta, katerim so poslana
naročila, omogočajo njihovo izvršitev pod pogoji, ki so najugodnejši za
investicijske sklade in druge stranke.
(3) Družba za upravljanje enkrat letno
preveri politiko izvrševanja odločitev za trgovanje. Ob vsaki spremembi, ki bi
lahko bistveno vplivala na zmožnost družbe za upravljanje, da dosega izvršitev
naročil pod pogoji, ki so najugodnejši za investicijske sklade in druge
stranke, družba za upravljanje politiko izvrševanja odločitev za trgovanje preveri
nemudoma.
(4) Družba za upravljanje imetnike
enot seznani s svojo politiko izvrševanja odločitev za trgovanje in njenimi spremembami.
(5) Družba za upravljanje mora biti
zmožna dokazati, da je naročila za trgovanje za račun investicijskega sklada
oziroma druge stranke izvedla v skladu s svojo politiko izvrševanja odločitev
za trgovanje.
56. člen
(dajanje naročil za trgovanje za račun
investicijskega sklada v izvršitev drugim osebam)
(1) Določbe 54. in 55. člena tega
sklepa se smiselno uporabljajo tudi za dajanje naročil v izvrševanje drugim osebam
v okviru upravljanja premoženja investicijskih skladov.
(2) Politika izvrševanja odločitev za
trgovanje, poleg vsebin iz 55. člena tega sklepa, za vsako vrsto finančnih
instrumentov določa tudi subjekte, katerim se lahko posreduje v izvršitev
naročilo za trgovanje.
(3) Družba za upravljanje lahko z
drugo osebo sklene dogovor o izvrševanju naročil za trgovanje le kadar je ta
dogovor skladen z obveznostmi, ki jih ima družba za upravljanje po tem členu.
4. Pravila ravnanja z naročili
57. člen
(splošna načela)
(1) Družba za upravljanje sprejme in
izvaja postopke in ukrepe, ki zagotavljajo takojšnje, pošteno in hitro
izvajanje transakcij za račun investicijskega sklada oziroma za račun drugih
strank.
(2) Postopki in ukrepi iz prvega
odstavka tega člena zagotavljajo, da se:
1.    
izvršena naročila strank takoj in natančno evidentirajo ter razporedijo;
2.    
primerljiva naročila izvršijo v zaporednem vrstnem redu in nemudoma,
razen če je to zaradi narave naročila ali prevladujočih tržnih pogojev
praktično neizvedljivo ali če interesi investicijskega sklada oziroma druge
stranke zahtevajo drugače;
3.    
finančni instrumenti ali denarni zneski, prejeti v poravnavo izvedenih
naročil, nemudoma in pravilno prenesejo na račun ustreznega investicijskega
sklada oziroma druge stranke.
(3) Družba za upravljanje ne sme
zlorabiti informacij o še ne izvršenih naročilih za investicijski sklad oziroma
za drugo stranko, ter sprejeme vse razumne ukrepe, da prepreči zlorabo teh
informacij s strani zadevnih oseb.
58. člen
(združevanje in razdeljevanje naročil za
trgovanje)
(1) Družba za upravljanje lahko
združuje naročila več investicijskih skladov med seboj oziroma z naročili
drugih strank, če je verjetno, da tako izvrševanje naročil ne bo imelo
negativnih posledic na doseganje najboljšega možnega izida za katerikoli
investicijski sklad oziroma drugo stranko, katerih naročila se združujejo (v
nadaljnjem besedilu: naročila za skupni račun).
(2) Družba za upravljanje v politiki
izvrševanja odločitev za trgovanje iz 55. člena tega sklepa določi podrobnejša
pravila za pošteno porazdelitev učinkov poslov, ki izvirajo iz naročila za
skupni račun, vključno s tem, na kakšen način bo pri porazdelitvi finančnih
instrumentov oziroma denarnih sredstev, prejetih v poravnavo, in pri delno
izvršenih naročilih, obravnavala dosežene količine in cene v primerjavi s
količinami in cenami iz naročila.
5. Ekonomske koristi
59. člen
(pojem ekonomskih koristi)
Družba za upravljanje sme v zvezi z
opravljanjem storitev upravljanja investicijskih skladov plačati ali zagotoviti
oziroma prejeti ali pridobiti samo naslednje ekonomske koristi:
1.    
pristojbine, provizije ali nedenarne koristi, ki jih plača ali zagotovi
investicijski sklad ali tretja oseba za račun investicijskega sklada, oziroma jih
prejme ali pridobi investicijski sklad ali tretja oseba za račun
investicijskega sklada;
2.    
pristojbine, provizije ali nedenarne koristi, ki jih plača ali zagotovi
tretja oseba ali oseba za račun tretje osebe, oziroma jih prejme ali pridobi
tretja oseba ali oseba za račun tretje osebe, če so izpolnjeni naslednji
pogoji:
a.    so podatki o
obstoju, naravi in znesku ekonomske koristi ali, če zneska ni mogoče določiti,
načinu izračuna tega zneska, jasno razkriti imetnikom enot, na način, ki je
izčrpen, natančen in razumljiv, pred začetkom opravljanja zadevne storitve;
b.    posledica
plačila ali zagotovljene ekonomske koristi je izboljšana kakovost zadevne
storitve, pri tem pa ne sme biti ovirana dolžnosti družbe za upravljanje, da
ravna v najboljšem interesu investicijskega sklada;
3.    
potrebne pristojbine, ki omogočajo ali so potrebne za opravljanje
zadevne storitve, vključno s stroški hrambe, poravnave ali menjave, zakonske
dajatve ali pravni stroški, in ki po svoji naravi ne morejo povzročiti
nasprotij z obveznostmi družbe za upravljanje, da posluje pošteno, pravično in
strokovno v skladu z najboljšimi interesi investicijskih skladov.
60. člen
(razkritje)
Družba za upravljanje podatke iz 2.a točke
prvega odstavka 59. člena tega sklepa razkrije v letnem poročilu družbe za upravljanje
v celoti ali v obliki povzetka. Kadar družba za upravljanje podatke iz 2.a
točke 59. člena tega sklepa razkrije v obliki povzetka, podrobne podatke
razkrije na zahtevo imetnikov enot.
61. člen
(uporaba pri opravljanju storitev
gospodarjenja in pomožne storitve)
59. in 60. člen se smiselno uporabljata
tudi za stranke za katere družba za upravljanje opravlja storitve gospodarjenja
s finančnimi instrumenti in pomožne storitve.
IV. POSEBNI POGOJI, KADAR DRUŽBA ZA UPRAVLJANJE OPRAVLJA
STORITVE GOSPODARJENJA IN POMOŽNE STORITVE
62. člen
(uporaba določb)
(1) Poleg določb drugega in tretjega
poglavja tega sklepa, v katerih je izrecno določeno, da se uporabljajo tudi,
kadar družba za upravljanje opravlja storitve za druge stranke, se v primeru,
ko družba za upravljanje opravlja tudi storitev gospodarjenja s finančnimi
instrumenti oziroma pomožne storitve na podlagi 5. poglavja ZISDU-2,
uporabljajo tudi določbe tega poglavja.
(2) Ne glede na 1. točko drugega
odstavka 3. člena tega sklepa se pri uporabi določb tega poglavja uporablja
pojem »stranka« v pomenu opredeljenem v 12. členu ZTFI.
63. člen
(opravljanje storitev iz prvega odstavka
159. člena ZISDU-2)
(1) Družba za upravljanje za
opravljanje storitev iz prvega odstavka 159. člena ZISDU-2 organizira posebno
organizacijsko enoto, ki je funkcionalno in prostorsko ločena od enot, ki
opravljajo storitve upravljanja investicijskih skladov.
(2) Družbi za upravljanje ni potrebno
izpolnjevati zahteve iz prejšnjega odstavka tega člena, če lahko kadarkoli
dokaže, da glede na naravo, obseg in kompleksnost storitev in poslov, ki jih
opravlja, njeno poslovanja v skladu z ZISDU-2, relevantnimi določbami ZTFI in
tem sklepom ni ogroženo, ter sprejme ustrezno ureditev za preprečevanje oziroma
obvladovanje nasprotij interesov.
(3) Družba za upravljanje za
opravljanje storitev iz prvega odstavka 159. člena ZISDU-2 glede na obseg in
kompleksnost teh storitev zaposluje zadostno število oseb, ki izpolnjujejo
pogoje iz 187. člena ZTFI.
(4) Če družba za upravljanje opravlja
storitve iz prvega odstavka 159. člena ZISDU-2, mora biti funkcija upravljanja
tveganj iz 30. člena tega sklepa hierarhično in funkcionalno ločena tudi od
enot, ki prevzemajo tveganja iz naslova opravljanja teh storitev.
64. člen
(vsebina in način vodenja evidenc)
(1) Družba za upravljanje vodi
evidenco strank iz tretjega odstavka 202. člena ZTFI z naslednjo vsebino:
1.    
podatki o stranki v skladu s predpisi o preprečevanju pranja denarja in
financiranja terorizma;
2.    
podatki o razvrstitvi strank na neprofesionalne, profesionalne in
primerne nasprotne stranke, skupaj z razlogi za razvrstitev;
3.    
podatki o znanju in izkušnjah strank, potrebnih za izvajanje pojasnilne
obveznosti iz 214. člena ZTFI.
(2) Družba za upravljanje vodi
evidenco naročil in poslov s finančnimi instrumenti iz četrtega odstavka 202.
člena ZTFI z vsebino, določeno v 7. in 8. členu Uredbe Komisije (ES) št.
1287/2006 z dne 10. avgusta 2006 o izvajanju Direktive 2004/39/ES
Evropskega parlamenta in Sveta v zvezi z obveznostmi vodenja evidenc za
investicijske družbe, poročanjem o transakcijah, tržno preglednostjo,
sprejemanjem finančnih instrumentov v trgovanje in pojmi, opredeljenimi v
navedeni direktivi (UL L 241, 2. 9. 2006, str. 1).
(3) Družba za upravljanje evidence, ki
navajajo ustrezne pravice in obveznosti družbe za upravljanje in stranke na
podlagi pogodbe o opravljanju investicijskih storitev, ali pogoje, po katerih
družba za upravljanje opravlja storitve za stranko, ne glede na prvi odstavek
33. člena tega sklepa, hrani najmanj toliko časa, kolikor traja odnos s
stranko.
65. člen
(varstvo finančnih instrumentov in
denarnih sredstev strank)
Družba za upravljanje, za namene zaščite
pravic strank v zvezi s finančnimi instrumenti in denarnimi sredstvi, ki pripadajo
strankam, izpolnjuje naslednje zahteve:
1.    
vodi evidence, dokumentacijo in račune, na način, da lahko kadarkoli in
takoj razloči med denarnimi sredstvi in finančnimi instrumenti oziroma
sredstvi, ki jih vodi za eno stranko, in sredstvi, ki jih vodi za druge stranke
in lastnimi sredstvi;
2.    
vodi in vzdržuje dokumentacijo, evidence in račune na način, ki
zagotavlja njihovo točnost, zlasti njihovo pravilnost v zvezi s finančnimi
instrumenti in denarnimi sredstvi, ki jih vodi za stranko;
3.    
redno usklajuje interne evidence, dokumentacijo in račune v zvezi s finančnimi
instrumenti in denarnimi sredstvi oziroma sredstvi strank, z računi in
evidencami kakršnihkoli tretjih oseb, ki vodijo ta sredstva;
4.    
zagotovi, da je mogoče ločeno identificirati finančne instrumente
strank, ki so deponirani pri tretji osebi od lastnih finančnih instrumentov te
tretje osebe in od finančnih instrumentov družbe za upravljanje, bodisi z
drugačno naslovljenostjo računov strank pri tretjih osebah, ali s sprejemom
drugih enakovrednih ukrepov, s katerimi se doseže enaka stopnja zaščite;
5.    
sprejme ukrepe, potrebne za zagotovitev, da se denarna sredstva stranke,
ki so deponirana v skladu s 67. členom tega sklepa, vodijo na računu ali na
računih, identificiranih ločeno od računov, na katerih se vodijo denarna sredstva
družbe za upravljanje;
6.    
uvede takšno organizacijsko ureditev, s katero se v največji meri
zmanjša tveganje izgube ali zmanjšanja sredstev stranke ali pravic v zvezi s
temi sredstvi, ki nastane kot posledica zlorabe sredstev, goljufije, slabega
administriranja sredstev, nezadostnega vodenja evidenc ali malomarnosti.
66. člen
(deponiranje finančnih instrumentov
strank)
(1) Družba za upravljanje sme
deponirati finančne instrumente, ki jih vodi za račun strank, na enega ali več
računov finančnih instrumentov, odprtih pri tretji osebi, pod pogojem, da
družba za upravljanje vrši izbiro in periodični nadzor te tretje osebe in
ureditev vzpostavljeno pri tej tretji osebi za hrambo in vodenje finančnih
instrumentov stranke, z ustrezno strokovnostjo, usposobljenostjo in skrbnostjo.
(2) Prvi odstavek tega člena se ne
uporablja v primeru, kadar ima stranka na podlagi zakonski določb skrbnika, pri
katerem že ima odprt račun na podlagi skrbniške pogodbe.
(3) Družba za upravljanje pri izbiri
tretje osebe iz prejšnjega odstavka upošteva njeno strokovnost in tržni ugled,
kakor tudi kakršne koli pravne zahteve ali tržne prakse povezane z vodenjem ali
hrambo finančnih instrumentov strank, ki bi lahko negativno vplivale na pravice
strank.
(4) Tretja oseba, pri kateri namerava
družba za upravljanje hraniti ali voditi finančne instrumente za račun druge
osebe oziroma za račun svojih strank, mora biti predmet specifične pravne
ureditve in nadzora, ki velja za takšno hrambo in vodenje finančnih
instrumentov v pravni ureditvi države domicila te tretje osebe.
(5) Družba za upravljanje ne sme
hraniti ali voditi finančnih instrumentov za račun svojih strank pri tretji
osebi iz tuje države, v kateri ne obstajajo predpisi, ki bi urejali hrambo in
vodenje finančnih instrumentov za račun drugih oseb, razen če so izpolnjeni naslednji
pogoji:
1.    
če značilnost finančnih instrumentov ali narava Investicijskih storitev
v zvezi s temi finančnimi instrumenti zahteva, da so ti finančni instrumenti
deponirani pri tretji osebi iz tuje države;
2.    
če se finančni instrumenti vodijo za račun profesionalne stranke in ta
stranka pisno zahteva da družba za upravljanje njene finančne instrumente vodi
pri tretji osebi v tuji državi.
(6) Družba za upravljanje, ki vodi
finančne instrumente strank v centralnem depoju prek svojega računa v
centralnem depoju ali prek drugega vmesnega poddepozitarja, skladno z določbami
247. člena ZTFI vzpostavi in vodi poddepoje finančnih instrumentov strank in
sicer tako, da za vsako stranko pri sebi oblikuje poddepo, na katerem evidenčno
ločeno vodi finančne instrumente te stranke.
67. člen
(deponiranje denarnih sredstev stranke)
(1) Družba za
upravljanje ob prejemu denarnih sredstev stranke, ta sredstva nemudoma deponira na enega ali več računov, odprtih pri enem od naslednjih:
1.    
centralni banki,
2.    
banki s sedežem v Republiki Sloveniji,
3.    
kreditni instituciji, ki ima dovoljenje pristojnega organa v skladu z
zakonom ali drugim predpisom države članice, sprejetim zaradi prenosa Direktive
2013/36/EU,
4.    
banki s sedežem v tretji državi, ki ima dovoljenje pristojnega organa
ali
5.    
kvalificiranem skladu denarnega trga iz 67.a člena tega sklepa,
razen če ima stranka na podlagi zakonskih
določb skrbnika, pri katerem že ima odprt račun na podlagi skrbniške pogodbe.
(2) Poseben denarni račun iz 267. člena ZTFI je račun, ki ga družba za upravljanje odpre pri
subjektu iz prvega odstavka tega
člena.
(3) Družba za
upravljanje, ki ne deponira denarnih sredstev strank pri centralni banki, s
profesionalno skrbnostjo:
1.    
izbere in imenuje kreditno institucijo iz prvega odstavka tega člena,
pri kateri so oziroma bodo deponirana denarna sredstva strank;
2.    
vrši periodični pregled izbrane kreditne institucije, ali le-ta
izpolnjuje kriterije na podlagi katerih jo je družba za upravljanje izbrala za
deponiranje denarnih sredstev strank,
3.    
vrši periodični pregled ureditve vodenja denarnih sredstev strank pri
izbrani kreditni instituciji.
(4) Pri
izbiri kreditne institucije iz prvega odstavka tega člena družba za upravljanje
upošteva strokovnost in tržni ugled takih institucij, in sicer z namenom, da
zagotovi varstvo pravic strank, kakor tudi kakršne koli zakonske zahteve ali
tržno prakso, povezano z vodenjem denarnih sredstev strank, ki bi lahko imeli
negativne učinke na pravice strank.
67.a člen
(kvalificirani sklad denarnega trga)
(1) Kvalificirani sklad denarnega trga iz
5. točke prvega odstavka 67.
člena tega sklepa je UCITS sklad ali drug investicijski sklad, ki ga nadzira Agencija oziroma
pristojni organ države
članice in ima dovoljenje Agencije oziroma drugega pristojnega organa ter izpolnjuje naslednje pogoje:
1.    
primarni naložbeni cilj je ohranjanje stalne nominalne čiste vrednosti
sredstev sklada ali stalne vrednosti začetnega vložka vlagatelja povečanega za
dobiček;
2.    
z namenom doseganja primarnega naložbenega cilja, so sredstva sklada
naložena izključno v prvovrstne instrumente denarnega trga z zapadlostjo ali
preostalo zapadlostjo največ 397 dni, ali z rednim prilagajanjem donosa,
skladnim s tako zapadlostjo, in s tehtano povprečno zapadlostjo 60 dni.
Sredstva sklada so lahko naložena tudi v depozite pri kreditnih institucijah; 
3.    
zagotavlja izplačila na dan poravnave ali najkasneje naslednji delovni
dan.
(2) Šteje se, da je instrument denarnega
trga iz 2. točke prvega odstavka tega člena prvovrsten, če izpolnjuje pogoje iz drugega odstavka 18. člena Sklepa o tipih
in vrstah investicijskih skladov
(Uradni list RS, št. 33/12).
68. člen
(informacije za stranke in morebitne
stranke)
Družba za upravljanje v skladu z 212.
členom ZTFI zagotovi, da vse informacije, ki jih posreduje neprofesionalnim
strankam ali morebitnim neprofesionalnim strankam, in vse informacije, ki jih
bodo zelo verjetno prejele neprofesionalne stranke ali morebitne
neprofesionalne stranke, izpolnjujejo naslednje pogoje:
1.    
vključujejo naziv družbe za upravljanje;
2.    
so točne, zlasti pa ne poudarjajo morebitnih koristi investicijske
storitve ali finančnega instrumenta brez poštene in vidne navedbe vseh
morebitnih tveganj;
3.    
so zadostne in so predstavljene tako, da jih bo verjetno razumel
povprečen pripadnik ciljne skupine strank, v katero so usmerjene, ali za katero
je verjetno, da jih bo prejela;
4.    
ne prikrivajo, slabijo ali zamegljujejo pomembnih dejstev, izjav ali
opozoril;
5.    
kadar vsebujejo primerjave ponujenih storitev, finančnih instrumentov
ali ponudnikov storitev, morajo biti izpolnjeni naslednji pogoji:
a.       
primerjava je smiselna in predstavljena na pošten in uravnotežen način;
b.       
navedeni so viri informacij, ki so bili uporabljeni za primerjavo;
c.       
vključena so ključna dejstva in predpostavke, uporabljene za primerjavo;
6.    
kadar vsebujejo navedbo pretekle uspešnosti finančnega instrumenta,
finančnega indeksa ali ponujene storitve, morajo biti izpolnjeni naslednji
pogoji:
a.    navedba ni
najbolj vidna lastnost sporočila;
b.    vsebujejo
ustrezne podatke o uspešnosti, ki se nanašajo na predhodnih pet let ali na
celotno obdobje, za katero je bil finančni instrument ponujen, finančni indeks
vzpostavljen ali se je investicijska storitev opravljala, če je to obdobje
krajše od petih let, ali na daljše obdobje, če tako določi družba za
upravljanje, v vsakem primeru pa navedene informacije o uspešnosti zajemajo
zaključena 12-mesečna obdobja;
c.    referenčno
obdobje in vir informacij sta jasno navedena;
d.    vsebujejo vidno
opozorilo, da se podatki nanašajo na preteklost in da pretekla uspešnost ni
zanesljiv kazalec rezultatov v prihodnosti;
e.    kadar se navedba
opira na podatke, izražene v valuti, ki ni valuta države članice, v kateri
prebiva stranka ali morebitna stranka, vsebujejo jasno navedbo valute in tudi
opozorilo, da se lahko dobički povečajo ali zmanjšajo zaradi valutnih nihanj;
f.     kadar
navedba temelji na bruto uspešnosti, so razkriti učinki provizij, opravnin in
drugih stroškov;
7.    
kadar informacija vsebuje ali se nanaša na simulirano preteklo
uspešnost, se mora nanašati na finančni instrument ali finančni indeks,
izpolnjeni pa morajo biti tudi naslednji pogoji:
a.    simulirana
pretekla uspešnost temelji na dejanski pretekli uspešnosti enega ali več
finančnih instrumentov ali finančnih indeksov, ki so enaki kakor zadevni
finančni instrument ali so podlaga zanje;
b.    za dejansko
preteklo uspešnost iz podtočke a. so izpolnjeni pogoji iz 6.a do 6.c, 6.e in
6.f točke prvega odstavka tega člena;
c.    informacija
vsebuje vidno opozorilo, da se podatki nanašajo na simulirano preteklo
uspešnost in da pretekla uspešnost ni zanesljiv kazalec prihodnje uspešnosti;
8.    
kadar informacije vsebujejo podatke o pričakovani uspešnosti, morajo
biti izpolnjeni naslednji pogoji:
a.    ne temeljijo na
simuliranih preteklih donosih ali se sklicujejo nanje;
b.    temeljijo na
razumnih predpostavkah, ki jih podpirajo objektivni podatki;
c.    kadar temeljijo
na bruto uspešnosti, so razkriti učinki provizij, opravnin in drugih stroškov;
d.    vsebujejo vidno
opozorilo, da taka predvidevanja niso zanesljiv kazalec donosov v prihodnosti;
9.    
kadar se informacije nanašajo na določeno davčno obravnavo, je v njih
vidno navedeno, da je ta davčna obravnava odvisna od posameznih okoliščin vsake
stranke in se lahko v prihodnje spreminja;
10.  ne
uporabljajo imena nobenega nadzornega organa na način, ki bi namigoval ali
nakazoval, da ta organ podpira ali odobrava produkte ali storitve družbe za upravljanje;
11.  so
skladne z informacijami iz 70. do 73. člena tega sklepa.
69. člen
(pogodba o opravljanju storitev iz prvega
odstavka 159. člena ZISDU-2 in splošni pogoji poslovanja)
(1) Za pogodbo o opravljanju storitev
iz prvega odstavka 159. člena ZISDU-2 (v nadaljnjem besedilu: pogodba) se
smiselno uporablja 216. člen ZTFI.
(2) Družba za upravljanje v pogodbi
ali v splošnih pogojih poslovanja neprofesionalni stranki razkrije informacije
iz 70. do 73. člena tega sklepa.
(3) Družba za upravljanje v pogodbi ali
v splošnih pogojih poslovanja profesionalni stranki razkrije informacije iz 3.
in 4. točke prvega odstavka 72. člena tega sklepa.
(4) V primeru, da se storitve iz
prvega odstavka 159. člena ZISDU-2 nanašajo na enote UCITS skladov se šteje, da
so v prospektu oziroma dokumentu s ključnimi podatki za vlagatelje, izdelanemu
na podlagi predpisov, ki urejajo njihovo poslovanje, vsebovane ustrezne
informacije v zvezi s finančnim instrumentom in stroški, povezanimi s tem finančnim
instrumentom.
(5) Družba za upravljanje obvesti
stranke o spremembah splošnih pogojev poslovanja in spremembah ostalih
informacij v zvezi s storitvami za stranke, ki se nanašajo na bistvene
spremembe informacij iz 70. do 73. člena tega sklepa tako, da jim posreduje
obvestilo z navedbami katere določbe oziroma informacije se spreminjajo in kako
se glasijo ter kje se nahaja čistopis spremenjenih splošnih pogojev poslovanja
oziroma dokumentov, ki vsebujejo spremembe informacij. V obvestilu mora biti
navedeno, da lahko stranka na izrecno zahtevo prejme čistopis teh dokumentov
tudi po pošti. Družba za upravljanje mora stranki dopustiti primeren rok za
zavrnitev sprememb zgoraj navedenih dokumentov in v obvestilu navesti kakšne
možnosti ima stranka v tem primeru.
(6) V primeru da družba za upravljanje
neprofesionalne stranke vabi k sklenitvi pogodbe tako, da je ponudbi ali povabilu
k sklenitvi pogodbe priložen obrazec za odgovor ali sicer natančno določen
način odgovora, takšno vabilo vsebuje informacije iz 70. do 73. člena tega
sklepa, razen če je za sklenitev pogodbe potrebna dokumentacija, ki že vsebuje
te informacije.
(7) Ne glede na prvi odstavek tega
člena lahko družba za upravljanje informacije iz 70. do 73. člena tega sklepa
objavi samo na svoji spletni strani, če:
1.    
ima stranka dostop do interneta, kar dokazuje s tem, da družbi za
upravljanje posreduje ustrezen naslov elektronske pošte, na katero bo prejemala
obvestila družbe za upravljanje, za katera se bosta stranka in družba za
upravljanje dogovorili, da se posredujejo po elektronski pošti;
2.    
se stranka v pogodbi o gospodarjenju s finančnimi instrumenti ali
kasneje pisno strinja, da bo s temi informacijami seznanjena prek spletne
strani;
3.    
družbe za upravljanje stranko preko elektronske pošte obvesti o naslovu
spletne strani ter mestu, kjer so te informacije dostopne;
4.    
so informacije, objavljene na spletni strani družbe za upravljanje,
ažurne in točne;
5.    
so informacije, objavljene na spletni strani družbe za upravljanje,
strankam neprekinjeno dostopne.
70. člen
(informacije o družbi za upravljanje in
njenih storitvah, ki jih opravlja na podlagi 159. člena ZISDU-2)
(1) Družba za upravljanje
neprofesionalni stranki razkrije naslednje informacije o sebi in storitvah, ki
jih opravlja:
1.    
firmo in sedež ter kontaktne podatke, ki jih stranke potrebujejo, da
lahko učinkovito komunicirajo z družbo za upravljanje;
2.    
navedbo jezika, v katerem lahko stranka komunicira z družbo za
upravljanje ter prejema dokumente in druge informacije;
3.    
načine komunikacije, ki se bodo uporabljali med družbo za upravljanje in
stranko, vključno, če je primerno, z načini pošiljanja in prejemanja naročil;
4.    
izjavo, da ima družba za upravljanje dovoljenje za opravljanje storitev
gospodarjenja s finančnimi instrumenti oziroma gospodarjenja s finančnimi
instrumenti in pomožnih storitev, ter ime in kontaktni naslov nadzornega
organa, ki je dovoljenje izdal;
5.    
če družba za upravljanje uporablja storitve borznoposredniške družbe
oziroma odvisnega borznoposredniškega zastopnika, navedbo tega dejstva in
države članice, v kateri je borznoposredniška družba oziroma odvisni
borznoposredniški zastopnik registriran;
6.    
način in roke pošiljanja poročil iz 242., 262. in 265. člena ZTFI ter
drugih primerljivih poročil o opravljanju posameznih storitev;
7.    
če družba za upravljanje vodi finančne instrumente ali denarna sredstva
stranke, kratek opis ukrepov, ki jih družba za upravljanje sprejme, da zagotovi
zaščito finančnih instrumentov in denarnih sredstev stranke, vključno s
podrobnostmi o sistemu jamstva iz 12. poglavja ZTFI oziroma drugi ustrezni
odškodninski shemi za stranke ali jamstvenem sistemu, ki se uporablja za družbo
za upravljanje zaradi njenih dejavnosti v državi članici;
8.    
opis, lahko tudi v obliki povzetka, politike obvladovanja nasprotij
interesov, ki jo družba za upravljanje vzdržuje v skladu s 45. členom tega
sklepa.
(2) Družba za upravljanje, če stranka
to zahteva, razkrije nadaljnje podrobne podatke o navedeni politiki
obvladovanja nasprotij interesov na način iz 9. člena Sklepa o objavah in
neposrednem obveščanju imetnikov enot ali na način iz šestega odstavka 69.
člena tega sklepa.
(3) Družba za upravljanje pri
opravljanju storitve gospodarjenja s finančnimi instrumenti vzpostavi primerno
metodo ocenjevanja in primerjave, ki bo smiselno merilo, na podlagi
investicijskih ciljev stranke in vrst finančnih instrumentov, vključenih v
portfelj stranke, da bo stranka lahko ocenila kvaliteto opravljanja te
storitve, ter stranki razkrije še naslednje dodatne informacije:
1.    
informacije o načinu in pogostosti vrednotenja finančnih instrumentov v
portfelju stranke,
2.    
podrobnosti o vsakem prenosu procesov opravljanja storitve gospodarjenja
z vsemi finančnimi instrumenti ali sredstvi ali z delom finančnih instrumentov
ali sredstev v portfelju stranke na zunanjega izvajalca;
3.    
navedbo merila uspešnosti, ki se uporablja za primerjavo uspešnosti
portfelja stranke.
71. člen
(informacije o finančnih instrumentih)
(1) Družba za upravljanje v splošne
informacije o finančnih instrumentih vključi tudi
1.    
opis tveganj, povezanih s posamezno vrsto finančnega instrumenta,
vključno z obrazložitvijo stopnje vzvoda in njegovimi učinki ter tveganjem
izgube celotne naložbe;
2.    
opis tveganja nestanovitnosti cen posamezne vrste finančnih instrumentov
in morebitnih omejitev na razpoložljivem trgu za take instrumente;
3.    
dejstvo, da lahko stranka zaradi poslov s posamezno vrsto finančnih
instrumentov, poleg stroškov pridobivanja instrumentov prevzame tudi dodatne
finančne in druge obveznosti, vključno s pogojnimi obveznostmi;
4.    
pojasnilo o morebitnih zahtevah po kritju ali podobnih obveznostih, ki
se nanašajo na posamezno vrsto finančnih instrumentov.
(2) Kadar družba za upravljanje
stranki posreduje informacije o finančnem instrumentu, ki je predmet javne
ponudbe in je bil v zvezi z njim objavljen prospekt v skladu z 2. poglavjem
ZTFI oziroma primerljivimi predpisi, družba za upravljanje stranko obvesti o
dostopnosti tega prospekta.
(3) Če je verjetno, da so tveganja,
povezana s posamezno vrsto finančnega instrumenta, ki je sestavljen iz dveh ali
več različnih finančnih instrumentov ali storitev, večja od tveganj, povezanih
s katerim koli od njegovih sestavnih delov, družba za upravljanje zagotovi
primeren opis njegovih sestavnih delov, ter način, kako medsebojni vpliv med
njimi povečuje tveganja.
(4) Kadar posamezna vrsta finančnega
instrumenta vključuje jamstvo tretje osebe, morajo informacije o jamstvu
obsegati dovolj podrobnosti o izdajatelju jamstva in jamstvu, da stranki
omogočajo pošteno oceno jamstva.
72. člen
(informacije o ravnanju s finančnimi
instrumenti in denarnimi sredstvi strank)
(1) Družba za upravljanje obvesti
stranko o načinih vodenja finančnih instrumentov in denarnih sredstev v skladu
s pododdelkom 7.2.5. ZTFI, še posebej pa:
1.    
o odgovornosti družbe za upravljanje za vsa dejanja ali opustitve dejanj
tretje osebe, pri kateri se vodijo finančni instrumenti in denarna sredstva
stranke ter za posledice, ki jih lahko utrpi stranka, zaradi nesolventnosti
tretje osebe;
2.    
o tveganjih, kadar na podlagi posamezne nacionalne zakonodaje finančnih
instrumentov in denarnih sredstev stranke, ki jih vodi tretja oseba, ni mogoče
identificirati ločeno od drugih finančnih instrumentov, ki jih vodi tretja
oseba;
3.    
o tem, da je vodenje računa finančnih instrumentov in denarnih sredstev
predmet zakonodaje v jurisdikciji, ki ni jurisdikcija države članice, pri čemer
družba za upravljanje izrecno navede, da se lahko pravice stranke v zvezi s
temi finančnimi instrumenti ali denarnimi sredstvi razlikujejo;
4.    
kadar ima tretja oseba, pri kateri se vodijo finančni instrumenti in
denarna sredstva stranke, pravico unovčenja ali zastavno pravico v zvezi z
navedenimi finančnimi instrumenti ali denarnimi sredstvi, o tveganjih, ki
izhajajo iz tega.
(2) Družba za upravljanje ob
pridobitvi soglasja stranke iz drugega odstavka 203. člena ZTFI stranki
zagotovi jasne, popolne in natančne podatke o obveznostih ter odgovornosti
družbe za upravljanje glede uporabe finančnih instrumentov, vključno s pogoji
za njihovo vračilo, ter o tveganjih, ki izhajajo iz tega. Družba za upravljanje
posreduje razkritje stranki na način iz 9. člena Sklepa o objavah in
neposrednem obveščanju imetnikov enot.
73. člen
(informacije o stroških in drugih
plačilih)
Družba za upravljanje stranki zagotovi
informacije o stroških in povezanih plačilih, ki vsebujejo naslednje sestavine:
1.    
skupno ceno, ki jo plača stranka za finančni instrument ali
investicijsko storitev, vključno z vsemi povezanimi pristojbinami, provizijami,
opravninami in izdatki, ter vsemi davki, ki se plačajo prek družbe za
upravljanje, ali, če ni mogoče navesti točne cene, osnovo za izračun skupne
cene, tako da jo lahko stranka preveri, pri čemer so postavke ustrezno
razporejene;
2.    
kadar je del skupne cene iz 1. točke tega člena izražen v tuji valuti,
navedbo valute ter veljavnega menjalnega razmerja in stroškov v zvezi z menjavo
valute;
3.    
opozorilo, da lahko nastanejo drugi stroški, vključno z davki, povezani
s posli s finančnim instrumentom ali z investicijsko storitvijo, ki niso
plačani prek družbe za upravljanje;
4.    
podrobnosti o izvedbi posla in plačilih.
74. člen
(presoja primernosti in ustreznosti)
(1) Družba za upravljanje pri presoji
iz prvega in drugega odstavka 214. člena ZTFI upošteva:
1.    
v zvezi z znanjem in izkušnjami stranke:
a.       
vrste storitev, poslov in finančnih instrumentov, s katerimi je stranka
seznanjena;
b.       
naravo, količino in pogostost poslov, ki jih je stranka že sklenila;
c.       
stopnjo izobrazbe in poklic stranke;
2.    
v zvezi s finančnim položajem stranke:
a.       
vire in velikost rednih dohodkov stranke;
b.       
likvidno premoženje stranke, njene naložbe in nepremičnine;
c.       
finančne obveznosti stranke;
3.    
v zvezi z naložbenimi cilji stranke:
a.       
namen in pričakovano trajanje naložbe;
b.       
profil tveganosti stranke in njene preference glede prevzemanja tveganj.
(2) Družba za upravljanje se pri
presoji iz prvega odstavka tega člena lahko zanese na podatke, ki ji jih je
posredovala stranka, razen če ve ali bi morala vedeti, da so informacije
zastarele, nepopolne ali zavajajoče.
(3) Družba za upravljanje stranke ne
sme spodbujati pri zavrnitvi posredovanja informacij iz drugega odstavka
214. člena ZTFI.
(4) Družba za upravljanje lahko ravna
v skladu z 215. členom ZTFI tudi pri opravljanju storitev iz prvega odstavka
159. člena ZISDU-2 v zvezi z naslednjimi finančnimi instrumenti iz pete alineje
prve točke 215. člena ZTFI:
1.    
finančni instrument se ne šteje za izvedeni finančni instrument;
2.    
obstajajo pogoste priložnosti za odsvojitev, odkup ali drugačno
realizacijo finančnega instrumenta po cenah, ki so javno dostopne tržnim
udeležencem in so tržne cene ali cene, dane na voljo ali potrjene s sistemi
vrednotenja, ki so neodvisni od izdajatelja;
3.    
ne vključuje nikakršne dejanske ali morebitne obveznosti za stranko, ki
presega stroške pridobivanja finančnega instrumenta;
4.    
ustrezni in razumljivi podatki o značilnostih finančnega instrumenta so
javno na voljo, tako da ima stranka možnost, da presodi, ali naj sklene posel s
finančnim instrumentom ali ne.
75. člen
(podatki o odprtih nekritih pozicijah)
Družba za upravljanje, ki opravlja storitve
gospodarjenja s finančnimi instrumenti neprofesionalno stranko obvesti o vseh
morebitnih izgubah, ki presegajo vnaprej določeni prag, dogovorjen med družbo
za upravljanje in stranko, v zvezi z nekritimi odprtimi pozicijami v izvedenih
finančnih instrumentih. Družba za upravljanje obvestilo iz prvega stavka tega
člena stranki posreduje najkasneje do konca delovnega dne, v katerem je bil
presežen prag, ali, če je prag presežen na nedelovni dan, do konca naslednjega
delovnega dne.
76. člen
(investicijsko svetovanje)
(1) Investicijsko svetovanje iz prve
alineje 2. točke prvega odstavka 159. člena ZISDU-2 je dajanje osebnih priporočil
stranki bodisi na njeno zahtevo bodisi na pobudo družbe za upravljanje glede
enega ali več poslov v zvezi s finančnimi instrumenti.
(2) Za namene opredelitve izraza
»investicijsko svetovanje«, ki ga družba za upravljanje opravlja kot pomožno
storitev, je osebno priporočilo tisto priporočilo, ki je dano osebi kot
stranki, potencialni stranki ali pooblaščencu stranke ali potencialne stranke.
(3) Dano priporočilo mora biti
predstavljeno na za osebo primeren način ali pa mora temeljiti na obravnavi
okoliščin, v katerih se nahaja navedena oseba, in se nanaša na eno od
naslednjih ravnanj:
1.    
nakup, prodajo, vpis, zamenjavo, odsvojitev, držanje ali prevzem
določenega finančnega instrumenta (underwriting);
2.    
uveljavljanje ali neuveljavljanje kakršnih koli pravic, ki izhajajo iz
določenega finančnega instrumenta za nakup, prodajo, vpis, zamenjavo ali
odsvojitev finančnega instrumenta.
(4) Priporočilo ni osebno priporočilo,
če je podano izključno preko distribucijskih poti ali javno objavljeno.
77. člen
(dolžnost ravnanja v najboljšem interesu
strank)
Družba za upravljanje pri opravljanju
storitev iz prvega odstavka 159. člena ZISDU-2 poleg interesa investicijskih
skladov in imetnikov enot investicijskih skladov iz prvega odstavka 51. člena
tega sklepa, upošteva tudi interes strank, za katere opravlja te storitve.
78. člen
(informacije o politiki izvrševanja
odločitev za trgovanje)
(1) Družba za upravljanje stranki pred
začetkom opravljanja posamezne storitve gospodarjenja s finančnimi instrumenti
posreduje naslednje informacije o svoji politiki izvrševanja odločitev za
trgovanje:
1.    
razlago relativnega pomena, ki ga družba za upravljanje v skladu s
kriteriji iz 77. člena tega sklepa pripisuje dejavnikom iz tretjega odstavka
54. člena tega sklepa, ali procesa, na podlagi katerega družba za upravljanje
določa relativni pomen teh dejavnikov;
2.    
seznam izvedbenih mest, za katere družba za upravljanje ocenjuje, da na
njih lahko dosledno dosega najboljši možni izid za stranke.
(2) Družba za upravljanje stranki
informacije iz prvega odstavka tega člena zagotovi na način iz drugega oziroma
šestega odstavka 69. člena tega sklepa.

Priloga
1: Evidenca premoženjskih transakcij
Priloga
2: Evidenca imetnikov investicijskih kuponov
Priloga
3: Seznam povezanih oseb

Sklep o poslovanju družbe za upravljanje
(Uradni list RS, št. 33/12)
vsebuje naslednji končni določbi:
»V. KONČNI DOLOČBI
79. člen
(prenehanje
uporabe sklepov)
Za družbo za upravljanje se z dnem njene
uskladitve na podlagi četrtega odstavka 520. člena ZISDU-2 prenehajo
uporabljati naslednji sklepi:
1.    
Sklep o kadrovskih, tehničnih in organizacijskih pogojih ter
dokumentaciji (Uradni list RS, št. 107/07) razen X. poglavja;
2.    
Sklep o podrobnejši vsebini pravil o omejitvi nastanka konflikta
interesov pri upravljanju premoženja dobro poučenih vlagateljev in premoženja
investicijskih skladov s strani družbe za upravljanje (Uradni list RS, št.
80/03);
3.    
Sklep o podrobnejši vsebini in načinu izdelave seznama povezanih oseb
(Uradni list RS, št. 80/03 in 101/08);
4.    
Sklep o podrobnejši vsebini in načinu vodenja evidence imetnikov
investicijskih kuponov (Uradni list RS, št. 42/08).
80. člen
(uveljavitev
sklepa)
Ta sklep začne veljati petnajsti dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
poslovanju družbe za upravljanje (Uradni list RS, št. 82/14)
vsebuje naslednjo končno določbo:
»KONČNA DOLOČBA
8. člen
Ta sklep začne veljati naslednji dan po
objavi v Uradnem listu
Republike Slovenije.«.