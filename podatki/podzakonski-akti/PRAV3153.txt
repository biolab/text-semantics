I. SPLOŠNA DOLOČBA
1. člen
Ta pravilnik določa pogoje, način in sredstva za izvajanje
dezinfekcije, dezinsekcije in deratizacije (v nadaljnjem besedilu: DDD). 
DDD lahko opravljajo pravne in fizične osebe, ki izpolnjujejo
pogoje, določene s tem pravilnikom, na podlagi dovoljenja, ki ga izda minister
za zdravstvo.
II. STROKOVNI POGOJI ZA IZVAJANJE DDD DEJAVNOSTI
2. člen
Izvajanje DDD dejavnosti vodijo doktor medicine, diplomirani
sanitarni inženir, univerzitetni diplomirani inženir agronomije, diplomirani
inženir agronomije, doktor veterinarske medicine ali univerzitetni diplomirani
biolog. 
Vodje posameznih del DDD so praviloma višji sanitarni tehnik,
sanitarni inženir ali inženir kmetijstva s potrebnimi znanji iz DDD. 
Osnovna dela praviloma izvajajo zdravstveni, sanitarni,
veterinarski ali agronomski tehniki s potrebnimi znanji iz DDD.
3. člen
Izvajalec DDD del, ki uporablja zelo strupene kemikalije v
smislu zakona, ki ureja kemikalije, mora pri izvajanju del zagotoviti
prisotnost zdravnika.
4. člen
Izvajalci del se morajo izobraževati v skladu s programom iz
priloge 1, ki je sestavni del tega pravilnika. 
Organizator izobraževanja iz prejšnjega odstavka je Inštitut
za varovanje zdravja Republike Slovenije v sodelovanju z območnimi zavodi za
zdravstveno varstvo. Po končanem izobraževanju se opravi preverjanje znanja in
izda potrdilo. 
Izobraževanje je obvezno obnavljati na vsakih 5 let. 
Izvajalci del morajo pridobiti tudi znanja iz varstva pri
delu – s posebnim poudarkom na nevarnih kemikalijah.
III. PROSTORSKI POGOJI ZA IZVAJANJE DDD
5. člen
Izvajalci DDD dejavnosti morajo zagotoviti naslednje
prostore: 
1.     
pisarna s telefonom in faksom; 
2.     
prostori za izvajalce; 
3.     
garderobo s tušem in WC; 
4.     
tehnično ustrezne prostore za shranjevanje pripomočkov in sredstev za
izvajanje DDD dejavnosti; 
5.     
prostor za začasno skladiščenje ostankov sredstev in embalaže,
uporabljene pri izvajanju DDD; 
6.     
tehnično ustrezno skladišče urejeno za shranjevanje nevarnih kemikalij.
IV. SREDSTVA ZA IZVAJANJE DDD
a)     Oprema in
pripomočki za izvajanje del
6. člen
Izvajalec DDD dejavnosti mora praviloma zagotoviti najmanj
naslednjo opremo in pripomočke: 
1.     
posode za pripravo razredčil; 
2.     
tlačno brizgalko z razpršilci; 
3.     
aparat za mikrorazprševanje; 
4.     
motorno škropilnico; 
5.     
električni atomizer za hladno zamegljevanje; 
6.     
električno škropilnico z zvišanim pritiskom in vročo vodo; 
7.     
naprava za toplo zamegljevanje prostorov (swingfog); 
8.     
prevozno sredstvo; 
9.     
torbe za prenašanje in prevoz deratizacijskih vab; 
10.  
merilec rezidualnega klora v vodi; 
11.  
hladilna torba za prenos vzorcev; 
12.  
oprema za prvo pomoč z ustreznimi antidoti; 
13.  
reanimacijski komplet.
b)    
Osebna zaščitna sredsta
7. člen
Izvajalec DDD mora zagotoviti naslednja sredstva za osebno
zaščito: 
-       
delovno obleko, obutev in pokrivalo; 
-       
zaščitna očala; 
-       
zaščitne rokavice; 
-       
plastične rokavice in obutev za enkratno uporabo; 
-       
specialne zaščitne maske z ustreznimi filtri.
c)    
Sredstva za zaščito prostorov in okolja
8. člen
Izvajalec DDD mora zagotoviti najmanj naslednja sredstva za
zaščito prostorov in okolja: 
-       
opozorilne letake in obvestila (na dvojezičnih območjih tudi v jeziku narodnosti)
o vrsti, mestu in času izvajanja dejavnosti; 
-       
lepilne trakove; 
-       
plastične folije; 
-       
ročni gasilni aparat; 
-       
posodo za pobiranje ostankov vab in živalskih trupel; 
-       
sredstva za dekontaminacijo.
V. POSEBNE ZAHTEVE
9. člen
Izvajalec DDD dejavnosti mora naročnika pred pričetkom
seznaniti s potekom dela, z morebitnimi nevarnostmi za ljudi, živali in okolje,
varnostnimi ukrepi in časom trajanja del oziroma nevarnosti. Po končanem delu
mora naročniku predati prostore ali obdelani material s potrdilom o izvedenih
postopkih.
10. člen
Za izvajanje DDD se lahko uporabljajo samo sredstva, ki
izpolnjujejo pogoje v skladu z zakonom, ki ureja kemikalije.
11. člen
DDD akcije se izvajajo v sodelovanju s krajevno pristojnim
zavodom za zdravstveno varstvo po predhodnem obvestilu območne enote
Zdravstvenega inšpektorata Republike Slovenije.
12. člen
Doktrinarna stališča za področje DDD dejavnosti usklajuje
Inštitut za varovanje zdravja Republike Slovenije.
13. člen
Nadzor nad izvajanjem DDD dejavnosti opravlja Zdravstveni
inšpektorat Republike Slovenije.
VI. PREHODNE IN KONČNE DOLOČBE
14. člen
Izvajalci DDD dejavnosti morajo voditi evidenco o opravljenih
postopkih ter o nabavi in uporabi biocidov ter o tem poročati krajevno
pristojnemu zavodu za zdravstveno varstvo in Zdravstvenemu inšpektoratu
Republike Slovenije.
15. člen
Pravne in fizične osebe, ki opravljajo DDD dejavnost, morajo
voditi evidenco o opravljenih postopkih ter o nabavi in uporabi pesticidov. O
tem morajo pisno poročati krajevno pristojnemu zavodu za zdravstveno varstvo in
Zdravstvenemu inšpektoratu Republike Slovenije najkasneje do 31. 1. za preteklo
leto.
16. člen
Izvajalci morajo uskladiti svojo dejavnost s tem pravilnikom
v enem letu po uveljativi tega pravilnika.
17. člen
Z dnem uveljavitve tega pravilnika se preneha uporabljati
pravilnik o pogojih za opravljanje dezinfekcije, dezinsekcije in deratizacije
zaradi preprečevanja in zatiranja nalezljivih bolezni (Uradni list SFRJ, št.
42/85).
18. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 022-7/99
Ljubljana, dne 14. septembra 2000.
spec. akad. st. Andrej Bručan, dr. med. l. r 
Minister za zdravstvo

Priloga 1: Program
znanj in izpopolnjevanja za izvajanje DDD