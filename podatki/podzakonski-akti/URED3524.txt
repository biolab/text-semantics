1. člen
(splošna določba)
Ta uredba ureja ustanovitev lovišča s posebnim namenom Brdo
pri Kranju.
2. člen
(območje lovišča s posebnim namenom)
(1) Lovišče s posebnim namenom Brdo pri Kranju se nahaja v
območju protokolarnega objekta Brdo pri Kranju in je omejeno z notranjimi
mejami parcel, ki predstavljajo krožno cesto ob zunanji meji lovišča, ki so
označene z naslednjimi številkami: 736/1, 736/2, 750, 760, 761 in 762, k.o.
Predoslje, 705, k.o. Suha, 1693, k.o. Breg ob Kokri, 1736, 1737 in 1738, k.o.
Bela ter 1142/1, k.o. Kokrica. 
(2) Podrobna razmejitev lovišča s posebnim namenom Brdo pri
Kranju je določena na karti v merilu 1:50.000 v katastru lovsko upravljavskih
območij, lovišč in lovišč s posebnim namenom, ki ga vodi Zavod za gozdove
Slovenije in so na vpogled na ministrstvu, pristojnem za gozdarstvo, Zavodu za
gozdove Slovenije ter na območni enoti Zavoda za gozdove Slovenije, Območna
enota Kranj.
3. člen
(posebne naloge lovišča)
Upravljavec lovišča s posebnim namenom Brdo pri Kranju mora
izvajati posebne naloge, ki so potrebne: 
-       
za smotrno in gospodarno rabo protokolarnih in reprezentančnih objektov;
-       
za vzdrževanje lovišča tako, da sooblikuje funkcionalno in estetsko
celoto protokolarnega objekta; 
-       
za ugotavljanje, oblikovanje in vzdrževanje habitatov za izbrane prosto
živeče živalske vrste; 
-       
za predstavljanje habitatov iz prejšnje alinee zainteresirani javnosti v
okviru pravil rabe protokolarnega objekta.
4. člen
(upravljavec lovišča)
Upravljavec lovišča s posebnim namenom Brdo pri Kranju je
Javni gospodarski zavod Protokolarne storitve Republike Slovenije.
5. člen
(posebna režima upravljanja v lovišču)
(1) V lovišču s posebnim namenom Brdo pri Kranju se mora v
okviru trajnostnega načrtovanja upravljanja z divjadjo oblikovati poseben režim
upravljanja, ki zagotavlja: 
-       
ohranjanje genske raznovrstnosti populacije divjadi v lovišču s posebnim
namenom z doseljevanjem osebkov teh vrst divjadi; 
-       
gospodarjenje z divjadjo v lovišču s posebnim namenom Brdo pri Kranju v
skladu z režimom gospodarjenja z gozdovi Brda, ki so z uredbo, ki ureja
razglasitev gozdov s posebnim namenom, razglašeni za gozdove s posebnim
namenom. 
(2) V lovišču s posebnim namenom Brdo pri Kranju se izvaja
poseben režim upravljanja, zaradi omejitev in prilagoditev pri upravljanju in
rabi protokolarnih objektov, in sicer: 
-       
zaradi protokolarne in reprezentančne rabe objektov in prostora mora
biti lovišče ograjeno tako, da je onemogočeno prosto prehajanje divjadi; 
-       
zaradi omejenosti gibanja divjadi se dolgoročno in letno načrtovanje za
lovišče s posebnim namenom Brdo pri Kranju v načrtih lovsko upravljavskega
območja prikazuje ločeno.
6. člen
(načini financiranja)
Lovišče s posebnim namenom Brdo pri Kranju se financira v
skladu s predpisom, ki ureja financiranje Javnega gospodarskega zavoda
Protokolarne storitve Republike Slovenije, in prihodki od prodane divjadi in
trofej ter ostalimi prihodki od gospodarjenja z divjadjo. Prihodki in odhodki
od gospodarjenja z divjadjo se morajo izkazovati v ločenih računovodskih
izkazih, ki jih letno pregleda revizor.
7. člen
Ta uredba začne veljati petnajsti dan po objavi v Uradnem
listu Republike Slovenije.
Št. 323-15/2004-1
Ljubljana, dne 14. oktobra 2004.
EVA 2004-2311-0355
Vlada Republike Slovenije
mag. Anton Rop l. r. 
Predsednik