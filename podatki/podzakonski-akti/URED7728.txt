1. člen
Ta uredba določa merila za razvrstitev vozil v cestninske
razrede, višino cestnine za posamezen cestninski razred in način plačevanja
cestnine za uporabo cestnega predora Karavanke.
2. člen
Vozila, ki vozijo skozi cestni predor Karavanke, se v
cestninske razrede razvrščajo glede na največjo dovoljeno maso vozila in
števila osi, in sicer:
1.     
Vozila, katerih največja dovoljena masa ne presega 3.500 kg
- 
prvi cestninski razred: motorna vozila, katerih največja dovoljena masa
ne presega 3.500 kg, s priklopnim vozilom ali brez njega (v nadaljnjem
besedilu: cestninski razred R1);
2.     
Vozila, katerih največja dovoljena masa presega 3.500 kg
- 
prvi cestninski razred: motorna vozila z dvema osema, katerih največja
dovoljena masa presega 3.500 kg (v nadaljnjem besedilu: cestninski razred R2);
- 
drugi cestninski razred: motorna vozila s tremi osmi, katerih največja
dovoljena masa presega 3.500 kg, in skupine vozil s tremi osmi, katerih
največja dovoljena masa vlečnega vozila presega 3.500 kg (v nadaljnjem
besedilu: cestninski razred R3);
- 
tretji cestninski razred: motorna vozila z več kakor tremi osmi, katerih
največja dovoljena masa presega 3.500 kg, in skupine vozil z več kakor tremi
osmi, katerih največja dovoljena masa vlečnega vozila presega 3.500 kg (v
nadaljnjem besedilu: cestninski razred R4).
3. člen
(1) Višina cestnine za uporabo cestnega predora
Karavanke (v nadaljnjem besedilu: cestnina) je odvisna od največje dovoljene
mase vozila in cestninskega razreda, v katerega je razvrščeno vozilo ali
skupina vozil.
(2) Višina cestnine znaša brez davka na dodano vrednost
za vozila cestninskega razreda R1 6,39 eura, za vozila cestninskega razreda R2
4,22 eura, za vozila cestninskega razreda R3 4,69 eura in za vozila
cestninskega razreda R4 9,38 eura. Od plačane cestnine se obračuna 22-odstotni
davek na dodano vrednost.
(3) Višino cestnine za vozila cestninskega razreda R1
upravljavec cestnega predora Karavanke (v nadaljnjem besedilu: upravljavec
cestninskih cest) objavi na cestninski postaji Hrušica. Višino cestnine za
vozila cestninskih razredov R2, R3 in R4, ki plačujejo cestnino v elektronskem
sistemu cestninjenja v prostem prometnem toku (v nadaljnjem besedilu: sistem
DarsGo), objavi upravljavec cestninskih cest na spletni strani www.darsgo.si.
4. člen
(1) Uporabnik vozila cestninskega razreda R1, ki vozi
skozi cestni predor Karavanke, plača cestnino na cestninski postaji Hrušica.
(2) Uporabnik vozil cestninskih razredov R2, R3 in R4,
ki vozi skozi cestni predor Karavanke, plača cestnino v sistemu DarsGo.
Cestnina se v sistemu DarsGo zaračuna, ko vozilo s pravilno nameščeno in
delujočo OBU napravo (v nadaljnjem besedilu: naprava DarsGo) brez ustavljanja
prevozi točko cestninjenja. Navodila za pravilno namestitev naprave DarsGo in
njeno pravilno uporabo prejme uporabnik ob prevzemu naprave DarsGo. Objavljena
so tudi na spletni strani www.darsgo.si.
(3) Cestnina se lahko plača z gotovino ali
brezgotovinsko na način in pod pogoji, določenimi s predpisi, ki urejajo
cestninjenje in so objavljeni na spletni strani upravljavca cestninskih cest.
(4) Nerezidenti, ki so uporabniki vozil cestninskega
razreda R1, lahko plačujejo cestnino s tujimi valutami na način in pod pogoji,
določenimi s predpisi, ki urejajo cestninjenje, in so objavljeni na spletni
strani upravljavca cestninskih cest.
(5) Cestnina se ne plača za prevoze, ki so oproščeni
plačila cestnine s predpisi, ki urejajo cestninjenje, in so objavljeni na
spletni strani upravljavca cestninskih cest.
5. člen
(1) Uporabnik, ki večkrat uporablja cestni predor
Karavanke, si lahko pri plačevanju cestnine za vozilo cestninskega razreda R1
zagotovi 14 prehodov cestnega predora Karavanke z nakupom neprenosljive točkovne
karte v vrednosti 28,77 eura, vezane na registrsko številko vozila in z
veljavnostjo 30 dni od dneva njene izdaje.
(2) Točkovno karto lahko uporabnik cestnega predora
Karavanke kupi na cestninski postaji Hrušica.
(3) Brezgotovinsko plačilo cestnine se lahko na
cestninski postaji Hrušica opravi s slovensko ali avstrijsko točkovno karto.

Uredba o cestnini za uporabo cestnega predora
Karavanke (Uradni list RS, št. 14/18) vsebuje naslednji končni določbi:
»KONČNI DOLOČBI
6. člen
Z dnem uveljavitve te uredbe preneha veljati Uredba o
cestnini za uporabo cestnega predora Karavanke (Uradni list RS, št. 103/15
in 21/16).
7. člen
Ta uredba začne veljati z dnem začetka izvajanja cestninjenja
v prostem prometnem toku.«.

Uredba o spremembah Uredbe o cestnini za
uporabo cestnega predora Karavanke (Uradni list RS, št. 82/18) vsebuje naslednjo končno določbo:
»KONČNA DOLOČBA
3. člen
Ta uredba začne veljati 1. januarja 2019.«.

Uredba o spremembah Uredbe o cestnini za
uporabo cestnega predora Karavanke (Uradni list RS, št. 76/19) vsebuje naslednjo končno določbo:
»KONČNA DOLOČBA
3. člen
Ta uredba začne veljati naslednji dan po objavi v Uradnem
listu Republike Slovenije, uporabljati pa se začne 1. januarja 2020.«.

Uredba o spremembi in dopolnitvah Uredbe o
cestnini za uporabo cestnega predora Karavanke (Uradni list RS, št. 105/20) vsebuje naslednjo končno določbo:
»KONČNA DOLOČBA
4. člen
(začetek veljavnosti)
Ta uredba začne veljati 1. septembra 2020.«.

Uredba o spremembah Uredbe o cestnini za
uporabo cestnega predora Karavanke (Uradni list RS, št. 152/20) vsebuje naslednjo končno določbo:
»KONČNA DOLOČBA
3. člen
Ta uredba začne veljati naslednji dan po objavi v Uradnem
listu Republike Slovenije, uporabljati pa se začne 1. januarja 2021.«.

Uredba o spremembah Uredbe o cestnini za
uporabo cestnega predora Karavanke (Uradni list RS, št. 155/22) vsebuje naslednjo končno določbo:
»KONČNA DOLOČBA
3. člen
Ta uredba začne veljati naslednji dan po objavi v Uradnem
listu Republike Slovenije, uporabljati pa se začne 1. januarja 2023.«.