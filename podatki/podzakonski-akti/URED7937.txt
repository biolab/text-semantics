1. člen
(vsebina uredbe)
S to uredbo se določajo višina, pogoji in način izplačila
posebne denarne nagrade vojakom, podčastnikom, častnikom in vojaškim
uslužbencem (v nadaljnjem besedilu: vojaške osebe) ob prvi sklenitvi pogodbe o
zaposlitvi v Slovenski vojski za najmanj pet let, za popolnitev začasne enote
oziroma druge sestave, zlasti za opravljanje vojaške službe izven države, in ob
podaljšanju pogodbe o zaposlitvi v Slovenski vojski.
2. člen
(nagrada ob prvi sklenitvi pogodbe o zaposlitvi)
(1) Ob prvi sklenitvi pogodbe o zaposlitvi v Slovenski vojski
za najmanj pet let se vojaški osebi izplača posebna denarna nagrada v višini
ene povprečne bruto plače na zaposlenega v Republiki Sloveniji, in sicer
naslednji mesec po uspešno končanem temeljnem vojaškostrokovnem usposabljanju,
če nima odsluženega vojaškega roka, ali ob nastopu vojaške službe, če ima
odslužen vojaški rok.
(2) V času sklenjene pogodbe o zaposlitvi za najmanj pet let
se poleg posebne denarne nagrade iz prejšnjega odstavka izplačuje še posebna
denarna nagrada v višini ene povprečne bruto plače na zaposlenega v Republiki
Sloveniji enkrat letno, in sicer naslednji mesec po vsakem končanem letu
opravljanja vojaške službe. Če vojaška oseba sklene pogodbo o zaposlitvi v
Slovenski vojski za deset let, se ji naslednji mesec po končanem desetem letu
opravljanja vojaške službe izplača posebna denarna nagrada v višini dveh
povprečnih bruto plač na zaposlenega v Republiki Sloveniji.
(3) Posebna denarna nagrada v višini ene povprečne bruto
plače na zaposlenega v Republiki Sloveniji se izplača tudi vojaškim osebam v
začasni enoti ali drugi operativni sestavi, ko sklenejo pogodbo o zaposlitvi v
Slovenski vojski, in sicer naslednji mesec po nastopu vojaške službe. Začasno
enoto ali drugo sestavo, v kateri pripada vojaškim osebam posebna denarna
nagrada, določi Vlada Republike Slovenije na predlog ministra za obrambo
praviloma tedaj, ko odloča o napotitvi pripadnikov Slovenske vojske na
opravljanje vojaške službe izven države.
(4) Osebam iz prejšnjega odstavka se v času sklenjene pogodbe
o zaposlitvi v Slovenski vojski posebna denarna nagrada v višini štirih
povprečnih bruto plač na zaposlenega v Republiki Sloveniji izplača naslednji
mesec po prenehanju pogodbe o zaposlitvi v Slovenski vojski.
3. člen
(nagrada ob podaljšanju pogodbe o zaposlitvi)
Vojaškim osebam se izplača posebna denarna nagrada v višini
ene povprečne bruto plače na zaposlenega v Republiki Sloveniji ob podaljšanju
pogodbe o zaposlitvi za določen čas za vsako leto opravljanja vojaške službe.
Posebna denarna nagrada se izplača enkrat letno, naslednji mesec po vsakem
končanem letu opravljanja vojaške službe. Če vojaška oseba podaljša pogodbo o
zaposlitvi za deset let, se ji po končanem desetem letu zaposlitve izplačata
dve povprečni bruto plači na zaposlenega v Republiki Sloveniji.
4. člen
(sklenitev nove pogodbe o zaposlitvi)
Če vojaška oseba zaradi spremembe okoliščin z Ministrstvom za
obrambo sklene novo pogodbo o zaposlitvi za določen čas, preden poteče pogodba
o zaposlitvi, na podlagi katere je bila vojaška oseba upravičena do posebne
denarne nagrade, se za namen pripadanja in izplačila posebne denarne nagrade
sklenitev nove pogodbe o zaposlitvi šteje kot podaljšanje pogodbe o zaposlitvi.
5. člen
(prenehanje pogodbe o zaposlitvi)
Če vojaški osebi, ki je upravičena do posebne denarne nagrade
po tej uredbi, preneha pogodba o zaposlitvi pred iztekom pogodbeno
dogovorjenega roka, vojaška oseba ni upravičena do izplačila sorazmernega dela
posebne denarne nagrade.
6. člen
(povprečna bruto plača)
Za izračun višine posebne denarne nagrade po tej uredbi se
upoštevajo zadnji uradno objavljeni podatki o mesečni povprečni bruto plači v
Republiki Sloveniji, ki jih objavlja Statistični urad Republike Slovenije.
PREHODNE IN KONČNE DOLOČBE
7. člen
(izplačilo posebne denarne nagrade že zaposlenim)
(1) Vojaškim osebam, ki imajo ob uveljavitvi te uredbe
sklenjeno pogodbo o zaposlitvi v Slovenski vojski za določen čas in za
sklenitev ali podaljšanje pogodbe o zaposlitvi niso prejele denarne nagrade, se
v treh mesecih od uveljavitve te uredbe izplača posebna denarna nagrada v
višini ene bruto plače na zaposlenega v Republiki Sloveniji, nato pa naslednji
mesec po vsakem končanem letu posebna denarna nagrada v višini ene bruto plače
na zaposlenega v Republiki Sloveniji do izteka pogodbe o zaposlitvi.
(2) Vojaškim osebam, ki imajo ob uveljavitvi te uredbe
sklenjeno pogodbo o zaposlitvi v Slovenski vojski za določen čas in so za
sklenitev ali podaljšanje pogodbe o zaposlitvi prejele posebne denarne nagrade
v skladu z Uredbo o nagradah za sklenitev in podaljšanje pogodbe o zaposlitvi v
Slovenski vojski (Uradni list RS, št. 67/08), se izplača razlika med posebno
denarno nagrado, ki bi jim pripadala v skladu s to uredbo, in posebno denarno
nagrado, ki jim je pripadala po Uredbi o nagradah za sklenitev in podaljšanje
pogodbe o zaposlitvi v Slovenski vojski (Uradni list RS, št. 67/08). Posebna
denarna nagrada po tem odstavku se začne izplačevati po preteku števila let, ki
se ujema s številom že izplačanih bruto plač na zaposlenega v Republiki
Sloveniji.
(3) Način izplačila posebne denarne nagrade iz prvega
odstavka tega člena se uredi v dodatku k pogodbi o zaposlitvi.
8. člen
(prenehanje veljavnosti)
Z dnem uveljavitve te uredbe preneha veljati Uredba o
nagradah za sklenitev in podaljšanje pogodbe o zaposlitvi v Slovenski vojski
(Uradni list RS, št. 67/08), 4. in 6. člen pa se še uporabljata do izteka
veljavnih pogodb o zaposlitvi, za katere so vojaške osebe prejele posebno
denarno nagrado.
9. člen
(začetek veljavnosti)
Ta uredba začne veljati 1. januarja 2020.
Št. 00718-7/2019
Ljubljana, dne 5. decembra 2019
EVA 2019-1911-0008
Vlada Republike Slovenije
Marjan Šarec
predsednik