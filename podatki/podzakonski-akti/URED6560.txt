I. SPLOŠNE DOLOČBE
1. člen
(1) Ta uredba določa program
strokovnega usposabljanja in preizkusa znanja za vodenje in odločanje v
postopku za prekrške pred prekrškovnim organom (v nadaljnjem besedilu: prekrškovni
postopek), ki ga mora glede na predpisano raven izobrazbe opraviti uradna
oseba, zaposlena pri prekrškovnem organu, ali oseba, ki namerava biti zaposlena
pri prekrškovnem organu, za pridobitev pooblastila za izvajanje nalog po Zakonu
o prekrških (Uradni list RS, št. 29/11 – uradno prečiščeno besedilo in 21/13; v
nadaljnjem besedilu: zakon o prekrških).
(2) Ta uredba določa tudi pogoje za
izbor izvajalcev strokovnega usposabljanja, sestavo in oblikovanje komisij za
preizkus znanja, postopek prijave k strokovnemu usposabljanju in preizkusu
znanja, izdajanje potrdil o strokovnem usposabljanju in preizkusu znanja,
zapisnik o preizkusu znanja, plačilo komisij za preizkus znanja in ureja druga
vprašanja, pomembna za izvedbo strokovnega usposabljanja in preizkusa znanja iz
prejšnjega odstavka.
2. člen
(1) Pooblastilo za vodenje
prekrškovnega postopka pred izdajo odločbe o prekršku in za izdajo plačilnega
naloga ali pooblastilo za vodenje prekrškovnega postopka in izdajo odločbe o
prekršku se lahko da uradni osebi, ki je zaposlena pri prekrškovnem organu ali
ki nadzoruje izvrševanje predpisov, s katerimi so določeni prekrški, na podlagi
javnega pooblastila v skladu z zakonom (v nadaljnjem besedilu: pooblaščena
oseba), in ima ustrezno raven izobrazbe, predpisano z zakonom o prekrških, ter
opravljen preizkus znanja v skladu s to uredbo.
(2) Oseba iz prejšnjega odstavka, ki
še ni opravila preizkusa znanja v skladu s to uredbo, izpolnjuje pa druge
pogoje za pooblaščeno uradno osebo prekrškovnega organa v skladu z zakonom o
prekrških in to uredbo, opravlja preizkus znanja iz te uredbe kot kandidat za
pooblaščeno uradno osebo prekrškovnega organa (v nadaljnjem besedilu: kandidat).
II. VRSTA IZOBRAZBE
3. člen
(1) Prekrškovni postopek pred izdajo
odločbe o prekršku lahko vodi in plačilni nalog izda pooblaščena oseba, ki ima
najmanj peto raven izobrazbe v skladu s predpisi, ki urejajo klasifikacijski
sistem izobraževanja in usposabljanja, ki je predpisana za nadzorstvo nad
izvrševanjem predpisov na področju, ki ga nadzoruje.
(2) Prekrškovni postopek lahko vodi in
izda odločbo o prekršku pooblaščena oseba, ki ima najmanj šesto raven izobrazbe
v skladu s predpisi, ki urejajo klasifikacijski sistem izobraževanja in
usposabljanja, ki je predpisana za izvrševanje predpisov na področju, ki ga
nadzoruje.
III. STROKOVNO USPOSABLJANJE
4. člen
(1) Preden kandidat pristopi k
opravljanju preizkusa znanja iz te uredbe, mora opraviti strokovno
usposabljanje za vodenje in odločanje v prekrškovnem postopku (v nadaljnjem
besedilu: strokovno usposabljanje), s katerim se zagotovi pridobivanje znanja o
materialnopravnih določbah in o postopku po zakonu o prekrških.
(2) Program strokovnega usposabljanja
je sestavni del te uredbe in je objavljen skupaj z njo (priloga 1).
(3) Ministrstvo, pristojno za
pravosodje, skrbi za sprotno posodabljanje programa iz prejšnjega odstavka.
5. člen
(1) Odgovorna oseba organa, pri
katerem je kandidat zaposlen, mora prijaviti kandidata k strokovnemu usposabljanju
s prijavo, ki jo vloži pri ministrstvu, pristojnem za javno upravo (v
nadaljnjem besedilu: ministrstvo).
(2) Prijava k strokovnemu
usposabljanju se vloži na obrazcu, ki je objavljen na spletni strani
ministrstva, in vsebuje:
-       
naziv in naslov organa, pri katerem je kandidat zaposlen,
-       
osebno ime kandidata,
-       
naslov stalnega ali začasnega prebivališča kandidata,
-       
datum in kraj rojstva kandidata,
-       
upravno področje, na katerem bo kandidat izvajal pooblastila kot
pooblaščena uradna oseba prekrškovnega organa.
(3) K strokovnemu usposabljanju se
lahko sam prijavi tudi kandidat, ki ni v delovnem razmerju pri prekrškovnem
organu. V tem primeru mora v prijavi navesti podatke iz druge, tretje in četrte
alineje prejšnjega odstavka ter področje, na katerem namerava izvajati
pooblastila kot pooblaščena uradna oseba prekrškovnega organa.
(4) Ministrstvo razporedi kandidata na
strokovno usposabljanje in obvesti kandidata o času in kraju strokovnega
usposabljanja. Po končanem usposabljanju kandidatu izda potrdilo o udeležbi na
strokovnem usposabljanju.
6. člen
(1) Izvajalce strokovnega
usposabljanja pridobi ministrstvo na podlagi javnega povabila k sodelovanju
izmed strokovnjakov s področja poznavanja materialnopravnih določb in postopka
o prekrških.
(2) Pogoji za izvajalca strokovnega
usposabljanja so:
1.     
najmanj sedma raven izobrazbe v skladu s predpisi, ki urejajo
klasifikacijski sistem izobraževanja in usposabljanja,
2.     
opravljen pravniški državni izpit ali državni izpit iz javne uprave s
preizkusom znanja v skladu z uredbo, ki ureja strokovno usposabljanje in
preizkus znanja za vodenje in odločanje v prekrškovnem postopku,
3.     
najmanj osem let delovnih izkušenj na področju prekrškovnega ali
kazenskega prava po opravljenem pravniškem državnem izpitu ali državnem izpitu
iz javne uprave s preizkusom znanja v skladu z uredbo, ki ureja strokovno
usposabljanje in preizkus znanja za vodenje in odločanje v prekrškovnem
postopku.
(3) Merila za izbor izvajalca
strokovnega usposabljanja določi ministrstvo.
(4) Izbor izvajalcev strokovnega
usposabljanja izmed prijavljenih kandidatov opravi strokovna komisija, ki jo
sestavljajo predstavniki organizacijske enote ministrstva, pristojne za
organizacijo strokovnih izpitov, in ministrstva, pristojnega za pravosodje.
Člane strokovne komisije imenuje minister, pristojen za javno upravo (v
nadaljnjem besedilu: minister), v soglasju z ministrom, pristojnim za
pravosodje.
(5) Ministrstvo določi razpored
izvajanja strokovnega usposabljanja glede na število prijavljenih kandidatov.
7. člen
(1) Strokovno usposabljanje traja 20
pedagoških ur. Štiri pedagoške ure so namenjene praktični uporabi materialnopravnih
določb in postopka po zakonu o prekrških (praktični del strokovnega
usposabljanja).
(2) Za praktični del strokovnega
usposabljanja iz prejšnjega odstavka šteje sestava odločbe o prekršku,
plačilnega naloga, opis določenega postopka na podlagi podanega dejanskega
stanja ali druga podobna naloga, ki pomeni praktično uporabo materialnopravnih
določb in postopka po zakonu o prekrških na posameznem upravnem področju, kot
tudi odločanje o zahtevi za sodno varstvo pred prekrškovnim organom.
IV. PREIZKUS ZNANJA O PREKRŠKOVNEM POSTOPKU
8. člen
(1) Strokovna usposobljenost kandidata
se preveri s preizkusom znanja, s katerim se ugotovi, ali je kandidat na
posameznem področju, urejenem s predpisi, katerih izvrševanje bo nadzoroval kot
pooblaščena oseba, sposoben za samostojno vodenje postopka in odločanje po
zakonu o prekrških glede na predpisano raven izobrazbe.
(2) Vsebina preizkusa znanja, ki se
nanaša na vodenje postopka in odločanje po zakonu o prekrških, je posebej za peto
raven izobrazbe in posebej za šesto raven izobrazbe sestavni del te uredbe in
je objavljena skupaj z njo (priloga 2).
9. člen
(1) Kandidate za imenovanje za
izpraševalce za preizkus znanja na področju poznavanja materialnopravnih določb
in postopka po zakonu o prekrških pridobi ministrstvo na podlagi javnega
povabila k sodelovanju izmed strokovnjakov s tega področja. Kandidate za
imenovanje za izpraševalce za preizkus znanja na posameznem upravnem področju,
urejenem s predpisi, ki določajo prekrške, predlagajo ministrstvu ministrstva,
pristojna za ta upravna področja.
(2) Pogoji za imenovanje za
izpraševalca za preizkus znanja so:
1.     
najmanj sedma raven izobrazbe v skladu s predpisi, ki urejajo
klasifikacijski sistem izobraževanja in usposabljanja,
2.     
opravljen pravniški državni izpit ali državni izpit iz javne uprave s
preizkusom znanja v skladu z uredbo, ki ureja strokovno usposabljanje in
preizkus znanja za vodenje in odločanje v prekrškovnem postopku,
3.     
najmanj osem let delovnih izkušenj na področju prekrškovnega ali
kazenskega prava po opravljenem pravniškem državnem izpitu ali državnem izpitu
iz javne uprave s preizkusom znanja v skladu z uredbo, ki ureja strokovno
usposabljanje in preizkus znanja za vodenje in odločanje v prekrškovnem
postopku.
(3) Izpraševalce za preizkus znanja
imenuje minister v soglasju z ministrom, pristojnim za pravosodje.
(4) V aktu o imenovanju izpraševalcev
za preizkus znanja se določi, za katera področja iz prvega odstavka tega člena
so določeni za izpraševanje.
(5) Vsakokratna komisija za preizkus
znanja (v nadaljnjem besedilu: komisija) je sestavljena iz predsednika in
najmanj dveh članov, določenih v skladu s prejšnjim odstavkom.
(6) Izpraševalci za preizkus znanja so
imenovani za pet let.
10. člen
(1) Komisija ima zapisnikarja, ki mora
imeti najmanj peto raven izobrazbe v skladu s predpisi, ki urejajo
klasifikacijski sistem izobraževanja in usposabljanja.
(2) Minister imenuje zapisnikarje, ki
vodijo zapisnik o poteku preizkusa znanja, izmed uslužbencev, zaposlenih na
ministrstvu, in na predlog ministra, pristojnega za pravosodje, izmed
uslužbencev, zaposlenih na ministrstvu, pristojnem za pravosodje.
11. člen
(1) Ministrstvo z razporedom določi
predsednika in člane komisij za posamezne kandidate, datum in kraj opravljanja
izpita ter zapisnikarja. Najmanj en član komisije mora imeti opravljen
pravniški državni izpit. V razporedu se določi, kateri član komisije določi
pisno nalogo za posameznega kandidata glede na upravno področje, urejeno s
predpisi, katerih izvrševanje bo kandidat nadzoroval kot pooblaščena oseba. Razpored
se pošlje vsem članom komisije in zapisnikarjem.
(2) Član komisije, ki je določen za
pripravo pisne naloge, je dolžan dostaviti pisno nalogo ministrstvu najmanj pet
delovnih dni pred dnevom, določenim za izvedbo pisnega dela preizkusa znanja.
(3) Če se k preizkusu znanja prijavi
več kandidatov z istega upravnega področja, se preizkus znanja praviloma
organizira tako, da se z razporedom določi enotna komisija za vse kandidate s
tega upravnega področja. Pisna naloga se določi praviloma za vse kandidate
enotno.
(4) Ministrstvo skrbi za zagotavljanje
materialnih pogojev za delo komisij in opravljanje strokovnega in administrativno-tehničnega
dela za komisije.
12. člen
(1) Predsednik, člani komisije in
zapisnikar morajo vestno opravljati dolžnosti v zvezi z delom v komisiji, v
katero so določeni z razporedom. Če izvejo za opravičen razlog, zaradi katerega
ne morejo opraviti svoje dolžnosti v komisiji, morajo svojo odsotnost takoj
sporočiti uradni osebi organizacijske enote ministrstva, pristojni za
organizacijo strokovnih izpitov.
(2) Če osebe iz prejšnjega odstavka
brez opravičenega razloga ne javijo svoje odsotnosti oziroma ne odpovejo
opravljanja svoje dolžnosti v komisiji najmanj dvakrat v enem letu, uradna
oseba ministrstva, pristojna za organizacijo strokovnih izpitov, o tem sestavi
uradni zaznamek. V tem primeru minister razreši predsednika, člana komisije ali
zapisnikarja dolžnosti v komisiji.
13. člen
(1) Za kandidata, ki je zaposlen pri
prekrškovnem organu, vloži prijavo k preizkusu znanja pri ministrstvu odgovorna
oseba tega organa, kandidat iz tretjega odstavka 5. člena te uredbe pa to stori
sam. Prijava k preizkusu znanja se lahko vloži skupaj s prijavo k strokovnemu
usposabljanju iz 5. člena te uredbe.
(2) Prijava k preizkusu znanja se
vloži na obrazcu, ki je objavljen na spletni strani ministrstva, in vsebuje:
-       
naziv in naslov organa, pri katerem je kandidat zaposlen ali namerava
opravljati delo kot pooblaščena oseba prekrškovnega organa,
-       
osebno ime kandidata,
-       
naslov stalnega ali začasnega prebivališča kandidata,
-       
datum in kraj rojstva kandidata,
-       
raven izobrazbe kandidata,
-       
podatek o ravni izobrazbe, za katero kandidat opravlja preizkus znanja,
-       
upravno področje, na katerem bo kandidat izvajal ali namerava izvajati
pooblastila kot pooblaščena uradna oseba prekrškovnega organa,
-       
datum udeležbe na strokovnem usposabljanju v skladu s to uredbo,
-       
podatek o številu neuspešnih poskusov kandidata za opravljanje preizkusa
znanja,
-       
elektronski naslov za obveščanje.
(3) Ministrstvo obvesti kandidata o
času in kraju preizkusa znanja ter sestavi komisije najmanj deset delovnih dni
pred dnem, določenim za preizkus znanja.
(4) Pri ponovnem opravljanju preizkusa
znanja odgovorna oseba organa, pri katerem je kandidat zaposlen, vloži prijavo
k preizkusu znanja na podlagi pisnega predloga kandidata. Če se je kandidat k
preizkusu znanja prijavil sam, mora enako storiti tudi za ponovno opravljanje
preizkusa znanja.
14. člen
(1) Preizkus znanja obsega pisni in
ustni del. Ustni del izpita je javen.
(2) Preizkus znanja se opravlja pisno
pod nadzorom uslužbenca ministrstva ter ustno pred komisijo.
(3) Naloga za pisni del preizkusa
znanja se nanaša na posamezno področje, na katerem bo kandidat kot pooblaščena
oseba vodil prekrškovni postopek in izdajal odločbe o prekršku ali vodil
prekrškovni postopek pred izdajo odločbe o prekršku in izdajal plačilne naloge.
Pisna naloga je lahko sestava odločbe o prekršku ali plačilnega naloga, opis
določenega postopka na podlagi podanega dejanskega stanja ali druga podobna
naloga, s katero se preizkuša sposobnost praktične uporabe predpisov na
področju prekrškov.
(4) Ustni del preizkusa znanja obsega
zagovor pisnega dela preizkusa znanja in poznavanje določb zakona o prekrških.
(5) Pisni del preizkusa znanja lahko
traja največ štiri pedagoške ure.
(6) Ustni del preizkusa znanja, ki ga
kandidat opravlja praviloma isti dan po pisnem delu, traja največ 30 minut. Med
pisnim in ustnim delom izpita so praviloma štiri ure odmora, pri manjšem
številu kandidatov pa ustrezno manj.
15. člen
(1) Uspeh preizkusa znanja komisija
ocenjuje s skupno oceno »uspešno« ali »neuspešno«. Preizkus znanja opravi
kandidat, ki je uspešno ocenjen iz pisnega in ustnega dela izpita.
(2) Uspeh pisnega dela preizkusa
znanja oceni komisija na obrazložen predlog člana komisije, ki je predlagal in
pregledal pisno nalogo.
(3) Pogoj za pristop kandidata k
ustnemu delu preizkusa znanja je, da je komisija njegovo pisno nalogo ocenila z
oceno »uspešno«.
(4) Kandidatu, ki je preizkus znanja
opravil, se izda potrdilo o preizkusu znanja, ki ga podpiše predsednik komisije.
Potrdilo se kandidatu vroči najkasneje v osmih dneh od dneva, ko je opravil
preizkus znanja.
(5) Če kandidat brez upravičenega
razloga določenega dne ne pristopi k opravljanju pisnega ali ustnega dela preizkusa
znanja ali če brez upravičenega razloga odstopi, se šteje, da preizkusa znanja
ni opravil.
(6) Za upravičene razloge se štejejo
zlasti bolezen, neodložljive in nenačrtovane osebne ali službene obveznosti.
16. člen
(1) Kandidat, ki se ne strinja z oceno
komisije, lahko takoj po razglasitvi ocene poda ugovor ustno na zapisnik. O
ugovoru odloči predsednik komisije po posvetovanju s člani komisije.
(2) Če se ugovoru ugodi, kandidat
ponovno opravlja preizkus znanja najkasneje v treh delovnih dneh pred novo
komisijo, ki je sestavljena iz predsednika prejšnje komisije ter dveh novih
članov. Predsednika nove komisije se določi izmed dveh novih članov. Zoper
oceno nove komisije ni ugovora.
17. člen
Predsedniku in članom komisije ter
zapisnikarju pripada plačilo za delo in povračilo stroškov v zvezi z delom v
komisiji v višini, ki jo določi minister.
18. člen
(1) O poteku preizkusa znanja se za
vsakega kandidata vodi zapisnik, ki ga podpišejo predsednik, člani komisije in
zapisnikar. Pisna naloga je priloga zapisnika.
(2) Zapisnik vsebuje naslednje
podatke:
-       
osebno ime kandidata,
-       
naziv organa, pri katerem bo kandidat izvajal ali namerava izvajati
pooblastila kot pooblaščena uradna oseba prekrškovnega organa,
-       
sestavo izpitne komisije,
-       
datum opravljanja izpita,
-       
izpitna vprašanja in
-       
uspeh kandidata pri izpitu.
18.a člen
(1) Ministrstvo
vodi za vsakega kandidata zbirko dokumentov, ki vsebuje prijavo k izpitu,
zapisnik o izpitu in potrdilo o opravljenem izpitu.
(2) Ministrstvo
za namene spremljanja in izvajanja izpitov po tej uredbi upravlja evidenco, ki
vsebuje:
-       
zaporedno številko,
-       
številko zbirke dokumentov o kandidatu,
-       
osebno ime kandidata,
-       
datum in kraj rojstva kandidata,
-       
stalno oziroma začasno prebivališče kandidata in elektronski naslov za
obveščanje,
-       
raven in vrsto kandidatove izobrazbe,
-       
datum opravljanja preizkusa znanja in
-       
uspeh na preizkusu znanja.
(3) Evidenca
iz prejšnjega odstavka se hrani trajno, zbirka dokumentov iz prvega odstavka
tega člena pa dve leti od dneva opravljanja preizkusa znanja.
19. člen
(1) Strokovno usposabljanje se plačuje
iz sredstev proračuna prekrškovnega organa, pri katerem je kandidat zaposlen.
(2) Opravljanje preizkusa znanja se
plačuje iz sredstev proračuna prekrškovnega organa, pri katerem je kandidat
zaposlen.
(3) Stroški prvega ponovnega
opravljanja preizkusa znanja se plačajo iz sredstev proračuna prekrškovnega organa,
pri katerem je kandidat zaposlen. Stroške drugega in nadaljnjih ponovnih
preizkusov znanja v celoti plača kandidat.
(4) Stroške strokovnega usposabljanja
iz tretjega odstavka 5. člena te uredbe in stroške opravljanja preizkusa znanja
kandidata, ki se na preizkus znanja prijavi samostojno, nosi kandidat sam.
(5) Cenik strokovnega usposabljanja in
preizkusa znanja določi minister.
20. člen
(1) Šteje se, da izpolnjuje pogoj
glede preizkusa znanja po tej uredbi pooblaščena oseba, ki je opravila
strokovni izpit po posebnih predpisih, če sta vsebina in obseg strokovnega
izpita enaka vsebini in obsegu preizkusa znanja glede na raven izobrazbe iz te
uredbe, ali pravniški državni izpit.
(2) Šteje se, da izpolnjuje pogoj
glede preizkusa znanja za vodenje prekrškovnega postopka in izdajo plačilnega
naloga po tej uredbi policist, ki je po uveljavitvi te uredbe opravil izpit za
izvajanje policijskih pooblastil na podlagi Zakona o organiziranosti in delu v
policiji (Uradni list RS, št. 15/13).
(3) Šteje se, da izpolnjujejo pogoje
glede preizkusa znanja za vodenje prekrškovnega postopka in izdajo plačilnega
naloga po tej uredbi občinski redar, ki je po uveljavitvi te uredbe opravil
strokovno usposabljanje in preizkus znanja za opravljanje nalog občinskega
redarja na podlagi Zakona o občinskem redarstvu (Uradni list RS, št. 139/06).
(4) Minister imenuje strokovno
komisijo za ugotavljanje skladnosti vsebine in obsega strokovnih izpitov,
določenih s posebnimi predpisi iz prvega odstavka tega člena, z vsebino in
obsegom preizkusa znanja glede na raven izobrazbe po tej uredbi na predlog
ministrstev in drugih organov javne uprave, pristojnih za urejanje strokovnih
izpitov s posebnimi predpisi.
(5) Strokovna komisija iz prejšnjega
odstavka odloča tudi o priznavanju posameznih vsebin preizkusa znanja iz te
uredbe, če je kandidat že opravil strokovni izpit, določen s posebnim predpisom.

Priloga
1: Program strokovnega usposabljanja za vodenje in odločanje v prekrškovnem
postopku
Priloga
2: Vsebina preizkusa znanja za vodenje postopka in odločanje po zakonu o
prekrških (za V. in VI. raven izobrazbe)

Uredba o vrsti izobrazbe, strokovnem
usposabljanju in preizkusu znanja za vodenje in odločanje v prekrškovnem
postopku (Uradni list RS, št. 75/13) vsebuje naslednje prehodne in
končne določbe:
»V. PREHODNE IN KONČNE DOLOČBE
21. člen
Šteje se, da izpolnjujejo pogoje glede
preizkusa znanja za vodenje prekrškovnega postopka in izdajo plačilnega naloga
iz te uredbe pooblaščene osebe z najmanj peto ravnijo izobrazbe in policisti,
ki so pred uveljavitvijo te uredbe opravljali naloge po predpisih, katerih
izvrševanje nadzorujejo.
22. člen
(1) Izvajalci strokovnih usposabljanj,
ki so bili izbrani na podlagi Uredbe o vrsti izobrazbe, strokovnem
usposabljanju in preizkusu znanja za vodenje in odločanje v prekrškovnem
postopku (Uradni list RS, št. 42/04), opravljajo svoje naloge do izteka
sklenjenih pogodb o izvajanju usposabljanj.
(2) Minister objavi javno povabilo za
sodelovanje izpraševalcev na preizkusu znanja v roku treh mesecev od uveljavitve
te uredbe. Sklep o imenovanju izpraševalcev se izda v roku enega meseca po
poteku roka za prijavo kandidatov za izpraševalce za preizkus znanja.
23. člen
Z dnem uveljavitve te uredbe preneha
veljati Uredba o vrsti izobrazbe, strokovnem usposabljanju in preizkusu znanja
za vodenje in odločanje v prekrškovnem postopku (Uradni list RS, št. 42/04).
24. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o dopolnitvi Uredbe o vrsti izobrazbe,
strokovnem usposabljanju in preizkusu znanja za vodenje in odločanje v
prekrškovnem postopku (Uradni list RS, št. 29/14) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.