1. člen
(vsebina)
(1) Ta uredba ureja izvajanje sheme pomoči za oskrbo s
sadjem in zelenjavo ter mlekom in mlečnimi proizvodi v izobraževalnih ustanovah
(v nadaljnjem besedilu: šolska shema), določa strategijo izvajanja šolske
sheme, upravičene proizvode, postopek odobritve vlagateljev, način
razdeljevanja proizvodov, upravičene stroške, spremljevalne izobraževalne
ukrepe, način obveščanja javnosti ter spremljanje in vrednotenje učinkov šolske
sheme.
(2) Ta uredba ureja izvajanje:
-       
Uredbe Sveta (EU) št. 1370/2013 z dne 16. decembra 2013 o
opredelitvi ukrepov za določitev nekaterih pomoči in nadomestil v zvezi s
skupno ureditvijo trgov za kmetijske proizvode (UL L št. 346 z dne
20. 12. 2013, str. 12), zadnjič spremenjene z Uredbo Sveta (EU) 2016/2145
z dne 1. decembra 2016 o spremembi Uredbe (EU) št. 1370/2013 o opredelitvi
ukrepov za določitev nekaterih pomoči in nadomestil v zvezi s skupno ureditvijo
trgov za kmetijske proizvode (UL L št. 333 z dne 8. 12. 2016, str.
1), (v nadaljnjem besedilu: Uredba 1370/2013/EU);
-       
Uredbe (EU) št. 1308/2013 Evropskega parlamenta in Sveta z dne
17. decembra 2013 o vzpostavitvi skupne ureditve trgov kmetijskih
proizvodov in razveljavitvi uredb Sveta (EGS) št. 922/72, (EGS)
št. 234/79, (ES) št. 1037/2001 in (ES) št. 1234/2007 (UL L
št. 347 z dne 20. 12. 2013, str. 671), zadnjič spremenjene z
Delegirano uredbo Komisije (EU) št. 2017/40 z dne 3. novembra 2016 o
dopolnitvi Uredbe (EU) št. 1308/2013 Evropskega parlamenta in Sveta v zvezi s
pomočjo Unije pri oskrbi izobraževalnih ustanov s sadjem in zelenjavo, bananami
in mlekom ter o spremembi Delegirane uredbe Komisije (EU) št. 907/2014 (UL L
št. 5 z dne 10. 1. 2017, str. 11), (v nadaljnjem besedilu:
Uredba 1308/2013/EU);
-       
Izvedbene uredbe Komisije (EU) 2017/39 z dne 3. novembra 2016 o
pravilih za uporabo Uredbe (EU) št. 1308/2013 Evropskega parlamenta in
Sveta v zvezi s pomočjo Unije za oskrbo izobraževalnih ustanov s sadjem in
zelenjavo, bananami ter mlekom (UL L št. 5 z dne 10. 1. 2017,
str. 1; v nadaljnjem besedilu: Uredba 39/2017/EU);
-       
Delegirane uredbe Komisije (EU) 2017/40 z dne 3. novembra 2016 o
dopolnitvi Uredbe (EU) št. 1308/2013 Evropskega parlamenta in Sveta v
zvezi s pomočjo Unije pri oskrbi izobraževalnih ustanov s sadjem in zelenjavo,
bananami in mlekom ter o spremembi Delegirane Uredbe Komisije (EU) št. 907/2014
(UL L št. 5 z dne 10. 1. 2017, str. 11; v nadaljnjem besedilu: Uredba
40/2017/EU).
2. člen
(izrazi)
Izrazi, uporabljeni v tej uredbi, pomenijo:
1.     
mlečni izdelek je mlečni proizvod iz 23. člena Uredbe 1308/2013/EU;
2.     
šolsko leto je v skladu s 1. členom Uredbe 39/2017/EU obdobje od
1. avgusta tekočega leta do 31. julija naslednjega leta;
3.     
šolska shema je finančna pomoč Evropske unije in Republike Slovenije pri
spodbujanju porabe sadja in zelenjave ter mleka in mlečnih izdelkov v prehrani
učencev v osnovnih šolah ter otrok in mladostnikov v zavodih za vzgojo in
izobraževanje otrok in mladostnikov s posebnimi potrebami, ki izvajajo javno
veljavne vzgojno-izobraževalne programe (v nadaljnjem besedilu: šola);
4.     
ena razdelitev je:
- 
razdelitev ene ali več vrst svežega sadja ali zelenjave v enem dnevu,
- 
razdelitev ene ali več vrst predelanega sadja ali zelenjave v enem
dnevu,
- 
razdelitev mleka v enem dnevu oziroma
- 
razdelitev ene ali več vrst mlečnih izdelkov v enem dnevu.
3. člen
(strategija)
Minister, pristojen za kmetijstvo, v soglasju z ministrom,
pristojnim za izobraževanje, in ministrom, pristojnim za zdravje, v skladu z
2. členom Uredbe 39/2017/EU sprejme šestletno strategijo izvajanja šolske
sheme iz 23. člena Uredbe 1308/2013/EU (v nadaljnjem besedilu:
strategija).
4. člen
(vsebina šolske sheme)
Šolska shema zajema:
-       
pomoč šoli za dobavo sadja in zelenjave ter mleka in mlečnih izdelkov (v
nadaljnjem besedilu: pomoč šoli);
-       
pomoč za izvedbo spremljevalnih izobraževalnih ukrepov iz 16. člena te
uredbe (v nadaljnjem besedilu: pomoč za spremljevalne izobraževalne ukrepe);
-       
pomoč za izvajanje obveščanja javnosti iz 17. člena te uredbe;
-       
pomoč za izvajanje vrednotenja iz 19. člena te uredbe.
5. člen
(upravičeni proizvodi)
(1) Pomoč šoli se nanaša na naslednje kmetijske
proizvode, ki se otrokom in mladostnikom razdeljujejo v šoli kot dodatni obrok:
-       
sveže sadje in zelenjava, dodatno lahko tudi predelano sadje in
zelenjava v skladu s strategijo (v nadaljnjem besedilu: šolsko sadje in
zelenjava);
-       
mleko in mleko brez laktoze, dodatno lahko tudi mlečni izdelki v skladu
s strategijo (v nadaljnjem besedilu: šolsko mleko).
(2) Pomoč za spremljevalne izobraževalne ukrepe se poleg
šolskega sadja in zelenjave ter šolskega mleka lahko nanaša tudi na druge
kmetijske proizvode v skladu s strategijo.
6. člen
(odobritev šole)
(1) Šola, ki želi v izbranem šolskem letu prejemati
pomoč šoli, do 1. decembra v letu pred letom, v katerem se to šolsko leto
začne, na Agencijo Republike Slovenije za kmetijske trge in razvoj podeželja (v
nadaljnjem besedilu: agencija) vloži vlogo za odobritev vlagatelja za pomoč za
dobavo šolskega sadja in zelenjave oziroma šolskega mleka (v nadaljnjem
besedilu: vloga).
(2) Vloga vsebuje naslednje podatke:
a)    
podatke o šoli;
b)    
število vpisanih učencev v šolskem letu, ko šola vlaga vlogo;
c)    
šolsko leto, za katero šola vlaga vlogo;
č)    katere proizvode bo šola razdeljevala: šolsko sadje in zelenjavo
oziroma šolsko mleko;
d)    
izjave iz prvega odstavka 6. člena Uredbe 40/2017/EU in naslednje
izjave:
- 
da šola k stroškom dobave proizvodov na podlagi sheme ne bo prištevala
stroškov redne prehrane,
- 
da se ti proizvodi ne bodo uporabljali pri pripravi rednih šolskih
obrokov,
- 
da bo šola izpolnila zahteve v zvezi s plakatom iz 17. člena te
uredbe.
(3) Agencija na podlagi podatkov iz točk b) in č)
prejšnjega odstavka izračuna potrebno skupno vrednost pomoči šoli za šolsko
leto, na katero se vloga nanaša, in sicer ločeno za pomoč za šolsko sadje in
zelenjavo ter pomoč za šolsko mleko. Ta podatek se uporabi za pripravo zahtevka
iz tretjega odstavka 23.a člena Uredbe 1308/2013/EU in 3. člena Uredbe
39/2017/EU.
(4) Agencija na podlagi podatkov iz točke č) drugega
odstavka tega člena ter v skladu z izvedbenim aktom Evropske komisije o
dokončni dodelitvi pomoči Unije državam članicam iz šestega odstavka
5. člena Uredbe 1370/2013/EU in podatkov o številu vpisanih učencev v
šolskem letu iz prvega odstavka 9. člena te uredbe najpozneje do
31. oktobra v letu, v katerem se zadevno šolsko leto začne, izda šoli
odločbo o odobritvi vlagatelja za pomoč za dobavo šolskega sadja in zelenjave
oziroma šolskega mleka (v nadaljnjem besedilu: odločba o odobritvi). V odločbi
o odobritvi se šoli določi številka odobritve vlagatelja in najvišja skupna
vrednost pomoči šoli za obravnavano šolsko leto, ločeno za šolsko sadje in
zelenjavo oziroma za šolsko mleko.
(5) Če se od vložitve vloge do začetka šolskega leta
spremeni status šole ali drugi podatki o šoli iz vloge iz prvega odstavka tega
člena, šola o tem pisno obvesti agencijo.
7. člen
(vlaganje vloge)
(1) Vlogo iz prejšnjega člena izpolni in vlaga odgovorna
oseba šole ali njen pooblaščenec za elektronsko vložitev. Vlogo odgovorna oseba
šole ali njen pooblaščenec za elektronsko vložitev izpolni elektronsko in jo
vloži v elektronski obliki, podpisano s kvalificiranim elektronskim podpisom, v
roku iz prvega odstavka 6. člena te uredbe. Za elektronsko izpolnjevanje
in elektronsko vložitev vlog agencija vzpostavi vstopno spletno mesto na
naslovu http://e-kmetija.gov.si, na katerem se odgovorna oseba šole ali njen
pooblaščenec za elektronsko vložitev prijavi v informacijski sistem agencije,
ima dostop do vseh podatkov, ki so potrebni za izpolnitev vloge, izvede
elektronski vnos, vključno s kvalificiranim elektronskim podpisom, in vloži
vlogo v informacijski sistem agencije, ki ga obvesti o uspešni oddaji vloge. Če
vlogo vlaga pooblaščenec za elektronsko vložitev, se mora pred elektronsko
vložitvijo vloge registrirati pri agenciji. Pooblaščenec za elektronsko
vložitev pri vnosu vloge izpolni pooblastilo za dostop in uporabo
informacijskega sistema agencije skladu z zakonom, ki ureja kmetijstvo. S
podpisom na vlogi odgovorna oseba šole ali njen pooblaščenec potrdi pravilnost
vnosa podatkov. 
(2) Podrobnejša navodila o prijavi v informacijski
sistem in izpolnjevanju vloge v njem ter vlaganju vloge se objavijo na spletni
strani agencije.
8. člen
(zahtevek za pomoč Unije)
Ministrstvo, pristojno za kmetijstvo (v nadaljnjem besedilu:
ministrstvo), v skladu s strategijo in glede na podatke iz vlog iz drugega
odstavka 6. člena te uredbe vsako leto do 31. januarja vloži zahtevek za
pomoč Unije za naslednje šolsko leto v skladu s tretjim odstavkom 23.a člena
Uredbe 1308/2013/EU in 3. členom Uredbe 39/2017/EU.
9. člen
(vrednost pomoči šoli)
(1) Najvišja skupna vrednost pomoči šoli, ki se določi v
odločbi o odobritvi iz četrtega odstavka 6. člena te uredbe, se, ločeno za
šolsko sadje in zelenjavo oziroma za šolsko mleko, izračuna glede na število
vpisanih učencev v zadevnem šolskem letu. Podatke o številu učencev, otrok in
mladostnikov po posameznih šolah, vpisanih v centralno evidenco udeležencev
vzgoje in izobraževanja na dan 30. septembra leta, v katerem se šolsko
leto začne, agencija pridobi do 5. oktobra istega leta od ministrstva,
pristojnega za izobraževanje.
(2) Vrednost pomoči šoli za šolsko sadje in zelenjavo
znaša okvirno 6 eurov na učenca v šolskem letu ter za šolsko mleko največ 4
eure na učenca v šolskem letu, dokončno pa se ta vrednost izračuna na podlagi
podatkov iz prejšnjega odstavka za vse šole, ki so pravočasno oddale popolno
vlogo, in dodeljenih sredstev iz izvedbenega akta Evropske komisije o dokončni
dodelitvi pomoči Unije državam članicam iz šestega odstavka 5. člena
Uredbe 1370/2013/EU.
10. člen
(razdeljevanje)
(1) Šolsko sadje in zelenjava ter šolsko mleko se razdeljujejo
poleg redne šolske prehrane kot dodatni obrok, pri čemer se smiselno
uporabljajo določbe zakona, ki ureja šolsko prehrano, v delu, ki se nanaša na
organizacijo šolske prehrane. Šola se k takemu načinu razdeljevanja zaveže s
podajo izjav iz prve in druge alineje točke d) drugega odstavka 6. člena te
uredbe.
(2) Vrste šolskega sadja in zelenjave oziroma vrste
šolskega mleka so navedene v sprejeti strategiji. Glede na razpoložljivost na
trgu da šola pri izbiri šolskega sadja in zelenjave ter šolskega mleka prednost
lokalni nabavi, ekološkim proizvodom in proizvodom, priznanim na podlagi shem
kakovosti, pri čemer se upoštevajo kratke oskrbovalne verige in okoljevarstvene
koristi v skladu z enajstim odstavkom 23. člena Uredbe 1308/2013/EU.
(3) Razdeljevanje svežega sadja in zelenjave v okviru
šolskega sadja in zelenjave mora pomeniti več kot polovico razdelitev, ki jih v
posameznem šolskem letu znotraj vsakega obdobja iz 12. člena te uredbe izvede
posamezna šola. Razdeljevanje mleka v okviru šolskega mleka mora pomeniti več
kot polovico razdelitev, ki jih v posameznem šolskem letu znotraj vsakega
obdobja iz 12. člena te uredbe izvede posamezna šola.
11. člen
(upravičeni stroški)
(1) Kot upravičeni stroški se šoli priznajo stroški
dobave šolskega sadja in zelenjave oziroma šolskega mleka, ki je dobavljeno
franko šola, brez davka na dodano vrednost. Šoli se priznajo stroški dobave
šolskega sadja in zelenjave oziroma šolskega mleka, razdeljenih v skladu s
tretjim odstavkom 10. člena te uredbe.
(2) Ne glede na prejšnji odstavek se šoli kot upravičen
strošek prizna tudi strošek davka na dodano vrednost, plačan v zvezi z dobavami
šolskega sadja in zelenjave oziroma šolskega mleka, če šola plačanega davka na
dodano vrednost ne more uveljavljati kot odbitek vstopnega davka v skladu s
predpisi, ki urejajo davek na dodano vrednost.
(3) Šoli se priznajo upravičeni stroški, ki so v
zadevnem šolskem letu nastali v dneh, ko poteka pouk, v skladu s šolskim
koledarjem.
(4) Izvajalcu vrednotenja se kot upravičeni stroški
priznajo stroški izvedbe nalog iz šestega odstavka 19. člena te uredbe brez
davka na dodano vrednost.
(5) Ne glede na prejšnji odstavek se izvajalcu
vrednotenja kot upravičen strošek prizna tudi strošek davka na dodano vrednost,
plačan v zvezi z izvajanjem vrednotenja iz 19. člena te uredbe, če izvajalec
vrednotenja plačanega davka na dodano vrednost ne more uveljavljati kot odbitek
vstopnega davka v skladu s predpisi, ki urejajo davek na dodano vrednost.
(6) Izvajalcu obveščanja javnosti se priznajo upravičeni
stroški izvedbe dejavnosti obveščanja javnosti iz 17. člena te uredbe brez
davka na dodano vrednost.
(7) Ne glede na prejšnji odstavek se izvajalcu
obveščanja javnosti kot upravičen strošek prizna tudi strošek davka Stran 3928
/ Št. 26 / 26. 5. 2017 Uradni list Republike Slovenije na dodano vrednost,
plačan v zvezi z izvajanjem dejavnosti obveščanja iz 17. člena te uredbe, če
izvajalec obveščanja plačanega davka na dodano vrednost ne more uveljavljati
kot odbitek vstopnega davka v skladu s predpisi, ki urejajo davek na dodano
vrednost.
(8) Izvajalcu spremljevalnih izobraževalnih ukrepov iz
petega odstavka 16. člena te uredbe se priznajo stroški izvedbe spremljevalnih
izobraževalnih ukrepov iz petega odstavka 16. člena te uredbe brez davka na
dodano vrednost.
(9) Zunanjim izvajalcem spremljevalnih izobraževalnih
ukrepov iz trinajstega odstavka 16. člena te uredbe se priznajo upravičeni
stroški izvedbe spremljevalnih ukrepov iz točke (b) prvega odstavka 4. člena
Uredbe 40/2017/EU v skladu s štirinajstim odstavkom 16. člena te uredbe brez
davka na dodano vrednost.
(10) Ne glede na osmi in deveti odstavek tega člena se
izvajalcem spremljevalnih izobraževalnih ukrepov iz petega in trinajstega
odstavka 16. člena te uredbe prizna tudi strošek davka na dodano vrednost,
plačan v zvezi z izvajanjem spremljevalnih izobraževalnih ukrepov, če izvajalec
spremljevalnih dejavnosti plačanega davka na dodano vrednost ne more
uveljavljati kot odbitek vstopnega davka v skladu s predpisi, ki urejajo davek
na dodano vrednost.
(11) Upravičenost stroškov se presoja na podlagi razumne cene
posameznega proizvoda iz 5. člena te uredbe. Razumna cena je enaka
referenčni ceni, ki predstavlja vsoto povprečne cene posameznega proizvoda iz
preteklega šolskega leta in vpliva faktorjev, navedenih v prilogi 5, ki je
sestavni del te uredbe. Če je cena posameznega proizvoda v zahtevku višja od
referenčne cene posameznega proizvoda, se zahtevek šole iz 12. člena te
uredbe v delu, ki predstavlja preseženo vrednost, zavrne.
12. člen
(zahtevek šole)
(1) Šola odda zahtevek za pomoč za dobavo šolskega sadja
in zelenjave oziroma šolskega mleka in mlečnih izdelkov (v nadaljnjem besedilu:
zahtevek šole) na obrazcu v informacijskem sistemu agencije, vključno s
prilogami iz drugega odstavka 13. člena te uredbe, najpozneje zadnji dan
tretjega meseca po koncu vsakega od treh obdobij razdeljevanja šolskega sadja
in zelenjave oziroma šolskega mleka v šolskem letu:
-       
prvo obdobje: od 1. septembra do 31. decembra;
-       
drugo obdobje: od 1. januarja do 31. marca;
-       
tretje obdobje: od 1. aprila do 24. junija.
(2) Zahtevek šole mora biti vložen v elektronski obliki,
podpisan s kvalificiranim elektronskim podpisom odgovorne osebe šole ali
njenega pooblaščenca ter vložen v roku iz prejšnjega odstavka na način, kot je
določeno v prvem odstavku 7. člena te uredbe.
(3) Z zahtevkom, vloženim po roku iz prvega odstavka
tega člena, se ravna v skladu z drugim odstavkom 14. člena te uredbe.
(4) Podrobnejša navodila o izpolnjevanju in oddaji
zahtevka šole se objavijo na spletni strani agencije.
13. člen
(vsebina zahtevka šole)
(1) Zahtevek šole vsebuje zlasti naslednje podatke:
a)    
podatke o šoli;
b)    
številko odobritve vlagatelja iz četrtega odstavka 6. člena te uredbe;
c)    
šolsko leto, v katerem se izvaja šolska shema;
č)    obdobje razdeljevanja iz prvega odstavka 12. člena te uredbe;
d)    
podatke o razdelitvah (razdeljene količine po datumih razdelitve, vrsta
razdeljenega proizvoda in številka plačanega računa);
e)    
podatek o tem, da šola plačanega davka na dodano vrednost ne more
uveljavljati kot odbitek vstopnega davka v skladu s predpisi, ki urejajo davek
na dodano vrednost, ali če uveljavlja odbitek davka na dodano vrednost z
odbitnim deležem, podatek o tem deležu;
f)     
izjavo o zahtevanem znesku pomoči šoli;
g)    
izjavo o zahtevanem znesku za povrnitev stroškov davka na dodano
vrednost;
h)    
podatek o izdelavi plakata v skladu s prvim in drugim odstavkom 17.
člena te uredbe.
(2) K zahtevku šole je treba v informacijskem sistemu
agencije kot prilogo priložiti datoteke, ki vsebujejo račune za dobavljeno
šolsko sadje in zelenjavo oziroma šolsko mleko, ki so bili razdeljeni na
podlagi šolske sheme, in datoteke, ki vsebujejo potrjene izpisek plačil. Če je
plačilo izvedeno prek Uprave Republike Slovenije za javna plačila, mora biti
izpisek plačil potrjen z žigom uprave oziroma ga potrdi šola z žigom in podpisom
odgovorne osebe, če je plačilo izvedeno v banki, mora biti izpisek plačil
potrjen z žigom banke.
(3) Podrobnejša navodila o pripravi in oddaji prilog iz
prejšnjega odstavka v informacijski sistem agencije se objavijo na spletni
strani agencije.
14. člen
(izplačilo pomoči šoli)
(1) Na podlagi zahtevka šole agencija šoli izda odločbo
o izplačilu pomoči šoli in pomoč izplača v naslednjih treh rokih v letu, v
katerem se konča šolsko leto:
-       
za prvo obdobje: do 30. junija;
-       
za drugo obdobje: do 30. septembra;
-       
za tretje obdobje: do 24. decembra.
(2) Pri vložitvi zahtevka šole po preteku rokov iz
12. člena te uredbe se znesek izplačila zniža v skladu z določbami petega
odstavka 4. člena Uredbe 39/2017/EU, vključno z zneskom izplačila stroškov
davka na dodano vrednost iz drugega odstavka 11. člena te uredbe.
(3) Skupna vrednost pomoči šoli ne sme preseči najvišje
skupne vrednosti pomoči, ki je določena z odločbo o odobritvi iz četrtega
odstavka 6. člena te uredbe.
15. člen
(sredstva za izplačilo pomoči)
(1) Sredstva za izplačilo pomoči šoli in za pomoč iz
druge, tretje in četrte alineje 4. člena te uredbe se zagotavljajo iz proračuna
Evropske unije ter v skladu s šestim odstavkom 23.a člena in 217. členom Uredbe
1308/2013/EU iz proračuna Republike Slovenije. Sredstva za povrnitev stroška
davka na dodano vrednost iz drugega, petega, sedmega in desetega odstavka
11. člena te uredbe se zagotovijo iz proračuna Republike Slovenije.
(2) Skupni znesek pomoči za posamezno šolsko leto se
določi na podlagi odobrene vrednosti sofinanciranja Evropske unije, o kateri
vsako leto pred začetkom šolskega leta dokončno odloči Evropska komisija z
izvedbenim aktom Evropske komisije o dokončni dodelitvi pomoči Unije državam
članicam v skladu s šestim odstavkom 5. člena Uredbe 1370/2013/EU. Republika
Slovenija zagotovi sredstva v vrednosti preostalega deleža sofinanciranja.
(3) Sredstva za izplačilo pomoči iz prvega odstavka tega
člena se zagotavljajo na podlagi nacionalnega razvojnega projekta šolska shema
pri ministrstvu, financirajo pa se upravičeni stroški iz 11. člena te uredbe.
16. člen
(spremljevalne izobraževalne dejavnosti in spremljevalni
izobraževalni ukrepi)
(1) Šola v obdobju izvajanja šolske sheme izvaja
spremljevalne izobraževalne dejavnosti v skladu s strategijo.
(2) Službe, ki opravljajo naloge javnih služb na
kmetijskem področju, področju zdravstvene dejavnosti in področju
vzgojno-izobraževalnih dejavnosti, ter zunanji izvajalci, izbrani po postopku
javnega naročanja, izvajajo spremljevalne izobraževalne ukrepe iz desetega odstavka
23. člena Uredbe 1308/2013/EU (v nadaljnjem besedilu: spremljevalni
izobraževalni ukrepi) v skladu s strategijo. Spremljevalni izobraževalni ukrepi
lahko poleg učencev vključujejo tudi učitelje in druge delavce šole ter starše.
(3) Sredstva za stroške spremljevalnih izobraževalnih
ukrepov iz prejšnjega odstavka se v skladu s 15. členom te uredbe
zagotovijo iz sredstev Evropske unije in Republike Slovenije.
(4) Znesek sredstev za izvajanje spremljevalnih
izobraževalnih ukrepov iz prejšnjega odstavka je določen na podlagi strategije.
(5) Center šolskih in obšolskih dejavnosti (v nadaljnjem
besedilu: CŠOD) kot javna služba na področju vzgojno-izobraževalnih dejavnosti
iz drugega odstavka tega člena v skladu s strategijo izvaja za učence v šoli v
naravi spremljevalne izobraževalne ukrepe v obliki projektnih vsebin na temo
sadja in zelenjave ter mleka v povezavi s kmetijstvom, zdravimi
prehranjevalnimi navadami, lokalnimi prehranskimi verigami, ekološkim
kmetovanjem, trajnostno pridelavo in preprečevanjem zavržkov hrane. V izvajanje
lahko vključi lokalne kmete oziroma kmetije.
(6) CŠOD do 30. avgusta v letu, ko se začne
šestletno obdobje izvajanja šolske sheme iz strategije, pošlje po pošti ali
odda v vložišču ministrstva vlogo za odobritev vlagatelja, ki vlaga zahtevek za
pomoč za spremljevalne izobraževalne ukrepe, na obrazcu iz priloge 1, ki je
sestavni del te uredbe.
(7) Ministrstvo najpozneje do 30. septembra v letu,
ko se začne šestletno obdobje izvajanja šolske sheme iz strategije, izda CŠOD
odločbo o odobritvi vlagatelja, ki vlaga zahtevek za pomoč za spremljevalne
izobraževalne ukrepe. Odločba velja za obdobje sprejete šestletne strategije.
(8) CŠOD lahko poleg šolskega sadja in zelenjave ter
šolskega mleka v okviru spremljevalnih izobraževalnih ukrepov vključi druge
kmetijske proizvode, kot so navedeni v strategiji.
(9) CŠOD pošlje agenciji zahtevek za povrnitev stroškov
izvajanja spremljevalnih izobraževalnih ukrepov v šolski shemi (v nadaljnjem
besedilu: zahtevek za spremljevalne izobraževalne ukrepe). Upravičeni stroški
CŠOD so stroški, nastali pri opravljanju nalog iz petega odstavka tega člena,
ki so opredeljeni v strategiji. Zahtevek za spremljevalne izobraževalne ukrepe odda
na obrazcu iz priloge 2, ki je sestavni del te uredbe.
(10) K zahtevku za spremljevalne izobraževalne ukrepe
mora CŠOD priložiti finančno poročilo s specifikacijo stroškov, nastalih pri
opravljanju nalog iz petega odstavka tega člena. Priložiti mora tudi kopije
plačanih računov za dobavo blaga ali storitev, potrebnih za izvedbo
spremljevalnih izobraževalnih ukrepov, in potrjen izpisek plačil. Če je plačilo
izvedeno prek Uprave Republike Slovenije za javna plačila, mora biti izpisek
plačil potrjen z žigom uprave oziroma ga potrdi CŠOD z žigom in podpisom osebe,
pooblaščene za zastopanje, če je izvedeno v banki, mora biti izpisek plačil
potrjen z žigom banke.
(11) Zahtevek za spremljevalne izobraževalne ukrepe CŠOD
vloži pri agenciji najpozneje zadnji dan tretjega meseca po koncu vsakega od
treh obdobij izvajanja spremljevalnih ukrepov v šolskem letu:
-       
prvo obdobje: od 1. septembra do 31. decembra;
-       
drugo obdobje: od 1. januarja do 31. marca;
-       
tretje obdobje: od 1. aprila do 24. junija.
(12) Na podlagi prejetega zahtevka za spremljevalne
izobraževalne ukrepe agencija izda odločbo o izplačilu pomoči in pomoč izplača
v treh mesecih po dnevu vložitve zahtevka v skladu s tretjim odstavkom 5. člena
Uredbe 39/2017/EU.
(13) Kadar spremljevalne izobraževalne ukrepe izvajajo
zunanji izvajalci iz drugega odstavka tega člena (v nadaljnjem besedilu:
zunanji izvajalci), ministrstvo na podlagi strategije odda javna naročila za
izbiro zunanjih izvajalcev spremljevalnih ukrepov v skladu s predpisi, ki
urejajo javno naročanje.
(14) Zunanji izvajalec pošlje ministrstvu račun za
opravljeno storitev. K računu mora priložiti finančno poročilo s specifikacijo stroškov
opravljenih obveznosti javnega naročila. Izplačila izbranemu zunanjemu
izvajalcu izvede agencija.
(15) CŠOD in zunanji izvajalci pripravijo poročilo o
izvedenih spremljevalnih izobraževalnih ukrepih, ki ga ministrstvu predložijo
kot dokazilo o njihovi izvedbi v treh mesecih po končanem šolskem letu.
Poročilo mora vsebovati tudi seznam šol, ki so sodelovale pri spremljevalnem
izobraževalnem ukrepu.
(16) CŠOD in zunanji izvajalci hranijo dokazila o stroških,
nastalih pri opravljanju nalog za izvedbo spremljevalnih izobraževalnih ukrepov,
najmanj pet let po dnevu pridobitve sredstev.
17. člen
(obveščanje javnosti)
(1) Šole in CŠOD pred začetkom izvajanja šolske sheme izdelajo
plakat, s katerim obveščajo javnost, da je bila za šolsko shemo dodeljena
finančna pomoč Evropske unije. O izdelavi plakata poročajo agenciji v prvem
zahtevku iz prvega odstavka 12. člena oziroma enajstega odstavka 16. člena te
uredbe.
(2) Plakat iz prejšnjega odstavka mora biti izdelan v
skladu z minimalnimi zahtevami iz priloge Uredbe 40/2017/EU in mora biti v
obdobju vključenosti šole oziroma vključenosti CŠOD v šolsko shemo stalno
obešen na vidnem mestu v šoli oziroma domu CŠOD.
(3) Ministrstvo na podlagi strategije odda javno naročilo
za izbiro izvajalca obveščanja javnosti v skladu s predpisi, ki urejajo javno
naročanje. Izbrani izvajalec pošlje ministrstvu račun za opravljeno storitev v
skladu s predpisi, ki urejajo javno naročanje. K računu mora priložiti finančno
poročilo s specifikacijo stroškov, nastalih pri opravljanju nalog iz predmeta
javnega naročila. Upravičeni stroški iz tega odstavka so stroški iz točke (c)
prvega odstavka 4. člena Uredbe 40/2017/EU. Izplačila izbranemu izvajalcu
izvede agencija.
18. člen
(hramba dokazil)
(1) Šola v obdobju izvajanja šolske sheme ločeno hrani
dokazila o:
-       
dobavljenih in porabljenih količinah šolskega sadja in zelenjave oziroma
šolskega mleka, pri čemer je dokazilo dobavnica;
-       
cenah in vrednosti dobavljenega šolskega sadja in zelenjave oziroma
šolskega mleka, pri čemer je dokazilo plačan račun;
-       
plačilu računov za dobavljeno šolsko sadje in zelenjavo oziroma šolsko
mleko, pri čemer je dokazilo potrjen izpisek plačil v skladu z drugim odstavkom
13. člena te uredbe;
-       
spremljevalnih izobraževalnih ukrepih, če je šola v njih sodelovala in
od izvajalca spremljevalnih izobraževalnih ukrepov prejela material oziroma
storitev iz šolske sheme.
(2) Dokazila iz prejšnjega odstavka so na voljo
pristojnim organom pri pregledu na kraju samem v skladu z 10. členom
Uredbe 39/2017/EU. Šola jih hrani najmanj pet let po dnevu pridobitve sredstev.
19. člen
(spremljanje in vrednotenje)
(1) Spremljanje izvajanja šolske sheme izvaja agencija.
(2) Vrednotenje učinkov šolske sheme iz drugega odstavka
9. člena Uredbe 40/2017/EU (v nadaljnjem besedilu: vrednotenje) izvaja
izvajalec vrednotenja učinkov šolske sheme.
(3) Šole in izvajalci spremljevalnih izobraževalnih
ukrepov iz 16. člena te uredbe pri vrednotenju sodelujejo z izvajalcem
vrednotenja.
(4) Ministrstvo, pristojno za zdravje, v skladu z
zakonom, ki ureja zdravstveno dejavnost, predlaga izvajalca vrednotenja in ga
sporoči ministrstvu do 1. avgusta v letu, ko se začne šestletno obdobje iz
strategije. Predlagani izvajalec vrednotenja do 30. avgusta v letu iz prejšnjega
stavka pošlje po pošti ali odda v vložišču ministrstva vlogo za odobritev
vlagatelja, ki vlaga zahtevek za pomoč za izvajanje vrednotenja, na obrazcu iz
priloge 3, ki je sestavni del te uredbe.
(5) Ministrstvo najpozneje do 30. septembra v letu,
ko se začne šestletno obdobje iz strategije, odobri izvajalca vrednotenja. Izvajalec
vrednotenja se odobri za obdobje strategije.
(6) Naloge izvajalca vrednotenja so:
-       
priprava metodologije in orodja za vrednotenje za šole in izvajalce
spremljevalnih izobraževalnih ukrepov iz 16. člena te uredbe;
-       
izvajanje vrednotenja v skladu s strategijo;
-       
izdelava letnega poročila o vrednotenju;
-       
izdelava poročila o vrednotenju iz drugega odstavka 8. člena Uredbe
39/2017/EU (v nadaljnjem besedilu: poročilo o petletnem vrednotenju).
(7) Sredstva za stroške vrednotenja se v skladu s
15. členom te uredbe zagotovijo iz sredstev Evropske unije in sredstev
Republike Slovenije.
(8) Znesek sredstev iz prejšnjega odstavka je določen na
podlagi strategije.
(9) Izvajalec vrednotenja po vsakem končanem šolskem
letu izdela letno poročilo o vrednotenju iz šestega odstavka tega člena. Letno
poročilo pošlje ministrstvu do 30. septembra v letu, v katerem se konča
šolsko leto.
(10) V letu, v katerem mora država članica v skladu z
drugim odstavkom 8. člena Uredbe 39/2017/EU poslati Evropski komisiji
poročilo o petletnem vrednotenju za zadnjih pet šolskih let, izvajalec
vrednotenja izdela poročilo o petletnem vrednotenju. Poročilo o petletnem
vrednotenju izvajalec vrednotenja pošlje ministrstvu najpozneje do
20. februarja v letu, v katerem mora država članica poslati Evropski
komisiji poročilo o petletnem vrednotenju v skladu z drugim odstavkom 8. člena
Uredbe 39/2017/EU, in v vednost ministru, pristojnemu za zdravje.
(11) Izvajalec vrednotenja pošlje agenciji zahtevek za
povrnitev stroškov vrednotenja učinkov šolske sheme (v nadaljnjem besedilu:
zahtevek za vrednotenje), kadar so ti stroški nastali. Upravičeni stroški so
stroški, nastali pri opravljanju nalog iz šestega odstavka tega člena, ki so opredeljeni
v strategiji. Zahtevek za vrednotenje je treba oddati na obrazcu iz priloge 4,
ki je sestavni del te uredbe.
(12) K zahtevku za vrednotenje je treba priložiti
finančno poročilo s specifikacijo stroškov, nastalih pri opravljanju nalog iz
šestega odstavka tega člena, kopije plačanih računov za dobavo blaga ali
storitev, potrebnih za izvedbo vrednotenja, in potrjen izpisek plačil z žigom
banke.
(13) Zahtevek za vrednotenje, ki se nanaša na posamezno šolsko
leto, je treba poslati agenciji do 30. septembra v letu, v katerem se
zadevno šolsko leto konča.
(14) Zahtevek za vrednotenje petletnega obdobja se
pošlje agenciji do 31. marca v letu, v katerem mora država članica poslati
Evropski komisiji poročilo o petletnem vrednotenju v skladu z drugim odstavkom
8. člena Uredbe 39/2017/EU.
(15) Izvajalec vrednotenja hrani dokazila o stroških,
nastalih pri opravljanju nalog iz šestega odstavka tega člena, najmanj pet let
po dnevu pridobitve sredstev.
(16) Na podlagi prejetega zahtevka za vrednotenje
agencija izda odločbo o izplačilu pomoči in pomoč izplača v treh mesecih po
dnevu vložitve zahtevka v skladu s tretjim odstavkom 5. člena Uredbe
39/2017/EU.
(17) Letno poročilo o spremljanju izvajanja šolske sheme
pripravi ministrstvo v skladu s tretjim odstavkom 9. člena Uredbe 40/2017/EU
v sodelovanju z agencijo.
20. člen
(nadzor)
Upravne preglede in preglede na kraju samem izvaja agencija v
skladu z 9. in 10. členom Uredbe 39/2017/EU.
21. člen
(poročanje Evropski komisiji)
(1) Ministrstvo obvešča Evropsko komisijo o strategiji in
spremembah strategije v skladu z 2. členom Uredbe 40/2017/EU in o
rezultatih spremljanja v skladu s prvim odstavkom 8. člena Uredbe
39/2017/EU ter ji pošlje poročilo o petletnem vrednotenju v skladu z drugim
odstavkom 8. člena Uredbe 39/2017/EU.
(2) Agencija v skladu s četrtim odstavkom 9. člena
Uredbe 40/2017/EU pripravi letno poročilo ter obvesti Evropsko komisijo o
izvedenih pregledih na kraju samem in z njimi povezanih ugotovitvah v skladu s
sedmim odstavkom 10. člena Uredbe 39/2017/EU.

Priloga
1: Vloga za odobritev vlagatelja, ki vlaga zahtevek za pomoč za spremljevalne
izobraževalne ukrepe v šolski shemi
Priloga
2: Zahtevek za povrnitev stroškov izvajanja spremljevalnih izobraževalnih
ukrepov v šolski shemi
Priloga
3: Vloga za odobritev vlagatelja, ki vlaga zahtevek za pomoč za izvajanje
vrednotenja učinkov šolske sheme
Priloga
4: Zahtevek za povrnitev stroškov vrednotenja učinkov šolske sheme
Priloga
5: Faktorji za določitev referenčne cene

Uredba o izvajanju šolske sheme (Uradni list
RS, št. 26/17) vsebuje naslednji prehodni in
končni določbi:
»PREHODNI IN KONČNI DOLOČBI
22. člen
(vlaganje vlog za šolsko
leto, ki traja od 1. avgusta 2017 do 31. julija 2018)
Ne glede na določbo prvega odstavka 6. člena te uredbe mora
šola, ki želi v šolskem letu, ki traja od 1. avgusta 2017 do
31. julija 2018, prejemati pomoč šoli, agenciji poslati vlogo do
5. septembra 2017.
23. člen
(končanje postopkov)
Postopki, začeti na podlagi Uredbe o izvajanju sheme šolskega
sadja (Uradni list RS, št. 64/12, 7/13, 54/14 in 29/16) ter Uredbe o izvajanju
uredbe (ES) o pomoči Skupnosti za oskrbo otrok in mladostnikov v vrtcih in
šolah z mlekom in nekaterimi mlečnimi proizvodi (Uradni list RS,
št. 107/10 in 54/12), se končajo v skladu z dosedanjimi predpisi.
24. člen
(prenehanje veljavnosti in
podaljšanje uporabe)
(1) Z dnem uveljavitve te uredbe prenehata veljati
Uredba o izvajanju sheme šolskega sadja (Uradni list RS, št. 64/12, 7/13,
54/14 in 29/16) ter Uredba o izvajanju uredbe (ES) o pomoči Skupnosti za oskrbo
otrok in mladostnikov v vrtcih in šolah z mlekom in nekaterimi mlečnimi
proizvodi (Uradni list RS, št. 107/10 in 54/12).
(2) Uredba o izvajanju sheme šolskega sadja (Uradni list
RS, št. 64/12, 7/13, 54/14 in 29/16) se uporablja do 1. avgusta 2017 za
izvedbo postopkov javnih naročil iz 13. člena Uredbe o izvajanju sheme
šolskega sadja (Uradni list RS, št. 64/12, 7/13, 54/14 in 29/16).
25. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije.«.

Uredba o spremembah in dopolnitvah Uredbe o
izvajanju šolske sheme (Uradni list RS, št. 46/19) vsebuje naslednji končni določbi:
»KONČNI DOLOČBI
7. člen
(začetek uporabe)
Določba spremenjenega drugega odstavka 12. člena uredbe
se začne uporabljati 1. januarja 2020. 
8. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.