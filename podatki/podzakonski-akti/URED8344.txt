I. SPLOŠNE DOLOČBE
1. člen
(vsebina)
(1) Ta uredba ureja način izvajanja gospodarske javne službe
rednega vzdrževanja državnih cest, zlasti:
-       
organizacijsko zasnovo opravljanja gospodarske javne službe rednega
vzdrževanja državnih cest,
-       
pravice in obveznosti izvajalcev,
-       
način financiranja,
-       
način podelitve, predmet in pogoje koncesije,
-       
nadzor nad njenim izvajanjem.
(2) Ta uredba je tudi koncesijski akt za koncesijo za
izvajanje rednega vzdrževanja državnih cest.
(3) Koncesija gospodarske javne službe rednega vzdrževanja državnih
cest po tej uredbi je javnonaročniško javno-zasebno partnerstvo po Zakonu o
javno-zasebnem partnerstvu (Uradni list RS, št. 127/06; v nadaljnjem besedilu:
Zakon o javno-zasebnem partnerstvu).
2. člen
(obseg urejanja)
Ta uredba se ne nanaša na izvajanje gospodarske javne službe
rednega vzdrževanja državnih cest na državnih cestah, na katerih na podlagi:
-       
9. člena Zakona o družbi za avtoceste v Republiki Sloveniji (Uradni list
RS, št. 97/10 in 40/12 – ZUJF) naloge njihovega obnavljanja, upravljanja in rednega
vzdrževanja izvaja Družba za avtoceste Republike Slovenije;
-       
57. člena Zakona o cestah (Uradni list RS, št. 109/10, 48/12, 36/14 –
odl. US, 46/15 in 10/18; v nadaljnjem besedilu: Zakon o cestah) naloge v zvezi
z rednim vzdrževanjem državnih cest opravlja koncesionar, ki pridobi koncesijo
za upravljanje državnih cest.
3. člen
(pomen izrazov)
(1) Posamezni izrazi, uporabljeni v tej uredbi, pomenijo:
1.     
kandidat je oseba, ki sodeluje v postopku izbire koncesionarja s podajo
vloge za pridobitev koncesije za opravljanje rednega vzdrževanja državnih cest
po tej uredbi;
2.     
koncedent je Republika Slovenija;
3.     
koncesija je za namen te uredbe dovoljenje za opravljanje rednega
vzdrževanja državnih cest v javnonaročniški obliki;
4.     
koncesionar je pravna ali fizična oseba ali konzorcij, ki izvaja redno
vzdrževanje državnih cest na podlagi koncesije;
5.     
konzorcij je oznaka za dve ali več pravnih ali fizičnih oseb, ki na
podlagi medsebojnega obligacijsko-pravnega razmerja, sklenjenega v skladu s 16.
členom te uredbe, vložijo skupno vlogo za pridobitev koncesije in se v njej
zavežejo v primeru uspeha v postopku podelitve koncesije skupaj izvajati
pravice in obveznosti koncesionarja ter so koncedentu solidarno odgovorni;
6.     
obnavljanje državnih cest pomeni investicijska vzdrževalna dela v skladu
z 18. členom Zakona o cestah;
7.     
začetek postopka podelitve koncesije je dan objave oddaje
javnonaročniškega javno-zasebnega partnerstva.
(2) Drugi izrazi, uporabljeni v tej uredbi, pomenijo enako
kot izrazi, opredeljeni v predpisih, ki urejajo javne ceste in javno-zasebno
partnerstvo.
4. člen
(organizacijska zasnova)
Gospodarsko javno službo rednega vzdrževanja državnih cest
opravlja na podlagi koncesije koncesionar, ki pridobi koncesijo za opravljanje
te javne službe.
5. člen
(pooblastilo koncedenta)
Naloge koncedenta v postopku podelitve koncesije in
koncesijskem razmerju izvaja Direkcija Republike Slovenije za infrastrukturo (v
nadaljnjem besedilu: direkcija), razen nalog in odločitev, ki so po tej uredbi
izrecno v pristojnosti ministra, pristojnega za infrastrukturo, ali Vlade
Republike Slovenije (v nadaljnjem besedilu: vlada).
6. člen
(financiranje)
(1) Gospodarska javna služba po tej uredbi se financira iz
proračuna Republike Slovenije.
(2) Če prejme koncesionar v zvezi z izvajanjem rednega vzdrževanja
državnih cest druga sredstva (npr. odškodnine, plačilo zavarovalnih škod), o
njih obvesti koncedenta in jih uporabi za financiranje rednega vzdrževanja
državnih cest.
II. PREDMET IN NAČIN IZVAJANJA JAVNE SLUŽBE REDNEGA
VZDRŽEVANJA DRŽAVNIH CEST
1. Predmet javne službe
7. člen
(predmet javne službe in koncesija)
(1) Predmet gospodarske javne službe rednega vzdrževanja
državnih cest, za katero se podeli koncesija, je izvajanje rednega vzdrževanja
vseh državnih cest na območju koncesije v času trajanja koncesije v stanju, ki
zagotavlja varnost in prevoznost državnih cest, nadzor nad stanjem državnih
cest in cestnega sveta ter vzpostavitev prevoznosti cest ob naravnih in drugih
nesrečah v skladu z letnimi pogodbami za izvedbo posameznih del rednega vzdrževanja
in ob upoštevanju obsega sredstev, ki so v proračunu Republike Slovenije
namenjena za redno vzdrževanje državnih cest.
(2) Podrobneje so vrste nalog iz prejšnjega odstavka in način
njihovega izvajanja določeni v predpisu, ki ureja redno vzdrževanje javnih
cest.
8. člen
(posamezna dela)
(1) Posamezna dela merjenja osnih obremenitev, vzdrževanja
svetlobno-signalnih naprav, čiščenja in manjših popravil podajno lovilnih mrež
za padajoče kamenje z brežin, manjših popravil visoko nateznih sidranih mrež za
stabilizacijo brežin, manjših popravil drugih posebnih objektov za zaščito pred
padanjem kamenja in skal na vozišče (npr. armirani nasipi, varovalne ponjave)
in druga specializirana dela rednega vzdrževanja državnih cest, ki zahtevajo
posebno opremo, katere zaradi obsega njene uporabe ni gospodarno uporabljati le
na posameznem območju koncesije, ali za izvajanje katerih je potrebna posebna
usposobljenost izvajalca, ki je ni smotrno zagotavljati le za posamezno območje
koncesije, lahko direkcija odda ločeno v skladu s predpisi o javnem naročanju.
(2) Dela iz prejšnjega odstavka, ki jih koncesionar ne
izvaja, se podrobneje določijo v koncesijski pogodbi.
9. člen
(obnavljanje državnih cest)
(1) Obnavljanje državnih cest izvaja direkcija.
(2) Direkcija oddaja posamezna dela obnavljanja državnih cest
v skladu s predpisi o javnem naročanju.
10. člen
(dejavnosti izven obsega koncesije)
(1) Koncesionar lahko v času trajanja koncesije opravlja
dejavnost rednega vzdrževanja javnih cest tudi izven obsega koncesije po tej
uredbi (npr. redno vzdrževanje občinskih cest, javnih površin) ali tudi druge
dejavnosti, pri čemer zagotovi ločeno evidentiranje različnih dejavnosti
(ločeno za vsako koncesijo posebej in za druge dejavnosti) v skladu z Zakonom o
preglednosti finančnih odnosov in ločenem evidentiranju različnih dejavnosti
(Uradni list RS, št. 33/11) ali drugim zakonom, ki ureja ta vprašanja, in
predpisi, izdanimi za izvrševanje takega zakona.
(2) Za vodenje ločenih računovodskih evidenc po posameznih
dejavnostih se uporabljajo sodila. Sodila, ki so namenjena razporejanju
posrednih stroškov po dejavnostih, temeljijo na računovodskih načelih.
(3) Pri razporejanju posrednih stroškov se uporabijo sodila,
ki temeljijo na aktivnostih, ki te stroške povzročajo. Če teh aktivnosti ni
mogoče določiti, se uporabijo sodila delitve posrednih stroškov na podlagi
deleža neposrednih stroškov.
(4) Določitev in spremembo sodil sprejme organ nadzora
koncesionarja na predlog njegovega organa vodenja.
(5) Ista sodila se uporabljajo dosledno vsako poslovno leto.
(6) Ob koncu leta se ugotovijo odmiki dejanskih stroškov od
ocene na enoto proizvoda ali storitve.
(7) Ustreznost sodil in pravilnost njihove uporabe enkrat
letno preveri revizor in poda pisno mnenje.
(8) Organ vodenja koncesionarja s sprejetimi in revidiranimi
sodili seznani ministrstvo, pristojno za promet, v 30 dneh po izdaji mnenja
revizorja iz prejšnjega odstavka. Ministrstvo, pristojno za promet, lahko v 30
dneh od prejema obvestila o sprejetih in revidiranih sodilih ter mnenja revizorja
zahteva, da organ nadzora koncesionarja ponovno odloča o njihovi ustreznosti.
(9) Če organ nadzora koncesionarja v roku iz prejšnjega
odstavka ne odloči o ustreznosti sodil ali teh ne spremeni tako, da bi bila
ustrezna, lahko koncedent uvede postopek za odvzem koncesije.
(10) Če koncesionar opravlja redno vzdrževanje cest tudi
izven obsega koncesije po tej uredbi, sme skladišča materialov (npr. hladna
asfaltna masa, sol, drobljenec) ter mehanizacijo in opremo za izvajanje zimske
službe uporabljati za redno vzdrževanje cest izven obsega koncesije po tej
uredbi le s predhodnim soglasjem koncedenta, danim za vsak primer posebej.
Podrobneje se način izvajanja te obveznosti koncesionarja določi v koncesijski
pogodbi.
11. člen
(območje koncesije)
(1) Redno vzdrževanje državnih cest se izvaja na devetih
območjih koncesije, ki so grafično prikazana v Prilogi 1, ki je sestavni del te
uredbe. Posamezno območje koncesije obsega državne ceste in državne kolesarske
povezave, določene v Prilogi 1 te uredbe. Koncesionar vzdržuje vse dele
državnih cest, navedene v 8. členu Zakona o cestah, vključno s prometnimi
površinami zunaj vozišča, kamor spadajo tudi površine za izločanje vozil iz
prometa. Državno cesto na mejnem prehodu vzdržuje koncesionar v obsegu, kakor
ga določa Zakon o cestah.
(2) Če je v času trajanja koncesije dana v javni promet nova
državna cesta, državna kolesarska povezava ali prometna površina iz prejšnjega
odstavka oziroma predana v upravljanje direkciji druga državna cesta na
določenem območju koncesije, postane ta državna cesta, kolesarska povezava ali
prometna površina ne glede na seznam državnih cest iz Priloge 1 te uredbe
sestavni del državnih cest na tem območju koncesije. Koncesionar na tem območju
jo prevzame na način in pod pogoji, ki veljajo za to območje. Ta določba se
uporablja tudi za primer, ko občinska cesta, kolesarska povezava ali druga
prometna površina s spremembo kategorizacije postane državna cesta, državna
kolesarska povezava ali prometna površina.
(3) Za izvajanje rednega vzdrževanja državnih cest iz 7.
člena te uredbe se podeli ena koncesija enemu koncesionarju za vsako posamezno
območje koncesije. Isti koncesionar lahko pridobi več koncesij.
(4) V času trajanja koncesije za posamezno območje koncesije
ni dovoljeno podeliti druge koncesije po tej uredbi, razen če se druga
koncesija podeli krajši čas pred prenehanjem koncesijskega razmerja prejšnje
koncesije zaradi zagotovitve nepretrganega izvajanja rednega vzdrževanja
državnih cest tako, da novi koncesionar začne izvajati koncesijo, ko jo preneha
izvajati prejšnji koncesionar.
12. člen
(trajanje koncesije)
(1) Koncesija po tej uredbi se podeli za deset let (v
nadaljnjem besedilu: rok koncesije).
(2) Rok koncesije začne teči z dnem, določenem v koncesijski
pogodbi. Če v koncesijski pogodbi ni določen začetek teka roka koncesije, začne
ta rok teči naslednji dan po sklenitvi koncesijske pogodbe.
(3) Rok koncesije poteče s potekom istega dneva v istem
mesecu v desetem letu od dneva začetka teka roka koncesije.
13. člen
(obseg del rednega vzdrževanja državnih cest)
(1) Direkcija pred sklenitvijo vsakokratne letne pogodbe
določi letni plan rednega vzdrževanja državnih cest, ob upoštevanju obsega
sredstev, ki so v proračunu Republike Slovenije namenjena za redno vzdrževanje
državnih cest.
(2) Koncesionar na podlagi letnega plana rednega vzdrževanja
državnih cest, ob upoštevanju stanja državnih cest in vseh drugih okoliščin, ki
vplivajo na izvajanje rednih vzdrževalnih del, za vsak koledarski mesec
pripravi izvedbeni program rednega vzdrževanja državnih cest in ga predloži
direkciji v potrditev najpozneje do 25. dne v mesecu za naslednji mesec.
(3) Koncesionar izvaja dela rednega vzdrževanja državnih cest
v skladu z izvedbenim programom rednega vzdrževanja državnih cest in drugimi
zahtevami predpisa, ki ureja vzdrževanje javnih cest, glede pogostnosti in časa
izvajanja rednih vzdrževalnih del (npr. zimska služba, intervencijski ukrepi,
pregledniška služba).
(4) Koncesionar izvaja dela rednega vzdrževanja državnih cest
z materialom, ki ga zagotovi sam.
2. Podelitev koncesije
14. člen
(postopek podelitve koncesije)
(1) Koncesija po tej uredbi se podeli v postopku sklenitve
javnonaročniškega javno-zasebnegapartnerstva po 27. členu Zakona o
javno-zasebnem partnerstvu, in sicer z uporabo odprtega postopka ali
konkurenčnega postopka s pogajanji, če v odprtem postopku ni predložena nobena
dopustna vloga.
(2) Odločitev o izbiri koncesionarja v postopku oddaje
javnega naročila po drugem odstavku 27. člena Zakona o javno-zasebnem
partnerstvu in odločbo o podelitvi koncesije po četrtem odstavku 27. člena
Zakona o javno-zasebnem partnerstvu sprejme vlada, postopek podelitve koncesije
pa vodi direkcija.
(3) V razpisni dokumentaciji se določi predvideni okvirni
obseg posameznih vrst del rednega vzdrževanja za posamezno območje koncesije v
času trajanja koncesije.
(4) Koncesija za posamezno koncesijsko območje se podeli v
ločenem sklopu javnega razpisa ali na podlagi samostojnega postopka javnega
razpisa.
15. člen
(pogoji za koncesionarja)
(1) Kandidat mora izpolnjevati naslednje pogoje:
1.     
splošni pogoji:
- 
da kandidat ali oseba, ki je članica upravnega, vodstvenega ali
nadzornega organa tega gospodarskega subjekta ali ki ima pooblastila za njegovo
zastopanje ali odločanje ali nadzor v njem, ni bila pravnomočno obsojena za
kazniva dejanja, določena v prvem odstavku 75. člena Zakona o javnem naročanju
(Uradni list RS, št. 91/15 in 14/18; v nadaljnjem besedilu: Zakon o javnem
naročanju);
- 
da kandidat na dan, ko poteče rok za oddajo vlog, ni izločen iz
postopkov oddaje javnih naročil zaradi uvrstitve v evidenco gospodarskih
subjektov z negativnimi referencami;
- 
da se nad kandidatom ni začel postopek zaradi insolventnosti ali
prisilnega prenehanja po zakonu, ki ureja postopek zaradi insolventnosti in
prisilnega prenehanja, ali postopek likvidacije po zakonu, ki ureja gospodarske
družbe, njegovih sredstev ali poslovanja ne upravlja upravitelj ali sodišče,
njegove poslovne dejavnosti niso začasno ustavljene, ali se v skladu s predpisi
druge države nad njim ni začel postopek in ni nastal položaj z enakimi pravnimi
posledicami;
- 
da kandidat izpolnjuje obvezne dajatve in druge denarne nedavčne
obveznosti v skladu z zakonom, ki ureja finančno upravo, ki jih pobira davčni
organ v skladu s predpisi države, v kateri ima sedež, in predpisi države
naročnika. Šteje se, da kandidat izpolnjuje obveznosti iz prejšnjega stavka, če
vrednost teh neplačanih zapadlih obveznosti na dan oddaje vloge znaša manj
kakor 50 eurov. Šteje se, da gospodarski subjekt ne izpolnjuje obveznosti iz te
alineje tudi, če na dan oddaje vloge ni imel predloženih vseh obračunov davčnih
odtegljajev za dohodke iz delovnega razmerja za zadnjih pet let do dneva oddaje
vloge;
- 
da pristojni organ Republike Slovenije ali druge države članice ali
tretje države v zadnjih treh letih pred oddajo vloge pri gospodarskemu subjektu
ni ugotovil najmanj dveh kršitev v zvezi s plačilom za delo, delovnim časom,
počitki, opravljanjem dela na podlagi pogodb civilnega prava kljub obstoju
elementov delovnega razmerja ali v zvezi z zaposlovanjem na črno, za katero mu
je bila s pravnomočno odločitvijo ali več pravnomočnimi odločitvami izrečena
globa za prekršek;
2.     
tehnični pogoji:
- 
kandidat ima na voljo ustrezno število objektov za izvajanje rednih
vzdrževalnih del (vzdrževalna enota), ki so locirani, dimenzionirani in
tehnično opremljeni tako, da se s posamezne vzdrževalne enote izvaja redno
vzdrževanje od 100 do 250 km državnih cest na posameznem območju koncesije in
da je najbolj oddaljena točka državnih cest na območju koncesije od vzdrževalne
enote oddaljena manj kakor 50 km po državnih cestah v upravljanju direkcije.
Zahtevana opremljenost vzdrževalnih enot je določena v Prilogi 2, ki je
sestavni del te uredbe;
- 
kandidat ima na voljo ustrezno tehnično opremo, določeno v Prilogi 2 te
uredbe;
3.     
kadrovski pogoji:
- 
kandidat ima glede na število vzdrževalnih enot in dolžino državnih cest
na območju koncesije zaposleno določeno število delavcev z določeno izobrazbo
in delovnimi izkušnjami; kadrovski pogoji so podrobneje določeni v Prilogi 2 te
uredbe;
4.     
ekonomski pogoji:
- 
kandidat izkaže, da je imel v zadnjih treh koledarskih letih pred rokom
za oddajo vloge skupni prihodek v višini, ki je za posamezno območje koncesije
določen v Prilogi 2 te uredbe;
- 
kandidat v zadnjih 365 dneh pred objavo obvestila o naročilu na portalu
javnih naročil ni imel blokiranega nobenega transakcijskega računa;
5.     
reference:
- 
kandidat izkaže reference, ki so določene v Prilogi 2 te uredbe.
(2) Pogoje iz 1., 2. in 3. točke prejšnjega odstavka mora
izpolnjevati koncesionar ob oddaji vloge in tudi ves čas trajanja koncesijskega
razmerja.
(3) Če se kandidat poteguje za pridobitev več koncesij, se
glede izkazovanja pogojev iz 2., 3. in 5. točke prvega odstavka tega člena ni
dovoljeno sklicevati na zmogljivosti oziroma reference, ki jih je kandidat že
uporabil za izkazovanje izpolnjevanja pogojev na drugem koncesijskem območju,
razen če je za drugo koncesijsko območje postopek pravnomočen in mu koncesija
ni bila podeljena ali če je bil postopek podelitve koncesije na drugem
koncesijskem območju končan brez podelitve koncesije. Glede izkazovanja pogoja
iz prve alineje 4. točke prvega odstavka tega člena kandidat, ki se poteguje za
pridobitev več koncesij, izkaže skupni prihodek v kumulativni višini vseh
območij koncesije, za katere kandidira. Vloge, v katerih se zmogljivosti
oziroma reference ponavljajo v nasprotju s tem določilom, se zavrnejo.
(4) Kandidat, ki v vlogi nastopa s podizvajalci, se lahko
glede izkazovanja pogojev iz 2. in 3. točke, prve alineje 4. točke ter 5. točke
prvega odstavka tega člena sklicuje na zmogljivosti oziroma reference
podizvajalcev, ki jih navede v vlogi, če ti podizvajalci poleg pogojev iz 1.
točke prvega odstavka tega člena izpolnjujejo tudi pogoj iz druge alineje 4.
točke prvega odstavka tega člena.
(5) Prejšnji odstavek ne velja za izkazovanje pogojev za
dela, ki jih lahko v skladu s točko 3.3 iz Priloge 2 te uredbe opravlja
kandidat sam.
(6) Podrobneje se način dokazovanja pogojev iz tega člena
določi v razpisni dokumentaciji.
16. člen
(skupna vloga več oseb)
(1) Vlogo za koncesijo (v nadaljnjem besedilu: vloga) lahko
predloži več pravnih ali fizičnih oseb skupaj (v nadaljnjem besedilu:
konzorcij).
(2) Kadar predloži skupno vlogo konzorcij, se vlogi priloži
sklenjena pogodba o ureditvi medsebojnih razmerij v zvezi z izvajanjem
koncesije, v kateri so navedeni najmanj:
-       
člani konzorcija, vstop in izstop člana iz konzorcija;
-       
vodilni član konzorcija ali druga oseba, ki se ji pošiljajo sporočila v
zvezi z izvajanjem koncesije z učinkom za vse člane konzorcija;
-       
ureditev medsebojnih pravic in obveznosti med člani konzorcija v zvezi z
izvajanjem koncesije;
-       
medsebojna zaveza članov konzorcija, da so za obveznosti koncesionarja
po koncesijski pogodbi odgovorni solidarno.
(3) V primeru skupne vloge članov konzorcija morajo pogoje iz
1. točke in druge alineje 4. točke prvega odstavka prejšnjega člena
izpolnjevati vse osebe, ki so vložile tako vlogo. Pogoje iz 5. točke prvega
odstavka prejšnjega člena lahko izkazujejo člani konzorcija skupaj. Druge
pogoje lahko izkazujejo skupaj člani konzorcija in podizvajalci, ki so navedeni
v skupni vlogi, če ti podizvajalci poleg pogojev iz 1. točke prvega odstavka
prejšnjega člena izpolnjujejo tudi pogoj iz druge alineje 4. točke prvega
odstavka prejšnjega člena.
17. člen
(merilo za izbiro)
Merilo za izbiro koncesionarja je najnižja ponudbena vrednost
rednega vzdrževanja državnih cest za koncesijsko območje.
18. člen
(koncesijska pogodba)
(1) Po dokončnosti odločbe o podelitvi koncesije sklene
koncedent z izbranim kandidatom koncesijsko pogodbo.
(2) O sklenitvi koncesijske pogodbe odloči vlada.
(3) Za Republiko Slovenijo kot koncedenta podpiše koncesijsko
pogodbo po pooblastilu vlade direktor direkcije.
19. člen
(vsebina in izvajanje koncesijske pogodbe)
(1) S koncesijsko pogodbo koncedent in koncesionar uredita
vsa medsebojna razmerja v zvezi s koncesijo, tveganja, ki jih nosi posamezna
pogodbena stranka, in druga vprašanja, ki jih je treba urediti v koncesijski
pogodbi po zakonu, ki ureja gospodarske javne službe.
(2) V koncesijski pogodbi se določijo tudi pogodbene kazni za
primer kršitev obveznosti koncesionarja.
(3) S koncesijsko pogodbo se za čas trajanja koncesije in na
podlagi najugodnejše vloge določijo izhodiščne cene za posamezne vrste del
rednega vzdrževanja in način njihove valorizacije, ki ne sme presegati 80
odstotkov letnega indeksa rasti cen industrijskih proizvodov pri proizvajalcih,
kakor ga objavi Statistični urad Republike Slovenije.
(4) Na podlagi koncesijske pogodbe in v skladu z letnim
planom rednega vzdrževanja državnih cest iz prvega odstavka 13. člena te uredbe
sklepata koncedent in koncesionar letne, po potrebi pa tudi druge pogodbe za
izvedbo posameznih del rednega vzdrževanja po cenah, določenih v koncesijski
pogodbi. Prva letna pogodba se sklene za čas od sklenitve koncesijske pogodbe
do 31. oktobra tekočega leta. Vse nadaljnje letne pogodbe se sklepajo za čas od
1. novembra tekočega leta do 31. oktobra naslednjega leta.
20. člen
(garancija)
(1) Koncesionar najpozneje v 20 dneh po prejemu sklenjene
koncesijske pogodbe predloži koncedentu nepogojno, nepreklicno in na prvi pisni
poziv plačljivo bančno garancijo, veljavno najmanj eno leto, v višini enega
odstotka od okvirne vrednosti del po koncesijski pogodbi glede na cene
posameznih postavk. Koncesionar podaljša garancijo najmanj tri mesece pred
potekom njene veljavnosti za najmanj eno leto ali do izteka roka koncesije.
(2) Bančno garancijo sme koncedent unovčiti, če koncesionar
brez utemeljenih razlogov ne izpolnjuje bistvenih pogodbenih obveznosti ali če
preneha ali delno preneha izvajati dejavnost iz koncesijskega razmerja.
(3) Bančno garancijo sme koncedent unovčiti tudi, če
koncesionar bančne garancije iz prvega odstavka tega člena ne nadomesti
pravočasno ali je sploh ne nadomesti.
(4) Bančne garancije iz prvega, drugega in tretjega odstavka
tega člena lahko nadomesti tudi kavcijsko zavarovanje zavarovalnice, ki
izpolnjuje enake pogoje, kakor so zahtevani za bančne garancije iz prvega,
drugega in tretjega odstavka tega člena.
21. člen
(zavarovanja)
(1) Najpozneje v 30 dneh po sklenitvi koncesijske pogodbe
koncesionar sklene zavarovanje za škodo, ki bi jo z opravljanjem dejavnosti
rednega vzdrževanja državnih cest povzročil tretji osebi.
(2) Obveznost zavarovanja odgovornosti koncesionarja se
podrobneje uredi v koncesijski pogodbi.
22. člen
(prenos koncesije)
(1) Koncesionar (odstopnik koncesije) sme pravice in
obveznosti iz koncesijske pogodbe ali njenega dela prenesti na novega
koncesionarja (prevzemnik koncesije) le s predhodnim soglasjem vlade. Ta
določba se uporablja tudi za prenos koncesije na univerzalne pravne naslednike
koncesionarja.
(2) Soglasje iz prejšnjega odstavka se izda na zahtevo
odstopnika ali prevzemnika koncesije, v kateri je izkazano, da sta odstopnik in
prevzemnik koncesije uredila medsebojna razmerja v zvezi s prenosom koncesije.
(3) Vlada zavrne soglasje za prenos koncesije, če:
-       
prevzemnik koncesije ne izpolnjuje pogojev za pridobitev in izvajanje
koncesije;
-       
je izpolnjen kateri od pogojev za odvzem koncesije iz 29. člena te
uredbe;
-       
bi bil prenos koncesije v nasprotju s predpisi o javnem naročanju.
(4) Če se prenaša koncesijska pogodba, ki je sklenjena s
člani konzorcija, se pridobi soglasje vseh članov konzorcija.
(5) Koncedent in prevzemnik koncesije skleneta koncesijsko
pogodbo pod enakimi pogoji, kakor je sklenjena prvotna koncesijska pogodba, in
za preostali čas trajanja koncesije po prvotni koncesijski pogodbi, prvotna
koncesijska pogodba pa se sporazumno razveže.
23. člen
(podizvajalci)
(1) Če koncesionar odda določena dela v okviru koncesije
podizvajalcem, v ponudbi navede vse podizvajalce ter vsak del predmeta
koncesije, ki ga namerava oddati v podizvajanje.
(2) Če koncesionar odda dela podizvajalcu po podpisu
koncesijske pogodbe ali če po podpisu koncesijske pogodbe zamenja podizvajalca,
pridobi soglasje koncedenta. Koncesionar vlogi za pridobitev soglasja priloži:
-       
sklenjeno pogodbo med koncesionarjem in podizvajalcem, ki vsebuje
podatke iz prejšnjega odstavka in pooblastilo, s katerim pooblašča koncedenta,
da na podlagi potrjenega računa oziroma situacije plačuje neposredno
podizvajalcem;
-       
izjavo, da je poravnal vse nesporne obveznosti prvotnemu podizvajalcu,
ki je zamenjan, in
-       
druge listine, zahtevane z zakonom, ki ureja javno naročanje.
(3) Podizvajalci morajo izpolnjevati pogoje iz 1. točke
prvega odstavka 15. člena te uredbe, v primeru iz četrtega odstavka 15. člena
in tretjega odstavka 16. člena te uredbe pa tudi pogoje, ki se zahtevajo z
navedenima določbama te uredbe.
(4) Če za koncesionarja določena dela v okviru koncesije
izvajajo podizvajalci, koncedent ta dela neposredno plačuje podizvajalcem, če
so izpolnjeni pogoji, kot jih določa predpis, ki ureja javno naročanje.
Koncesionar v ta namen svojemu računu oziroma situaciji predloži tudi račune
oziroma situacijo podizvajalcev, ki jih je predhodno potrdil.
(5) Koncesionar je odgovoren koncedentu za delo podizvajalcev
tako, kakor da bi delo opravljal sam.
3. Nadzor nad izvajanjem koncesije
24. člen
(nadzor)
Nadzor nad izvajanjem koncesije zagotovi direkcija.
25. člen
(izvajanje nadzora)
(1) Koncesionar direkciji omogoči nadzor in predloži vso
potrebno dokumentacijo v zvezi z izvajanjem koncesije, zagotovi sodelovanje
odgovornih oseb koncesionarja pri nadzoru, daje informacije v zvezi z
izvajanjem koncesije ter omogoči vpogled v poslovne knjige in evidence v zvezi
z izvajanjem koncesije.
(2) Nadzor se lahko izvaja v prostorih koncesionarja in na
državnih cestah, ki jih koncesionar redno vzdržuje. Na zahtevo koncedenta
omogoči koncesionar tudi stalni nadzor nad izvajanjem določenih rednih
vzdrževalnih del.
(3) Nadzor obsega pregled finančnega poslovanja v zvezi s
koncesijo, nadzor nad ustreznostjo uporabe sredstev za izvajanje dejavnosti ter
nadzor izvajanja dejavnosti glede obsega izvedenih del, njihove kakovosti ter
drugih značilnosti.
(4) Nadzor je lahko napovedan ali nenapovedan in poteka tako,
da ne ovira rednega izvajanja koncesije. Praviloma se izvaja v poslovnem času
koncesionarja. Izvajalec nadzora se izkaže s pooblastilom koncedenta. Osebe, ki
izvajajo nadzor, obravnavajo podatke o poslovanju koncesionarja kot poslovno
skrivnost. O nadzoru se sestavi zapisnik ali drug dokument o ugotovitvah
nadzora.
4. Prenehanje koncesije
26. člen
(prenehanje koncesijskega razmerja)
Koncesijsko razmerje preneha:
-       
zaradi prenehanja koncesijske pogodbe;
-       
zaradi prenehanja koncesionarja;
-       
zaradi stečaja koncesionarja;
-       
z odvzemom koncesije zaradi kršitev koncesionarja;
-       
z odkupom koncesije.
27. člen
(prenehanje koncesijske pogodbe)
(1) Koncesijska pogodba preneha z dnem poteka roka koncesije.
(2) Koncesijska pogodba preneha zaradi bistvene kršitve z
odpovedjo pogodbi zveste stranke. Podrobneje se odpoved zaradi kršitve pogodbe
uredi v koncesijski pogodbi.
(3) Stranki koncesijske pogodbe se lahko med trajanjem
pogodbe sporazumeta o prenehanju pogodbe. Pogodbena stranka, ki želi sporazumno
prenehanje pogodbe, da drugi pogodbeni stranki pobudo, ki vsebuje najmanj
predlog glede pogojev in rok za prenehanje pogodbe z obrazložitvijo. Pobuda se
da v pisni obliki.
28. člen
(prenehanje koncesionarja)
(1) Koncesijsko razmerje preneha s prenehanjem koncesionarja,
če nima univerzalnega pravnega naslednika.
(2) V primeru univerzalnega pravnega naslednika koncesionarja
koncesijsko razmerje ne preneha in se prenese na pravnega naslednika v skladu z
določbami 22. člena te uredbe.
(3) Koncesijsko razmerje preneha z dnem nastanka pravnih
posledic začetka stečajnega postopka. Na vozilih in drugih sredstvih
koncesionarja, namenjenih izvajanju koncesije, ima koncedent izločitveno
pravico, določeno z 81. členom Zakona o javno-zasebnem partnerstvu.
(4) Če je koncesionar konzorcij, zaradi prenehanja enega
člana ali več članov konzorcija ali uvedbe stečaja nad njim ali njimi
koncesijsko razmerje ne preneha, če drugi člani konzorcija nadaljujejo s
koncesijo.
29. člen
(odvzem koncesije)
(1) Vlada z odločbo odvzame koncesijo, če koncesionar:
-       
ne začne z izvajanjem koncesije v roku, dogovorjenem s koncesijsko
pogodbo;
-       
po lastni krivdi ne izvaja koncesije in je zato ogrožena varnost prometa
po državnih cestah;
-       
pri izvajanju koncesije koncedentu, uporabnikom ali tretjim osebam
namenoma ali iz hude malomarnosti povzroči škodo;
-       
ne izpolnjuje več pogojev iz drugega odstavka 15. člena te uredbe;
-       
krši določbe te uredbe in drugih predpisov, ki urejajo način izvajanja
koncesije;
-       
ne ravna v skladu z dokončnimi odločbami, ki jih direkcija izda v okviru
nadzora nad koncesijo;
-       
ne ravna v skladu z dokončnimi odločbami, izdanimi v okviru
inšpekcijskega nadzora ali drugega nadzora državnega organa nad koncesionarjem
pri izvajanju koncesije; ta določba ne velja za dokončne odločbe, s katerimi so
naložena določena redna vzdrževalna dela, dokler za ta redna vzdrževalna dela
koncedent ne zagotovi sredstev v okviru koncesijskega razmerja.
(2) Odvzem koncesije je mogoč ne glede na to, ali
predstavljajo kršitve iz prejšnjega odstavka bistveno kršitev koncesijske
pogodbe.
(3) Direkcija pisno opozori koncesionarja na kršitve, ki so
razlog za odvzem koncesije, mu določi primeren rok za odpravo kršitev in ga
opozori, da bo v nasprotnem primeru uvedla postopek odvzema koncesije.
(4) Če je koncesionar konzorcij, se kršitev posameznega člana
konzorcija šteje za kršitev koncesionarja.
30. člen
(odkup koncesije)
(1) Odkup koncesije je mogoč takrat, ko koncedent enostransko
ugotovi, da bi bilo mogoče redno vzdrževanje državnih cest učinkoviteje opravljati
na drug način.
(2) Ko koncesionar zaradi odkupa koncesije preneha opravljati
dejavnost, ki je predmet koncesije, prevzame koncedent naslednje obveznosti:
-       
izplačilo dokazanih neamortiziranih vlaganj koncesionarja v
specializirano opremo ali objekte, ki jih koncesionar ne bo mogel povrniti v
okviru svoje druge dejavnosti;
-       
povrnitev nastale dejanske škode in izgubljenega dobička za čas do
rednega prenehanja koncesijske pogodbe.
31. člen
(nadaljevanje izvajanja rednega vzdrževanja državnih cest)
(1) Če v primeru prenehanja koncesije ni podeljena nova
koncesija ali ni drugače zagotovljeno, da bi bila gospodarska javna služba
rednega vzdrževanja državnih cest nepretrgano izvajana na celotnem koncesijskem
območju, izvaja dotedanji koncesionar na tem območju dejavnost rednega
vzdrževanja državnih cest pod pogoji dotedanjega koncesijskega razmerja do
podelitve nove koncesije, vendar največ dve leti. Za sklenitev dodatkov k
pogodbam se uporabljajo določbe o oddaji javnega naročila po postopku s
pogajanji brez predhodne objave.
(2) Če je koncesijsko razmerje prenehalo iz razlogov, zaradi
katerih dotedanji koncesionar ne more več nadaljevati izvajanja rednega
vzdrževanja po prejšnjem odstavku (npr. odvzem koncesije, stečaj
koncesionarja), sklene direkcija pogodbo za izvajanje nujnih del rednega
vzdrževanja s koncesionarjem ali več koncesionarji na drugih območjih koncesije
oziroma z gospodarsko družbo, ki ima sklenjeno koncesijsko razmerje z državo za
redno vzdrževanje državnih cest, ki niso v upravljanju direkcije. Za sklenitev
te pogodbe se uporabljajo določbe o oddaji javnega naročila po postopku s
pogajanji brez predhodne objave.
III. PREHODNE IN KONČNE DOLOČBE
32. člen
(rok objave javnega razpisa)
Direkcija objavi javni razpis za podelitev koncesij
najpozneje v treh mesecih od uveljavitve te uredbe.
33. člen
(podaljšanje veljavnosti pogodbe)
(1) Gospodarska družba, ki ima ob uveljavitvi te uredbe z
direkcijo sklenjeno koncesijsko pogodbo za redno vzdrževanje državnih cest na
posameznem območju koncesije ali veljavno letno pogodbo, opravlja delo po tej
pogodbi do izteka njenega roka ali uveljavitve pogodbe, sklenjene z izbranim
koncesionarjem v skladu s to uredbo, če do poteka roka navedene pogodbe
koncesijska pogodba za posamezno območje koncesije še ni sklenjena.
(2) Ob koncu dela po pogodbi iz prejšnjega odstavka
gospodarske družbe na zahtevo koncedenta predajo vso dokumentacijo o državnih
cestah.
34. člen
(prenehanje veljavnosti)
Z dnem uveljavitve te uredbe preneha veljati Uredba o načinu
izvajanja gospodarske javne službe vzdrževanja državnih cest (Uradni list RS,
št. 64/12, 76/12 in 81/13).
35. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00710-69/2021
Ljubljana, dne 15. julija 2021
EVA 2021-2430-0085
Vlada Republike Slovenije
Janez Janša
predsednik

Priloga
1: Območja koncesije in Seznam cest po območjih
Priloga
2: Pogoji za koncesionarja