1. člen
(vsebina)
Ta pravilnik določa izdajanje potrdil, vodenje evidenc in
zagotavljanje podatkov o cepljenju oziroma zaščiti s specifičnimi imunoglobulini,
neželenih učinkih po cepljenju, ki se nanašajo na vsa opravljena cepljenja, ne
glede na plačnika, in o zdravstvenih napakah pri cepljenju.
2. člen
(pomen izrazov)
Izrazi, uporabljeni v tem pravilniku, pomenijo:
1.     
Neželen učinek po cepljenju ali zaščiti s specifičnimi imunoglobulini je
odziv na cepivo ali cepljenje (neugoden znak, nenormalen laboratorijski
rezultat, simptom ali bolezen), ki je škodljiv in nenameren. Vključuje tudi
domneven neželen učinek po cepljenju ali zaščiti s specifičnimi imunoglobulini,
pri katerem je vzročna povezava med cepivom in neželenim dogodkom vsaj razumno
mogoča.
2.     
Resen neželen učinek po cepljenju ali zaščiti s specifičnimi imunoglobulini
je neželen učinek, ki povzroči smrt, neposredno življenjsko ogroženost, zahteva
bolnišnično obravnavo ali podaljšanje obstoječe bolnišnične obravnave,
dolgotrajno ali izrazito nezmožnost ali nesposobnost, prirojeno anomalijo ali
okvaro ob rojstvu pacienta in neželen učinek, ki ima za posledico drugo, po
medicinski presoji pomembno, klinično stanje.
3.     
Zdravstvena napaka pri cepljenju ali zaščiti s specifičnimi imunoglobulini
pomeni napako pri uporabi cepiva, neodobreno uporabo cepiva, ki ni v skladu z
dovoljenjem za promet s cepivom oziroma nacionalnimi priporočili ali nepravilno
uporabo cepiva.
3. člen
(knjižica o cepljenju in izdaja potrdila)
(1) Po opravljenem cepljenju oziroma zaščiti s
specifičnimi imunoglobulini, se v knjižico o cepljenju ali mednarodno knjižico
o cepljenju osebe vpiše:
1.     
osebno ime,
2.     
datum rojstva,
3.     
podatke o bivališču,
4.     
podatke o dogodku (datum dogodka – cepljenje, zaščita s specifičnimi
imunoglobulini),
5.     
lastniško ime zdravila,
6.     
serijo zdravila,
7.     
odmerek zdravila,
8.     
naziv zdravstvenega zavoda ali zasebnega zdravnika in
9.     
podatke o cepitelju.
(2) Kadar po opravljenem cepljenju oziroma zaščiti s
specifičnimi imunoglobulini, ni mogoče opraviti vpisa v knjižico o cepljenju
ali mednarodno knjižico o cepljenju, se izda potrdilo o opravljenem cepljenju
oziroma zaščiti s specifičnimi imunoglobulini, ki vsebuje podatke iz prejšnjega
odstavka.
(3) Po opravljenem cepljenju oziroma zaščiti s
specifičnimi imunoglobulini, se podatke iz prvega odstavka tega člena
evidentira v zdravstveno dokumentacijo osebe in v elektronski obliki.
4. člen
(pristojni organ)
Nacionalni inštitut za javno zdravje (v nadaljnjem besedilu: NIJZ)
v skladu z zakonodajo, ki ureja zbirke podatkov s področja zdravstvenega
varstva, vodi Register obveznikov za cepljenje in izvajanja cepljenja za
spremljanje, vrednotenje in poročanje o cepljenju, Register stranskih pojavov
po cepljenju in Evidenco varstva prebivalstva pred steklino.
5. člen
(Evidenca zdravstvenih napak)
(1) NIJZ za namene spremljanja zdravstvenih napak, do
katerih pride pri cepljenju ali zaščiti s specifičnimi imunoglobulini, hitrega
ukrepanja in načrtovanja preventivnih aktivnosti ter izobraževanja s področja
varnega cepljenja, vodi Evidenco zdravstvenih napak.
(2) V evidenco iz prejšnjega odstavka se vpisujejo
naslednji podatki:
1.     
datum in čas dogodka,
2.     
podatke o zdravstveni organizaciji, kjer se je dogodek zgodil, vključno
z oddelkom oziroma službo, v kateri se je dogodek zgodil,
3.     
vrsta dogodka,
4.     
razlog dogodka,
5.     
izobrazba zdravstvenega delavca, ki se mu je dogodek zgodil,
6.     
izid dogodka,
7.     
opis dogodka,
8.     
izvedene ukrepe po dogodku in
9.     
datum prijave.
6. člen
(obveznost zagotavljanja podatkov)
Zdravnik, ki opravlja cepljenje, NIJZ zagotavlja podatke o:
-       
vseh opravljenih cepljenjih in zaščiti s specifičnimi imunoglobulini,
-       
neželenih učinkih po cepljenju ali zaščiti s specifičnimi imunoglobulini,
-       
sumu na neučinkovitost cepiva in
-       
zdravstvenih napaki pri cepljenju ali zaščiti s specifičnimi imunoglobulini.
7. člen
(podatki o vseh opravljenih cepljenjih)
Podatke o vseh opravljenih cepljenjih in zaščiti s
specifičnimi imunoglobulini zdravnik zagotavlja za potrebe NIJZ, na način, ki
ga določi NIJZ.
8. člen
(podatki o neželenih učinkih)
(1) Podatke o pojavu neželenih učinkov po cepljenju ali
zaščiti s specifičnimi imunoglobulini zdravnik o vsakem posameznem primeru
takoj ali najpozneje v petnajstih dneh od ugotovitve sporoči NIJZ, na način, ki
ga določi NIJZ.
(2) Podatke o pojavu resnih neželenih učinkov po
cepljenju ali zaščiti s specifičnimi imunoglobulini zdravnik o vsakem
posameznem primeru takoj ali najpozneje v sedmih dneh od ugotovitve sporoči NIJZ,
na način, ki ga določi NIJZ.
9. člen
(podatki o zdravstveni napaki pri cepljenju)
Podatke o ugotovljenih zdravstvenih napakah pri cepljenju ali
zaščiti s specifičnimi imunoglobulini zdravnik o vsakem posameznem primeru
takoj ali najpozneje v sedmih dneh od ugotovitve pošlje NIJZ, na način, ki ga
določi NIJZ.
10. člen
(izmenjava podatkov)
(1) NIJZ posreduje Javni agenciji Republike Slovenije za
zdravila in medicinske pripomočke (v nadaljnjem besedilu: JAZMP) podatke o
resnih neželenih učinkih po cepljenju ali zaščiti s specifičnimi imunoglobulini
takoj ali najpozneje v sedmih dneh, podatke o neželenih učinkih po cepljenju
ali zaščiti s specifičnimi imunoglobulini, ki niso resni pa takoj ali
najpozneje v petnajstih dneh od prejema podatkov v Register stranskih pojavov
po cepljenju.
(2) NIJZ in JAZMP si izmenjujeta zbrane podatke o
neželenih učinkih po cepljenju ali zaščiti s specifičnimi imunoglobulini in
druge pomembne podatke, ki se nanašajo na varnost, učinkovitost in uporabo
cepiv ter delovanje sistema farmakovigilance cepiv.
(3) NIJZ obvešča JAZMP v primeru potrebe po takojšnjem
ukrepanju v zvezi s cepivi takoj oziroma najpozneje v 24 urah po prejemu
obvestila, ki zahteva nujno ukrepanje.
KONČNI DOLOČBI
11. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
cepljenju, zaščiti z zdravili in varstvu pred vnosom in razširjenjem
nalezljivih bolezni (Uradni list RS, št. 16/99, 58/01, 50/05 in 92/06).
12. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-80/2016
Ljubljana, dne 13. aprila 2017
EVA 2016-2711-0053
Milojka Kolar Celarc l.r.
Ministrica
za zdravje