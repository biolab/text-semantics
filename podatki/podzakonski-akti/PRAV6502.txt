1. člen
Ta pravilnik predpisuje podrobnejši način določanja meje
vodnega zemljišča tekočih voda (v nadaljnjem besedilu: meje vodnega zemljišča).
2. člen
Izrazi, uporabljeni v tem pravilniku, imajo naslednji pomen: 
-       
strugotvorni procesi so procesi, ki vplivajo na oblikovanje
morfologije osnovne struge vodotoka in brežin struge; 
-       
geomorfološka sprememba je zlasti sprememba v naklonu terena ter
v sestavi in strukturi površinskega dela zemljišča ali sedimentov in je opazna
tudi v spremembi rastlinja. Geomorfološka sprememba nastane kot posledica
strugotvornih procesov; 
-       
osnovna struga je najnižji del rečne doline, ki ga je izoblikoval
vodni tok in po katerem se zlasti v obdobju, ko ni poplav, giblje vodni tok in
z njim plavine; 
-       
brežini struge sta zemljišči v naklonu, ki skupaj z osnovno
strugo vodotoka s pripadajočimi sipinami in prodišči določajo vodno zemljišče
tekočih voda. Brežina struge vključuje tudi geomorfološko spremembo, ki določa
mejo vodnega zemljišča; 
-       
urejen vodotok je odsek vodotoka, na katerem je v območju osnovne
struge, brežine struge ali prehoda brežine struge v okoliško zemljišče zgrajen
objekt ali naprava ali je izvedena ureditev.
3. člen
(1) Meja vodnega zemljišča se v območju naravnih vodotokov
ali naravnih brežin struge urejenih vodotokov določa na podlagi: 
-       
ugotovitve geomorfološke spremembe, 
-       
upoštevanja meje vodnega zemljišča na nasprotnem bregu ali 
-       
dodatnih raziskav strugotvornih procesov vodotoka. 
(2) Pri določanju meje vodnega zemljišča naravnih vodotokov
ali naravnih brežin struge se upoštevajo tudi naslednja merila: 
-       
nestabilnost brežin struge, 
-       
izrazita strmost brežin struge in 
-       
obstoječe parcele z vrsto rabe vodotok. 
(3) Pri določanju meje vodnega zemljišča v območju urejenih
vodotokov se poleg meril iz prvega in drugega odstavka tega člena upoštevajo
tudi: 
-       
namembnost, vrsta in položaj objekta, naprave ali ureditve in 
-       
območja obstoječih parcel z vrsto rabe vodotok ali zemljišč pod
gradbenimi objekti.
4. člen
Mejo vodnega zemljišča je treba določiti na obeh bregovih na
obravnavanem vzdolžnem odseku vodotoka.
5. člen
(1) Meja vodnega zemljišča naravnih vodotokov, ki določa tudi
zunanjo mejo brežine struge, na določenem prečnem prerezu vodotoka se določi
pri zaključku geomorfološke spremembe, ki predstavlja prehod zemljišča v
naklonu v ravninsko zemljišče (npr. poplavna ravnica, polica, breg). 
(2) Območje določitve meje vodnega zemljišča iz prejšnjega
odstavka je prikazano v prilogi, ki je sestavni del tega pravilnika.
6. člen
(1) Če na podlagi prvega odstavka 5. člena tega pravilnika na
določenem prečnem prerezu naravnega vodotoka meje vodnega zemljišča ni mogoče
določiti, zlasti če gre za gorske potoke in vodotoke v strmih dolinah, se pri
določitvi meje vodnega zemljišča naravnih vodotokov upošteva najbolj izrazita
geomorfološka sprememba, ki se ugotavlja po naslednjem vrstnem redu: 
-       
zaključek preloma pri spremembi naklona zemljišča oziroma zaključek
prehoda zemljišča v položnejši ali strmejši naklon, 
-       
prehod iz površinske erozije ali rečnih nanosov v okoliško zarast ali v
pobočne nanose, 
-       
vodoravna preslikava meje vodnega zemljišča z nasprotnega brega, 
-       
prehod iz nezaraščene površine ali površine, zaraščene z vlagoljubnim
rastlinjem, v površino, zaraščeno s terestričnim rastlinjem, 
-       
gornji rob erodiranih oziroma spranih koreninskih prepletov, 
-       
gornji rob sledi pogoste omočenosti na skalnatih površinah, 
-       
spodnji rob lišajev in 
-       
sledovi organskih in drugih naplavin. 
(2) Če na podlagi prvega odstavka tega člena in 5. člena tega
pravilnika ni mogoče določiti meje vodnega zemljišča na določenem prečnem
prerezu naravnega vodotoka, se meja vodnega zemljišča lahko določi na podlagi
dodatnih raziskav za določitev geomorfološke spremembe ali območja
strugotvornih procesov na podlagi 10. člena tega pravilnika.
7. člen
(1) Če je na brežini struge naravnega vodotoka zaradi
delovanja vode opazna napredujoča erozija ali nestabilnost brežine struge, se
meja vodnega zemljišča, ki je določena na podlagi meril iz 5. in 6. člena tega
pravilnika, vodoravno razširi za 1 meter za vodotoke 2. reda in 2 metra za
vodotoke 1. reda, gledano z vodne strani, oziroma več, če to izhaja iz
kvantitativne analize stabilnosti brežin struge. 
(2) V območju globoko urezanih dolin (npr. tesen, soteska,
kanjon) ali brežin struge, kjer so brežine struge zaradi strmosti nerodovitne,
se zaradi zagotavljanja izvajanja urejanja voda meja vodnega zemljišča
naravnega vodotoka razširi do stabilnega izravnanega dela zemljišča, gledano z
vodne strani.
8. člen
Če je urejeni vodotok urejen samo na enem bregu, se na tem
bregu uporabljajo določbe, ki se nanašajo na urejeni vodotok, na drugem bregu
pa določbe, ki se nanašajo na naravni vodotok.
9. člen
(1) Meja vodnega zemljišča urejenih vodotokov se določi na
podlagi 5., 6. in 7. člena tega pravilnika. 
(2) Če se v območju meje vodnega zemljišča, ki je določena na
podlagi prejšnjega odstavka, gledano vzdolž vodotoka, nahaja objekt vodne
infrastrukture ali drug vodni objekt, naprava ali ureditev, ki so namenjeni
urejanju odtočnega režima, se meja vodnega zemljišča ne glede na prejšnji
odstavek določi na zunanjem robu tlorisnih gabaritov celotnega objekta, naprave
ali ureditve, gledano z vodne strani. 
(3) Če gre za zaprte profile urejenih vodotokov, se meja
vodnega zemljišča določi najmanj z zunanjimi tlorisnimi gabariti celotnega
objekta. 
(4) Na območju zadrževalnika plavin se meja vodnega zemljišča
določi na prehodu brežine, ki omejuje celotno območje ureditve zadrževalnika
plavin, v okoliško zemljišče v skladu s prvim, drugim in tretjim odstavkom tega
člena. 
(5) Če se v območju meje vodnega zemljišča, ki je določena na
podlagi prvega in drugega odstavka tega člena, gledano vzdolž vodotoka, nahaja
objekt, ki ni objekt iz drugega odstavka tega člena (npr. podporni zid cestišča
vzdolž vodotoka), se meja vodnega zemljišča določi na zaključku prehoda
poševnega ali navpičnega dela objekta v izravnani del objekta, ki hkrati
omogoča izvajanje urejanja voda, gledano z vodne strani. 
(6) Če je kota meje vodnega zemljišča, ki je določena na podlagi
prejšnjega odstavka, nižja od kote meje vodnega zemljišča, ki je določena na
podlagi prvega odstavka tega člena, se meja vodnega zemljišča razširi do kote
meje vodnega zemljišča, ki je določena na podlagi prvega odstavka tega člena,
gledano z vodne strani. 
(7) Če se v območju prehoda brežine struge v okoliško
zemljišče nahaja podporna konstrukcija premostitve, se meja vodnega zemljišča v
tem območju določi z ravno črto, ki je določena z mejo vodnega zemljišča pred
in za premostitvijo. 
(8) Če se meja vodnega zemljišča urejenih vodotokov določi na
podlagi prvega do sedmega odstavka tega člena, se lahko na podlagi dodatnih
raziskav iz 10. člena tega pravilnika meja vodnega zemljišča razširi, gledano z
vodne strani.
10. člen
(1) Meja vodnega zemljišča je poligon, določen s koordinatami
v državnem koordinatnem sistemu, ki se vnese v vodni kataster. 
(2) Meja vodnega zemljišča se določa na podlagi podatkov z
natančnostjo merila najmanj 1:5000, in to zlasti na podlagi: 
-       
računalniško podprte foto interpretacije, pri čemer se kot podlaga
uporabljajo posnetki iz zraka, ki so vpeti v državni koordinatni sistem (z
ločljivostjo najmanj 1 m), 
-       
digitalnega modela reliefa, 
-       
podatkov iz uradnih evidenc in drugih zbirk podatkov, 
-       
hidravličnih in hidroloških raziskav, 
-       
raziskav premeščanja plavin in erozijskih procesov ali 
-       
drugih raziskav strugotvornih procesov. 
(3) Če z metodami in podatki iz prejšnjega odstavka meje
vodnega zemljišča ni mogoče natančno določiti, se dodatno opravita terenski
ogled in terenski zajem podatkov. 
(4) Ministrstvo, pristojno za vode, lahko za zajem in
obdelavo podatkov za določitev meje vodnih zemljišč pripravi podrobnejša
merila.
11. člen
(1) Če se na podlagi 5., 6., 7., 8. in 9. člena tega
pravilnika ugotovljena meja vodnega zemljišča na obeh bregovih na določenem
vzdolžnem odseku vodotoka v celoti nahaja znotraj parcele z vrsto rabe vodotok,
ki je evidentirana v zemljiškem katastru, se za mejo vodnega zemljišča prevzame
meja parcele iz zemljiškega katastra. 
(2) Ne glede na določbe 5., 6., 7., 8. in 9. člena tega
pravilnika se v območju obstoječe vodne infrastrukture ali drugih vodnih
objektov, naprav ali ureditev, ki so namenjeni urejanju odtočnega režima, lahko
za mejo vodnega zemljišča prevzame zunanja meja parcel, gledano z vodne strani,
ki so evidentirane v zemljiškem katastru z vrsto rabe vodotok ali kot zemljišče
pod gradbenimi objekti.
12. člen
Z dnem uveljavitve tega pravilnika se preneha uporabljati
Strokovno navodilo za določanje meje priobalnih zemljišč, erozijskih območij in
morske obale (Uradni list SRS, št. 4/85 in 67/02 – ZV-1).
13. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0071-157/2006
Ljubljana, dne 29. novembra 2006
EVA 2005-2511-0036
Janez Podobnik l.r. 
Minister 
za okolje in prostor

Priloga:
Shematski prikaz prečnega prereza vodotoka z določitvijo meje vodnega zemljišča