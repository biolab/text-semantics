I. SPLOŠNE DOLOČBE
1. člen
(vsebina)
(1) S tem pravilnikom se ureja oblika letnega poročila o
poslovanju sodišč. 
(2) Letno poročilo pripravi predsednik sodišča v skladu z
določbami zakona, ki ureja sodišča.
2. člen
(oblika letnega poročila)
Letno poročilo se izdela na obrazcu, ki je priloga tega
pravilnika in vsebuje tabelarični in opisni del.
II. LETNO POROČILO
3. člen
(organizacijska struktura sodišča)
Organizacijska struktura sodišča zajema število sodnikov in
število sodnega osebja, ki so dejansko opravljali delo oziroma sodniško službo
v notranji in zunanji organizacijski enoti posameznega sodišča v preteklem letu
(Tabela 1).
4. člen
(podatki o zadevah)
(1) V podatkih o gibanju zadev na posameznem sodišču se
upoštevajo letni pripad zadev, zadeve v delu, število rešenih in nerešenih
zadev ter sodni zaostanki (Tabela 2, Tabela 2a). 
(2) V podatkih o zadevah, v katerih je bilo vloženo pravno
sredstvo, se navaja število potrjenih, spremenjenih in razveljavljenih odločb
(Tabela 3). Katero pravno sredstvo se upošteva za posamezno vrsto zadev določi Vrhovno
sodišče Republike Slovenije. 
(3) Dejanski čas trajanja postopkov je izražen v povprečnem
dejanskem času trajanja postopkov in v podatkih za preteklo leto (Tabela 4).
Način izračuna določi Vrhovno sodišče Republike Slovenije. 
(4) Za izračun učinkovitosti sodnikov in primerjavo med njimi
se upoštevajo podatki o dejanski prisotnosti sodnikov na delovnem mestu v dneh,
ki se preračuna na število sodnikov, podatki o številu rešenih pomembnejših in
drugih zadev, podatki o povprečnem razmerju med rešenimi zadevami in številom
dejansko prisotnih sodnikov, ter delež sodnikov, ki za več kot 10% presegajo
povprečje in delež sodnikov, ki dosegajo manj kot 90% povprečja (Tabela 5).
5. člen
(zbir podatkov)
Za zbir podatkov za organizacijsko enoto posameznega sodišča
se uporabijo podatki iz 3. in 4. člena tega pravilnika (Tabela 6).
6. člen
(analiza učinkovitosti in uspešnosti sodišča)
V analizi učinkovitosti in uspešnosti sodišča se oceni
doseganje ciljev iz sprejetega letnega programa dela za preteklo leto.
7. člen
(drugi podatki)
Letno poročilo vsebuje tudi poročilo o: 
-       
kadrovskem stanju, 
-       
nadzorstvenih pritožbah in rokovnih predlogih na podlagi zakona, ki
ureja varstvo pravice do sojenja brez nepotrebnega odlašanja, 
-       
zadevah brezplačne pravne pomoči, 
-       
problematike s področja zakonodaje, sodnih izvedencev, cenilcev in
tolmačev, izvršiteljev, upraviteljev postopkih zaradi insolventnosti in
prisilnega prenehanja, izvrševanja sodnih odločb z navedbo ukrepov sodišča,
procesne discipline udeležencev v postopkih (ocena) in varnosti na sodiščih, 
-       
sodelovanju odvetnikov v postopkih, 
-       
prostorskih razmerah in opremi, 
-       
proračunskem financiranju in 
-       
merjenju zadovoljstva uporabnikov.
8. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-83/2010
Ljubljana, dne 25. maja 2010
EVA 2010-2011-0012
Aleš Zalar l.r. 
Minister 
za pravosodje

Priloga:
Letno poročilo o poslovanju sodišča