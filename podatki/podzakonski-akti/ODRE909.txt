I. SPLOŠNE DOLOČBE
1. člen
(1) S to odredbo se določajo natančne zahteve o navajanju
podatkov o porabi energije ter drugih bistvenih virov na nalepkah in
podatkovnih karticah, kar omogoča kupcu izbiro energijsko učinkovitejšega
aparata. 
(2) Ta odredba se nanaša na žarnice in sijalke, ki so
napajane iz električnega omrežja (žarnice in vdelane kompaktne fluorescenčne
sijalke) za uporabo v gospodinjstvu ter za gospodinjske fluorescenčne sijalke
(vključno z linearnimi in nevdelanimi kompaktnimi fluorescenčnimi sijalkami) za
uporabo v gospodinjstvu, tudi kadar imajo označbo, da so namenjene uporabi
izven gospodinjstev. 
(3) Če končni porabnik žarnico ali sijalko lahko razstavi,
velja za žarnico ali sijalko tisti del, ki oddaja svetlobo.
2. člen
(1) Ta odredba ne velja za žarnice in sijalke, ki: 
a)    
imajo svetlobni tok večji kot 6 500 lumnov; 
b)    
imajo vhodno moč manjšo kot 4 W; 
c)    
reflektorske žarnice ali sijalke; 
d)    
so označene ali se tržijo za primarno uporabo drugih virov energije, kot
na primer baterije; 
e)    
niso označene ali se ne tržijo primarno za proizvodnjo svetlobe v vidnem
območju (400 do 800 nm); 
f)     
so označene ali se tržijo kot del izdelka, katerega primarni namen ni
razsvetljevanje; kadar pa se taka žarnica ali sijalka prodaja, najema, kupuje
na obroke ali razstavlja ločeno, na primer kot rezervni del, je vključena v
odredbo. 
(2) Nalepke in podatkovne kartice niso obvezne za tiste
modele žarnic in sijalk, katerih proizvodnja je bila ustavljena.
II. TEHNIČNA DOKUMENTACIJA
3. člen
Tehnična dokumentacija za žarnice in sijalke mora vsebovati: 
-       
ime, blagovno znamko in sedež dobavitelja; 
-       
splošni opis žarnice ali sijalke, ki mora zadoščati za njeno
identifikacijo; 
-       
podatke, vključno z ustreznimi risbami, ki kažejo glavne konstrukcijske
značilnosti modela, še posebej tiste podatke, ki bistveno vplivajo na porabo
energije; 
-       
poročila o ustreznih meritvah izvedenih v skladu s standardom navedenim
v 5. členu te odredbe; 
-       
navodilo za uporabo.
III. NALEPKA IN PODATKOVNA KARTICA
4. člen
(1) Nalepka, s katero mora biti opremljena žarnica ali
sijalka, ko je dana v promet je specificirana v Prilogi I, ki je sestavni del
te odredbe. Nameščena, natiskana ali pritrjena mora biti na zunanjost posamezne
embalaže žarnice ali sijalke. Kar je natiskano ali pritrjeno na posamezno
embalažo žarnice ali sijalke, ne sme zakriti nalepke ali zmanjšati njene
vidljivosti. 
(2) Vsebina in oblika podatkovne kartice je določena v
Prilogi II, ki je sestavni del te odredbe. 
(3) Če je dana ponudba za prodajo, najem ali nakup na obroke,
v obliki tiskanega gradiva (kataloška prodaja po pošti), mora gradivo vsebovati
podatke, ki so določeni v Prilogi III, ki je sestavni del te odredbe. Podatke
za tiskano gradivo mora trgovcu, ki ponuja aparate na ta način, priskrbeti
dobavitelj. 
(4) Razred energijske učinkovitosti aparata določa Priloga
IV, ki je sestavni del te odredbe.
IV. MERILNI POSTOPKI
5. člen
Žarnice in sijalke se lahko opremi z nalepkami in
podatkovnimi karticami v skladu s to odredbo, ko se izvedejo meritve v skladu s
SIST EN 60598-1:1999 skupaj s standardi iz 2. dela EN 60598-2, SIST EN
50285:2000 oziroma drugimi relevantnimi standardi.
V. PREHODNE IN KONČNA DOLOČBA
6. člen
(1) Določbe točke 1.2 Priloge I začnejo veljati z dnem
pristopa Republike Slovenije k Evropski uniji ali z uveljavitvijo ustreznega
mednarodnega sporazuma z Evropsko unijo. 
(2) Določbe točke 1.1 Priloge I prenehajo veljati pet let po
pristopu Republike Slovenije k Evropski uniji ali pet let po uveljavitvi
ustreznega mednarodnega sporazuma z Evropsko unijo.
7. člen
Ta odredba začne veljati šest mesecev po objavi v Uradnem
listu Republike Slovenije.
Št. 311-55/01
Ljubljana, dne 7. decembra 2001.
Minister 
za okolje in prostor 
mag. Janez Kopač l. r.
_________________
* Ta odredba vsebinsko povzema direktivo Sveta 98/11/ES o
energijskih nalepkah za žarnice in sijalke za uporabo v gospodinjstvu

Priloga
I: Nalepka
Priloga
II: Podatkovna kartica
Priloga
III: Podatki za pisno komuniciranje
Priloga
IV: Razred energijske učinkovitosti