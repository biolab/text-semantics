1. člen
Ta pravilnik določa podrobnejša navodila o načinu zbiranja
podatkov, vodenja in vzdrževanja zbirk podatkov ter posredovanja osebnih
podatkov (v nadaljnjem besedilu: evidence) o vojnih invalidih, vojnih veteranih
in žrtvah vojnega nasilja (v nadaljnjem besedilu: upravičenci) ter predpisuje
obrazec izkaznice vojnega veterana in obrazec potrdila o statusu žrtve vojnega
nasilja.
I. EVIDENCE
2. člen
Evidenca o upravičencih vsebuje osebne podatke iz 112. člena
zakona o vojnih invalidih, 30. člena zakona o vojnih veteranih in 25. člena
zakona o žrtvah vojnega nasilja. 
Vsebina evidence o upravičencih je predpisana v prilogi l, ki
je sestavni del tega pravilnika. 
V evidenco se ne vnašajo podatki o pravicah, ki upravičencu
niso bile priznane.
3. člen
Upravna enota vodi in vzdržuje evidenco o upravičencih, ki
imajo stalno prebivališče na območju upravne enote (aktivna evidenca). 
Pristojna upravna enota vodi in vzdržuje posebno evidenco o upravičencih
– tujcih s stalnim prebivališčem v tujini.
4. člen
Upravna enota zbira osebne podatke za oblikovanje evidence na
podlagi že obstoječih evidenc o upravičencih, na podlagi dokumentacije zbrane v
postopkih za priznanje njihovih pravic ter neposredno od upravičencev, na
katere se podatki nanašajo.
5. člen
Evidenca se oblikuje in vodi po abecednem vrstnem redu
priimkov upravičencev, ki se oštevilčijo. 
Po predhodnem soglasju ministrstva, pristojnega za vojne
invalide, lahko upravna enota določi tudi drugačen način vodenja evidence, ki
je prilagojen avtomatski obdelavi podatkov ter omogoča zbiranje in posredovanje
podatkov za statistične namene.
6. člen
Upravna enota vodi in vzdržuje evidenco o upravičencih s
sredstvi za avtomatsko obdelavo podatkov. 
Evidenco iz prejšnjega odstavka je upravna enota dolžna
hraniti in vzdrževati tudi v obliki iztiskanega računalniškega izpisa evidence
in kot rezervno kopijo v elektronski obliki.
7. člen
Uporaba programske opreme in dostop do osebnih podatkov iz
evidence morata biti varovana z gesli za avtorizacijo in identifikacijo
programov in opreme, ki nepooblaščenim preprečujejo dostop do osebnih podatkov
ter neupravičeno seznanjanje z njihovo vsebino. 
Računalniški izpis evidence mora biti shranjen na način, ki
nepooblaščenim onemogoča dostop do podatkov in preprečuje njihovo uničenje.
8. člen
Upravna enota sproti vpisuje spremembe in popravke osebnih
podatkov ter spremembe vrste in obsega uveljavljenih pravic. 
Ob vpisu spremembe ali popravka osebnega podatka se v evidenco
vpiše datum vnosa spremembe ali popravka.
9. člen
Ob izgubi statusa upravičenca, ob preselitvi upravičenca na
območje druge upravne enote ter po njegovi smrti, se osebni podatki o
upravičencu prenesejo v posebno evidenco (pasivna evidenca). 
Iz vsebine pasivne evidence mora biti razvidno, na podlagi
katerega razloga iz prejšnjega odstavka se osebni podatki o upravičencu vodijo
v tej evidenci.
10. člen
Osebne podatke iz evidence sme upravna enota posredovati
drugim uporabnikom samo, če so za njihovo uporabo pooblaščeni z zakonom ali na
podlagi pisne zahteve ali privolitve upravičenca, na katerega se nanašajo. 
Uporabniki iz prejšnjega odstavka morajo navesti pravno
podlago za pridobitev osebnih podatkov in se ob tem zavezati, da jih bodo
uporabili samo za namene, za katere so jih prejeli. 
Če nameravajo uporabniki uporabljati osebne podatke za
statistične, znanstvene, raziskovalne, izobraževalne ali druge podobne namene,
se lahko osebni podatki o upravičencih posredujejo le na način in v obliki, ki
ne omogoča identifikacije upravičencev, na katere se podatki nanašajo. 
Upravna enota mora za vsako posredovanje osebnih podatkov po
prvem in tretjem odstavku tega člena v evidenci upravičenca označiti, komu,
kdaj in za kakšne namene so bili osebni podatki posredovani. 
Ne glede na pogoje iz tega člena je upravna enota dolžna
posredovali osebne podatke iz evidence v uporabo in hrambo pristojnemu
ministrstvu za opravljanje nalog, za katere je pooblaščeno z zakonom.
11. člen
Upravna enota posreduje osebne podatke drugim uporabnikom z
informacijskimi, telekomunikacijskimi in drugimi sredstvi, ki zagotavljajo
varnost in tajnost podatkov. 
Upravna enota posreduje osebne podatke na nosilcu zapisa za
avtomatsko obdelavo podatkov (disketa) s priporočeno poštno pošiljko ali po
kurirju. 
Osebni podatki iz računalniško vodene evidence o upravičencih
se drugim uporabnikom posredujejo z elektronsko pošto, faksimilnimi napravami
ali računalniškim prenosom podatkov preko modema. 
Prenos podatkov z računalniško faksimilno pošto je treba
zavarovati z geslom za identifikacijo. 
Prepis oziroma kopija računalniškega izpisa evidence ali
njenega dela se uporabnikom pošilja s faksimilnimi sredstvi, s priporočeno
poštno pošiljko ali po kurirju.
12. člen
Upravna enota v svojih notranjih aktih določi način varovanja
prostorov in naprav, s katerimi se obdelujejo osebni podatki ter predpiše
ukrepe za zagotavljanje varnosti zbiranja, obdelave, hrambe in posredovanja
osebnih podatkov.
II. IZKAZNICA IN POTRDILO
13. člen
Vojnemu veteranu se izda izkaznica vojnega veterana (v
nadaljnjem besedilu: izkaznica). Obrazec izkaznice je kot priloga 2 sestavni
del tega pravilnika. 
Žrtvi vojnega nasilja se izda potrdilo o statusu žrtve
vojnega nasilja (v nadaljnjem besedilu: potrdilo). Obrazec potrdila je kot
priloga 3 sestavni del tega pravilnika. 
Izkaznica ima številko, ki jo določi pristojno ministrstvo. 
V potrdilo se vpiše evidenčno številko in datum izdaje
potrdila.
14. člen
Upravna enota izda izkaznico za trajno. 
Če upravičenec izgubi izkaznico, mu upravna enota izda
dvojnik na podlagi dokazila, da je bila izgubljena listina preklicana v Uradnem
listu Republike Slovenije. 
Dvojnik izkaznice se izda tudi, če je ta postala neuporabna.
Če je neuporabno izkaznico še mogoče prepoznati, jo mora upravičenec pred
izdajo dvojnika vrniti upravni enoti, če pa je ni mogoče prepoznati, mora
predložiti dokazilo, da je bila preklicana v Uradnem listu Republike Slovenije.
15. člen
Upravna enota vodi register izdanih izkaznic in potrdil. V
register se vpiše: številko izkaznice oziroma potrdila, ime in priimek
upravičenca, rojstne podatke ter datum izdaje izkaznice oziroma potrdila. 
Upravičencu se na njegovo zahtevo lahko izda več potrdil o
statusu žrtve vojnega nasilja.
16. člen
Upravna enota mora vzpostaviti evidenco o upravičencih
najpozneje v šestih mesecih od dneva uveljavitve tega pravilnika.
17. člen
Z dnem uveljavitve tega pravilnika preneha veljati navodilo o
vsebini in načinu vodenja evidence o uživalcih denarnih prejemkov po zakonu o
vojaških invalidih in zakonu o civilnih invalidih vojne (Uradni list SRS, št.
45/88).
18. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 591-03/8-96
Ljubljana, dne 22. aprila 1996.
Minister 
za delo, družino in socialne zadeve 
mag. Anton Rop l. r.

Priloga
1: Obrazec
Priloga
2: Izkaznica vojnega veterana
Priloga
3: Potrdilo o statusu žrtve vojnega nasilja