1. SPLOŠNE DOLOČBE
1. člen
(vsebina sklepa)
(1) Ta sklep določa
podrobnejšo vsebino dokumentacije, ki jo mora vložnik priložiti zahtevi za
izdajo dovoljenja za statusna preoblikovanja iz prvega in drugega odstavka
121. člena ZBan-3, kadar se zahteva za izdajo dovoljenja v skladu z ZBan-3
in Uredbo Sveta (EU) št. 1024/2013 z dne
15. oktobra 2013 o prenosu posebnih
nalog, ki se nanašajo na politike bonitetnega nadzora kreditnih institucij, na
Evropsko centralno banko (UL L št. 287 z
dne 29. oktobra 2013, str. 63) vloži pri
Banki Slovenije.
(2) Kadar se ta sklep
sklicuje na določbe drugih predpisov, se te določbe uporabljajo v njihovem
vsakokrat veljavnem besedilu.
2. člen
(opredelitve pojmov)
Pojmi, uporabljeni v tem sklepu, imajo enak pomen kot v
določbah ZBan-3 in Uredbe (EU) št. 575/2013
Evropskega parlamenta in Sveta z dne 26. junija
2013 o bonitetnih zahtevah za kreditne institucije in investicijska podjetja
ter o spremembi Uredbe (EU) št. 648/2012
(UL L št. 176 z dne 27. junija 2013, str. 1), zadnjič popravljene s
popravkom (UL L 39 z dne 9. 2. 2023, str. 1) (v nadaljevanju Uredba (EU)
št. 575/2013), ter v predpisih, izdanih
na njuni podlagi.
2. DOKUMENTACIJA ZA IZDAJO DOVOLJENJA ZA STATUSNA
PREOBLIKOVANJA
3. člen
(dokumentacija za izdajo dovoljenja za združitev)
(1) Banka, ki je
udeležena pri pripojitvi kot prevzemna družba, mora zahtevi za izdajo
dovoljenja za združitev priložiti
-       
dokumentacijo iz tretjega in četrtega odstavka 121. člena ZBan-3,
-       
dokumentacijo iz Delegirane uredbe Komisije (EU) 2022/2580 z dne 17. junija 2022 o dopolnitvi Direktive 2013/36/EU
Evropskega parlamenta in Sveta v zvezi z regulativnimi tehničnimi standardi za
določitev informacij, ki se predložijo v vlogi za izdajo dovoljenja za kreditne
institucije, in za določitev okoliščin, ki bi lahko ovirale učinkovito
opravljanje nadzorniških funkcij pristojnih organov (UL L št. 335 z dne 29. decembra 2022, str. 64);
zadnjič popravljena s Popravkom Delegirane uredbe Komisije (EU) 2022/2580 z dne
17. junija 2022 o dopolnitvi Direktive 2013/36/EU Evropskega parlamenta in
Sveta v zvezi z regulativnimi tehničnimi standardi za določitev informacij, ki
se predložijo v vlogi za izdajo dovoljenja za kreditne institucije, in za
določitev okoliščin, ki bi lahko ovirale učinkovito opravljanje nadzorniških
funkcij pristojnih organov (UL L št. 10 z
dne 12. januarja 2023, str. 112; v
nadaljevanju: Delegirana uredba), ter
-       
informacije iz Delegirane uredbe na obrazcu iz Izvedbene uredbe Komisije
(EU) 2022/2581 z dne 20. junija 2022 o
določitvi izvedbenih tehničnih standardov za uporabo Direktive 2013/36/EU
Evropskega parlamenta in Sveta v zvezi s predložitvijo informacij v vlogah za
izdajo dovoljenja za kreditne institucije (UL L št. 335
z dne 29. decembra 2022, str. 86);
zadnjič popravljena s Popravkom Izvedbene uredbe Komisije (EU) 2022/2581 z dne
20. junija 2022 o določitvi izvedbenih
tehničnih standardov za uporabo Direktive 2013/36/EU Evropskega parlamenta in
Sveta v zvezi s predložitvijo informacij v vlogah za izdajo dovoljenja za
kreditne institucije (UL L št. 10 z dne 12. januarja
2023, str. 113; v nadaljevanju: Izvedbena uredba), razen razpredelnic 5,
6, 7 in 8 Izvedbene uredbe, če zaradi pripojitve v zvezi s temi informacijami
ne bo sprememb.
(2) Banka, ki je
udeležena pri pripojitvi kot prevzeta družba, mora zahtevi za izdajo dovoljenja
za združitev priložiti:
-       
če prevzemna družba ni banka, dokumentacijo, iz katere izhaja, da je
prenehala opravljati bančne storitve in da je obstoječe posle iz tega naslova
bodisi zaključila bodisi prenesla na drugo pravno osebo z dovoljenjem za
opravljanje bančnih storitev;
-       
če prevzemna družba hkrati vloži zahtevo za izdajo dovoljenja za
opravljanje bančnih storitev, dokumentacijo iz 2. poglavja Sklepa o
dokumentaciji za izdajo dovoljenj za opravljanje bančnih in finančnih storitev
(Uradni list RS, št. 55/23).
(3) Banka, ki je
udeležena pri spojitvi, mora zahtevi za izdajo dovoljenja za združitev
priložiti:
-       
če prevzemna družba ne bo banka, dokumentacijo, iz katere izhaja, da je
prenehala opravljati bančne storitve in da je obstoječe posle iz tega naslova
bodisi zaključila bodisi prenesla na drugo pravno osebo z dovoljenjem za
opravljanje bančnih storitev;
-       
če namerava prevzemna družba opravljati bančne storitve, dokumentacijo
iz 2. poglavja Sklepa o dokumentaciji za izdajo dovoljenj za opravljanje
bančnih in finančnih storitev (Uradni list RS, št. 55/23).
4. člen
(dokumentacija za izdajo dovoljenja za delitev)
Banka, ki je udeležena pri delitvi, mora zahtevi za izdajo
dovoljenja za delitev priložiti dokumentacijo iz tretjega in četrtega odstavka
121. člena ZBan-3 ter informacije in
dokumentacijo iz Delegirane uredbe na obrazcu iz Izvedbene uredbe, razen
razpredelnic 5, 6, 7 in 8 Izvedbene uredbe, če zaradi delitve v zvezi s temi
informacijami ne bo sprememb.
5. člen
(dokumentacija za izdajo dovoljenja za druga statusna
preoblikovanja)
Določbe tega sklepa se smiselno uporabljajo tudi pri izdaji
dovoljenj za druga statusna preoblikovanja, pri katerih je udeležena banka.
6. člen
(dokumentacija glede zajamčenih vlog)
(1) Banka, ki je
udeležena pri pripojitvi kot prevzemna banka, mora zahtevi za izdajo dovoljenja
za združitev poleg dokumentacije iz 3. člena
tega sklepa priložiti tudi informacije, iz katerih izhaja, da bodo vlagatelji
ustrezno obveščeni o njihovih pravicah v primeru prekoračitve zajamčene vloge
zaradi pripojitve.
(2) Banke, ki so
udeležene pri spojitvi, morajo zahtevi za izdajo dovoljenja za združitev poleg
dokumentacije iz 3. člena tega sklepa priložiti tudi informacije, iz
katerih izhaja, da bodo vlagatelji ustrezno obveščeni o njihovih pravicah v
primeru prekoračitve zajamčene vloge zaradi združitve.
3. KONČNI DOLOČBI
7. člen
(prenehanje uporabe sklepa)
Z začetkom uporabe tega sklepa preneha veljati 4. poglavje
Sklepa o dokumentaciji za izdajo dovoljenj za opravljanje bančnih in finančnih
storitev ter za statusna preoblikovanja (Uradni list RS, št. 73/15 in 92/21 – ZBan-3).
8. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije, uporabljati pa se začne 18. 7.
2023.
Ljubljana, dne 10. maja 2023
Boštjan Vasle
predsednik
Sveta Banke Slovenije