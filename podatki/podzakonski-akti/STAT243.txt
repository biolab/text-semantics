I. SPLOŠNE DOLOČBE
1. člen
Agencija za komunikacijska omrežja in storitve Republike Slovenije
(v nadaljnjem besedilu: agencija) je neodvisen regulativni organ, ustanovljen s
Sklepom o ustanovitvi Agencije za komunikacijska omrežja in storitve Republike
Slovenije (Uradni list RS, št. 41/13 in 66/17), pristojen za regulacijo in
nadzor delovanja na področju elektronskih komunikacij, pošte, železniškega
prometa, avdiovizualnih medijskih storitev ter za opravljanje določenih nalog
na področju radijskih in televizijskih programov.
2. člen
(1) Ime agencije je: Agencija za komunikacijska omrežja
in storitve Republike Slovenije.
(2) Skrajšano ime agencije je: AKOS.
(3) Angleški prevod imena je: Agency for Communication
Networks and Services of the Republic of Slovenia.
(4) Za skrajšano ime v angleškem jeziku se uporablja:
AKOS.
3. člen
(1) Sedež agencije je v Ljubljani.
(2) Poslovni naslov agencije je Stegne 7, Ljubljana.
4. člen
Ustanovitelj agencije je Republika Slovenija, ustanoviteljske
pravice in obveznosti izvršuje Vlada Republike Slovenije (v nadaljnjem
besedilu: ustanovitelj).
5. člen
(1) Agencija je pravna oseba javnega prava.
(2) Agencija samostojno nastopa v pravnem prometu v
svojem imenu in za svoj račun, v okviru z zakoni določenih nalog in v okviru
dejavnosti, opredeljenih v Sklepu o ustanovitvi Agencije za komunikacijska
omrežja in storitve Republike Slovenije.
6. člen
(1) Agencija pri poslovanju uporablja žig.
(2) Žig agencije je okrogle oblike premera 40 mm, z
grbom Republike Slovenije v sredini. Žig v zunanjem krogu vsebuje naziv
»Republika Slovenija«, pod njim pa je v notranjem krogu izpisano »Nosilec
javnega pooblastila«. Ime in sedež agencije sta izpisana na zunanjem krogu
spodnje strani žiga, nad njima pa je številka žiga.
(3) Agencija lahko uporablja tudi pomanjšan žig okrogle
oblike s premerom 20 mm, ki ima v sredini grb Republike Slovenije. Žig v
zunanjem krogu vsebuje naziv »Republika Slovenija«, pod njim pa je v notranjem
krogu izpisano »Nosilec javnega pooblastila«. Na zunanjem krogu spodnje strani
žiga je izpisano skrajšano ime agencije »AKOS«.
(4) Direktor agencije z internim aktom podrobneje uredi
vsa vprašanja v zvezi z uporabo žigov agencije.
7. člen
(1) Agencija pri svojem poslovanju uporablja logotip.
(2) Logotip agencije vsebuje znak in skrajšano ime
agencije.
II. ORGANA AGENCIJE
8. člen
Organa agencije sta svet agencije (v nadaljnjem besedilu:
svet) in direktor agencije (v nadaljnjem besedilu: direktor).
9. člen
(1) Svet ima na podlagi zakona, ki ureja elektronske
komunikacije, in Sklepa o ustanovitvi Agencije za komunikacijska omrežja in
storitve Republike Slovenije naslednje, taksativno določene pristojnosti:
-       
sprejema svoj poslovnik,
-       
sprejema program dela in finančni načrt, pri čemer program dela predloži
v seznanitev, finančni načrt pa v soglasje ustanovitelju,
-       
sprejema letno poročilo, ki ga predloži v soglasje ustanovitelju,
-       
spremlja uresničevanje programa dela in finančnega načrta,
-       
daje soglasje k statutu, ki ga sprejme direktor,
-       
predlaga razrešitev direktorja,
-       
predlaga začasno prepoved opravljanja nalog direktorja,
-       
predlaga predčasno razrešitev članov sveta.
(2) V okviru zgoraj navedenih pristojnosti lahko svet
pregleduje knjigovodske listine in poslovne knjige, kot so opredeljene v
slovenskih računovodskih standardih, lahko zahteva poročilo o poslovanju
agencije in druge informacije, ki jih potrebuje za izvajanje svojih
pristojnosti, ter direktorju predlaga izboljšave poslovanja agencije, ga
opozori na morebitne nepravilnosti oziroma o tem obvesti pristojne organe.
(3) Svet agencije pri izvajanju pristojnosti iz prvega
odstavka tega člena ne sme posegati v vsebino in postopke sprejemanja drugih
splošnih in posamičnih aktov ter priporočil agencije ter z njimi povezane
strokovne naloge.
10. člen
(1) Član sveta agencije je lahko predčasno razrešen le
pod pogoji in iz razlogov, določenih v zakonu, ki ureja elektronske komunikacije.
(2) Člane sveta agencije predčasno razreši z upravno
odločbo ustanovitelj na lastno pobudo ali na obrazložen predlog sveta agencije.
(3) Pobudo za predčasno razrešitev člana sveta lahko
poda vsak član sveta. Pobuda mora biti pisna in obrazložena.
(4) Član sveta, na katerega se pobuda za razrešitev
nanaša, ima pravico do zagovora, v katerem poda svoje mnenje v zvezi s pobudo.
Za pripravo na zagovor mora imeti član vsaj 8 dni časa. Ta rok teče od
seznanitve s pobudo za razrešitev.
(5) Zagovor se opravi pred člani sveta, ki po
opravljenem zagovoru glasujejo o predčasni razrešitvi člana sveta. Pri glasovanju
ne sodeluje tisti član sveta, o katerega predčasni razrešitvi se odloča.
(6) Če svet izglasuje, da se član sveta predčasno
razreši, najkasneje v 15 dneh po opravljenem glasovanju pripravi obrazložen predlog
za predčasno razrešitev člana sveta ter ga posreduje ustanovitelju.
11. člen
(1) Direktor ima pristojnosti in naloge, določene z
zakoni, ki urejajo elektronske komunikacije, poštne storitve, medije,
avdiovizualne medijske storitve in železniški promet, predpisi, izdanimi na
njihovi podlagi, in s sklepom o ustanovitvi agencije, predvsem pa:
-       
zastopa in predstavlja agencijo,
-       
vodi poslovanje agencije, organizira njeno delo ter sprejema statut
agencije,
-       
pripravi in predloži svetu agencije v sprejem predlog programa dela,
finančnega načrta in letnega poročila ter sodeluje s svetom agencije v skladu z
njunimi pristojnostmi,
-       
odgovarja za realizacijo sprejetega programa dela in finančnega načrta,
-       
vodi postopke ter daje pooblastila za vodenje postopkov v zadevah iz
pristojnosti agencije,
-       
izdaja splošne in posamične akte ter priporočila iz pristojnosti agencije,
-       
sprejema akt o notranji organizaciji in sistemizaciji delovnih mest ter
druge interne akte, potrebne za delo agencije,
-       
odloča o zaposlitvi delavcev in razporejanju delavcev na delovna mesta v
agenciji in izreka disciplinske ukrepe,
-       
varuje zaupnost podatkov agencije v skladu z internimi pravilniki in
zakoni s področja delovanja agencije, vključno s poslovnimi skrivnostmi drugih
pravnih oseb, do katerih ima dostop pri izvajanju svojih nalog,
-       
skrbi za zakonitost poslovanja,
-       
sodeluje s Svetom za elektronske komunikacije Republike Slovenije in
Svetom za radiodifuzijo.
(2) Pri izvajanju svojih pristojnosti na področju
regulatornih in strokovnih aktivnosti je direktor samostojen in neodvisen.
III. ZASTOPANJE IN PREDSTAVLJANJE AGENCIJE TER PODPISOVANJE
12. člen
(1) Agencijo zastopa in predstavlja direktor v okviru
dejavnosti brez omejitev.
(2) Direktor lahko pri uresničevanju svojih pooblastil,
določenih z zakonom in s tem statutom, prenese opravljanje posameznih zadev
oziroma podpisovanje pogodb in listin na druge osebe, zaposlene na agenciji.
(3) Podpisnike listin določi direktor z internim aktom
agencije.
13. člen
(1) Direktor lahko s sklepom izmed vodij sektorjev na
agenciji imenuje največ dva namestnika.
(2) Namestnik direktorja opravlja naloge, ki jih v
sklepu iz prvega odstavka tega člena določi direktor.
IV. ORGANIZACIJA AGENCIJE
14. člen
(1) Za izvajanje dejavnosti in nalog je agencija
organizirana v organizacijske enote – sektorje.
(2) Natančnejšo notranjo organizacijo agencije ureja akt
o notranji organizaciji in sistemizaciji delovnih mest.
15. člen
V agenciji so oblikovani naslednji sektorji, ki se lahko
delijo na več oddelkov:
-       
sektor za regulacijo telekomunikacij,
-       
sektor za upravljanje radiofrekvenčnega spektra,
-       
sektor za elektronske medije,
-       
sektor za regulacijo trga železniških storitev,
-       
sektor za regulacijo in nadzor trga poštnih storitev,
-       
sektor za ekonomske analize,
-       
sektor za meritve in nadzor radiofrekvenčnega spektra,
-       
sektor za nadzor operaterjev,
-       
sektor za spremljanje infrastrukturnih investicij,
-       
sektor za pravne zadeve,
-       
sektor za podporne dejavnosti.
16. člen
(1) Sektor za regulacijo telekomunikacij opravlja
naloge, ki se nanašajo na regulacijo trga elektronskih komunikacij,
notifikacijo in mednarodne odnose, tehnične zadeve in oštevilčenje.
(2) Sektor za upravljanje radiofrekvenčnega spektra
opravlja naloge, ki se nanašajo na načrtovanje in upravljanje radiofrekvenčnega
spektra, mednarodno koordinacijo radijskih frekvenc, izdajanje odločb o
radijskih frekvencah in nadzor izvajanja določenih odločb o dodelitvi radijskih
frekvenc.
(3) Sektor za elektronske medije opravlja naloge, ki se
nanašajo na regulacijo in nadzor elektronskih medijev po zakonu, ki ureja
medije in avdiovizualne medijske storitve.
(4) Sektor za regulacijo trga železniških storitev
opravlja naloge, ki se nanašajo na zagotavljanje enakopravnega dostopa na javno
železniško infrastrukturo ter do storitev, objektov in naprav, ki jih
potrebujejo prevozniki v železniškem prometu za opravljanje svojih storitev.
(5) Sektor za regulacijo in nadzor trga poštnih storitev
opravlja naloge, ki se nanašajo na zagotavljanje univerzalne poštne storitve,
regulacijo trga poštnih storitev in nadzor univerzalne poštne storitve po zakonu,
ki ureja poštne storitve.
(6) Sektor za ekonomske analize opravlja naloge, ki so
povezane z ekonomsko analitiko na reguliranih trgih, po zakonu, ki ureja
elektronske komunikacije.
(7) Sektor za meritve in nadzor radiofrekvenčnega
spektra opravlja naloge, ki se nanašajo na meritve in nadzor radiofrekvenčnega spektra
ter kakovosti širokopasovnih storitev po zakonu, ki ureja elektronske
komunikacije.
(8) Sektor za nadzor operaterjev opravlja nadzor nad
delovanjem operaterjev javnih komunikacijskih omrežij in izvajalcev javnih
komunikacijskih storitev po zakonu, ki ureja elektronske komunikacije.
(9) Sektor za spremljanje infrastrukturnih investicij
opravlja naloge, ki se nanašajo na spremljanje in nadzor gradnje javne
gospodarske infrastrukture po zakonu, ki ureja elektronske komunikacije.
(10) Sektor za pravne zadeve opravlja splošne pravne
zadeve ter rešuje spore, skladno z zakonom, ki ureja elektronske komunikacije,
in z zakonom, ki ureja poštne storitve.
(11) Sektor za podporne dejavnosti opravlja naloge, ki
se nanašajo na organizacijo, upravljanje in razvoj kadrov, glavno pisarno in
arhiv, finance in računovodstvo, informatiko ter splošne administrativno-operativne
zadeve.
V. JAVNOST DELA AGENCIJE
17. člen
Delovanje agencije je javno.
18. člen
(1) Agencija zagotavlja splošne informacije o svojem
delovanju in informacije javnega značaja zainteresirani javnosti skladno s
predpisi, ki urejajo poslovanje organov javne uprave s strankami in dostop do
informacij javnega značaja.
(2) Agencija zagotavlja informacije iz prejšnjega
odstavka zlasti na naslednje načine:
-       
na spletnih straneh agencije,
-       
uporabnikom posreduje zahtevane informacije in dokumente ustno ali
pisno, z uporabo elektronskih sredstev ali po pošti,
-       
z objavo na oglasni deski v poslovnih prostorih agencije,
-       
z objavo v Uradnem listu Republike Slovenije.
(3) Agencija v letnem poročilu poroča tudi o vsebini
mnenj uporabnikov o njenem delu ter o ukrepih, ki jih je sprejela za
izboljšanje svojega delovanja.
19. člen
(1) Kadar tako določa zakon, agencija zagotovi vpliv
javnosti pri sprejemanju splošnih aktov, priporočil ter ukrepov, ki vplivajo na
trg, in sicer tako, da pred sprejetjem objavi osnutek na svoji spletni strani
in povabi zainteresirano javnost, da predloži pisne pripombe, predloge ter
mnenja k objavljenemu gradivu v roku, ki ne sme biti krajši od 30 dni.
(2) V roku iz prejšnjega odstavka mora agencija
zainteresirani javnosti zagotoviti vpogled v dokumentacijo, na podlagi katere
je bil pripravljen dokument iz prejšnjega odstavka, razen v delih, ki so zaupne
narave, in ji na njeno zahtevo in proti plačilu stroškov omogoči prepis ali
kopiranje dokumentacije ali njenih delov, za katere je dovoljen vpogled.
(3) Agencija v roku, ki ne sme biti daljši od 7 dni od
preteka roka iz prvega odstavka tega člena, na spletni strani objavi vse
prispele pripombe, predloge in mnenja.
(4) Agencija obravnava tista mnenja, predloge in
pripombe, ki so strokovno obrazloženi, in jih sprejme ali zavrne po tehtni
presoji. Kadar presodi, da je potrebno, jih obravnava na javni obravnavi, ki jo
skliče z objavo na svoji spletni strani.
(5) V roku, ki ne sme biti daljši od 15 dni od preteka
roka iz tretjega odstavka tega člena, agencija na svoji spletni strani pred
sprejetjem dokumenta iz prvega odstavka tega člena objavi, kako so bile
pripombe, predlogi in mnenja upoštevani ter razloge, zaradi katerih niso bili
upoštevani.
(6) Iz utemeljenih razlogov se rok iz prejšnjega
odstavka lahko tudi podaljša, vendar največ za 15 dni.
20. člen
(1) Agencija pri svojem delu sodeluje z organom,
pristojnim za varstvo konkurence, informacijskim pooblaščencem, organi,
pristojnimi za varnost in celovitost omrežij, ter drugimi pristojnimi državnimi
organi ali organizacijami javnega sektorja.
(2) Agencija pri svojem delu sodeluje z Evropsko komisijo,
Organom evropskih regulatorjev za elektronske komunikacije in drugimi
regulativnimi organi.
(3) Agencija lahko z Organom evropskih regulatorjev za
elektronske komunikacije in drugimi regulativnimi organi sklene poseben dogovor
o načinu sodelovanja pri izvrševanju nalog iz svoje pristojnosti.
21. člen
(1) Agencija pri svojem delu sodeluje s predstavniki
potrošniških in invalidskih organizacij ter organizacij drugih uporabnikov
javnih komunikacijskih storitev (v nadaljevanju: uporabniška organizacija).
(2) Kot uporabniško organizacijo s področja delovanja
agencije agencija upošteva vsako združenje, ki se kot tako priglasi agenciji in
ji predloži ustanovitveni akt.
(3) Poleg uveljavljanja pravic iz 18. člena tega
statuta lahko uporabniška organizacija poda agenciji obrazložen predlog za
javno predstavitev in razpravo ob predlogu splošnega akta ali drugega
pomembnejšega vprašanja s področja delovanja agencije.
(4) Agencija v okviru svojih pristojnosti zagotavlja
uporabniškim organizacijam iz tega člena pomoč pri njihovem delovanju.
VI. KONČNI DOLOČBI
22. člen
Z dnem uveljavitve tega statuta preneha veljati Statut
Agencije za komunikacijska omrežja in storitve Republike Slovenije (Uradni list
RS, št. 62/15).
23. člen
Ta statut začne veljati naslednji dan po objavi v Uradnem
listu Republike Slovenije.
Št. 0073-21/2017/37
Ljubljana, dne 5. junija 2018
EVA 2018-3130-0004
mag. Tanja Muha l.r
Direktorica