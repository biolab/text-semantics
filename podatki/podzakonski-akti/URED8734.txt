1. člen
Ta uredba določa najvišjo dovoljeno drobnoprodajno ceno
zemeljskega plina iz plinskega sistema prenosnega in distribucijskega omrežja
za javne zavode, javne gospodarske zavode, javne agencije, javne sklade,
občine, izvajalce javno veljavnih programov vzgoje in izobraževanja ter za
izvajalce socialno varstvenih storitev, socialnovarstvenih programov in
programov v podporo družini.
2. člen
(1) Do ukrepov iz te uredbe so upravičeni odjemalci iz
prejšnjega člena, ki niso upravičeni do ukrepov iz Uredbe o določitvi cen
zemeljskega plina iz plinskega sistema (Uradni list RS, št. 98/22 in 138/22).
(2) Upravičenci iz te uredbe dobavitelju pošljejo izjavo o
izpolnjevanju pogoja iz 1. člena te uredbe.
3. člen
Cena iz 1. člena te uredbe se določi na enoto proizvoda, ki
je ena kilovatna ura, brez DDV.
4. člen
Najvišja dovoljena drobnoprodajna cena zemeljskega plina
znaša 0,095 EUR/kWh.
5. člen
Dobavitelj zemeljskega plina je dolžan ponuditi ceno iz
prejšnjega člena.
6. člen
Dobavitelj, ki od uveljavitve te uredbe dobavlja zemeljski
plin odjemalcem, za katere se uporablja ta uredba, ne sme prenehati z
dejavnostjo dobave tem kategorijam odjemalcev. Dobavitelj mora odjemalcem iz 2.
člena te uredbe na zahtevo teh odjemalcev posredovati ponudbo in na njeni
podlagi skleniti pogodbo o dobavi, vse skladno s pogoji iz te uredbe. S tem
odjemalci ne izgubijo pravice do menjave dobavitelja.
PREHODNA IN KONČNA DOLOČBA
7. člen
Omejitev cene iz te uredbe velja ne glede na morebitne
predhodno podpisane pogodbe o dobavi za dobave v letu 2023.
8. člen
Ta uredba začne veljati 1. januarja 2023 in velja do 31.
decembra 2023.
Št. 00704-452/2022
Ljubljana, dne 22. decembra 2022
EVA 2022-2430-0121
Vlada Republike Slovenije
dr. Robert Golob
predsednik