I. SPLOŠNE DOLOČBE
1. člen
(vsebina)
(1) S to uredbo se določajo pristojni
organi, obveznosti nosilcev živilske dejavnosti, ukrepi in kazenske določbe v
zvezi z izvajanjem: 
-       
Uredbe (ES) št. 178/2002 Evropskega parlamenta in Sveta z dne 28.
januarja 2002 o določitvi splošnih načel in zahtevah živilske zakonodaje,
ustanovitvi Evropske agencije za varnost hrane in postopkih, ki zadevajo
varnost hrane (UL L št. 31 z dne 1. 2. 2002, str. 1), zadnjič spremenjene z
Uredbo (ES) št. 596/2009 Evropskega parlamenta in Sveta z dne 18. junija 2009 o
prilagoditvi nekaterih aktov, za katere se uporablja postopek iz člena 251
Pogodbe, Sklepu Sveta 1999/468/ES glede regulativnega postopka s pregledom - Prilagoditev
regulativnemu postopku s pregledom - Četrti del (UL L št. 188 z dne 18. 7.
2009, str. 14) (v nadaljnjem besedilu: Uredba 178/2002/ES), 
-       
Uredbe Evropskega parlamenta in Sveta (ES) št. 852/2004 z dne 29. aprila
2004 o higieni živil (UL L št. 139 z dne 30. 4. 2004, str. 1), zadnjič
spremenjene z Uredbo (ES) št. 219/2009 Evropskega parlamenta in Sveta z dne 11.
marca 2009 o prilagoditvi nekaterih aktov, za katere se uporablja postopek iz
člena 251 Pogodbe, Sklepu Sveta 1999/468/ES glede regulativnega postopka s
pregledom - Prilagoditve regulativnemu postopku s pregledom - Drugi del (UL L
št. 87 z dne 31. 3. 2009, str. 109) (v nadaljnjem besedilu: Uredba
852/2004/ES), 
-       
Uredbe (ES) št. 882/2004 Evropskega parlamenta in Sveta z dne 29. aprila
2004 o izvajanju uradnega nadzora, da se zagotovi preverjanje skladnosti z
zakonodajo o krmi in živilih ter s pravili o zdravstvenem varstvu živali in
zaščiti živali (UL L št. 191 z dne 30. 4. 2004, str. 1), zadnjič spremenjene z
Uredbo Komisije (ES) št. 1162/2009 z dne 30. novembra 2009 o prehodnih ukrepih
za izvajanje uredb (ES) št. 853/2004, (ES) št. 854/2004 in (ES) št. 882/2004
Evropskega parlamenta in Sveta (UL L št. 314 z dne 1. 12. 2009, str. 10) (v
nadaljnjem besedilu: Uredba 882/2004/ES), 
-       
Uredbe Komisije (ES) št. 37/2005 z dne 12. januarja 2005 o spremljanju
temperature v prevoznih sredstvih, skladiščih in pri shranjevanju hitro
zamrznjenih živil, namenjenih za prehrano ljudi (UL L št. 10 z dne 13. 1. 2005,
str. 18) (v nadaljnjem besedilu: Uredba 37/2005/ES), 
-       
Uredbe Komisije (ES) št. 2073/2005 z dne 15. novembra 2005 o
mikrobioloških merilih za živila (UL L št. 338 z dne 22. 12. 2005, str. 1),
zadnjič spremenjene z Uredbo Komisije (EU) št. 365/2010 z dne 28. aprila 2010 o
spremembi Uredbe (ES) št. 2073/2005 o mikrobioloških merilih za živila glede
enterobakterij v pasteriziranem mleku in drugih pasteriziranih tekočih mlečnih
proizvodih ter Listeria monocytogenes v jedilni soli (UL L št. 107 z dne 29. 4.
2010, str. 9) (v nadaljnjem besedilu: Uredba 2073/2005/ES). 
(2) Določbe te uredbe se ne uporabljajo za
izvajanje uredb iz prejšnjega odstavka v delu, ki se nanaša na krmo, primarno
proizvodnjo živil rastlinskega izvora s prvo stopnjo dajanja v promet in živila
živalskega izvora, razen za živila živalskega izvora v gostinski dejavnosti,
institucionalnih obratih prehrane in obratih za prehrano na delu ter za
prehranska dopolnila in živila za posebne prehranske namene oziroma zdravstvene
namene, ki so živalskega izvora.
2. člen
(pristojni organi)
(1) Za izvajanje te uredbe sta pristojna
Ministrstvo za zdravje (v nadaljnjem besedilu: MZ) v delu, ki se nanaša na
prehranska dopolnila, živila za posebne prehranske oziroma zdravstvene namene
ter živila oziroma hrano v gostinski dejavnosti, institucionalnih obratih prehrane
in obratih za prehrano na delu, in Ministrstvo za kmetijstvo, gozdarstvo in
prehrano (v nadaljnjem besedilu: MKGP) v preostalem delu, kot to izhaja iz
predpisov, ki urejajo državno upravo. 
(2) Pristojna organa za opravljanje
uradnega nadzora iz te uredbe sta Zdravstveni inšpektorat Republike Slovenije
(v nadaljnjem besedilu: ZIRS) v delu, ki se nanaša na prehranska dopolnila,
živila za posebne prehranske oziroma zdravstvene namene ter živila oziroma
hrano v gostinski dejavnosti, institucionalnih obratih prehrane in obratih za
prehrano na delu, in Inšpektorat Republike Slovenije za kmetijstvo, gozdarstvo
in hrano (v nadaljnjem besedilu: IRSKGH) v preostalem delu, kot to izhaja iz
predpisov, ki urejajo državno upravo. 
(3) Izdelavo ocen tveganj v skladu z drugim
odstavkom 6. člena Uredbe 178/2002/ES zagotavljata Inštitut za varovanje
zdravja Republike Slovenije (v nadaljnjem besedilu: IVZ) in Zavod za
zdravstveno varstvo Maribor. 
(4) Za zbiranje podatkov v skladu s 33.
členom Uredbe 178/2002/ES so pristojni IVZ in druge institucije, ki jih
imenujeta minister, pristojen za zdravje, in minister, pristojen za kmetijstvo,
gozdarstvo in prehrano (v nadaljnjem besedilu: pristojna ministra). 
(5) Ne glede na prvi odstavek tega člena je
za izvajanje 36. člena Uredbe 178/2002/ES pristojno MKGP, ki določi
organizacije, ki izpolnjujejo pogoje iz 1. člena Uredbe Komisije (ES) št.
2230/2004 z dne 23. decembra 2004 o podrobnih pravilih za izvajanje Uredbe
Evropskega parlamenta in Sveta (ES) št. 178/2002 v zvezi z mrežo organizacij,
ki delujejo na področjih dela Evropske agencije za varnost hrane (UL L št. 379
z dne 24. 12. 2004, str. 64).
3. člen
(izrazi)
(1) Izrazi, uporabljeni v tej uredbi, imajo
enak pomen kot izrazi iz uredb iz 1. člena te uredbe. 
(2) Poleg izrazov iz prejšnjega odstavka se
v tej uredbi uporabljata izraza: 
-       
umik živila, ki je vsak ukrep, katerega cilj je preprečiti
distribucijo, razstavljanje ali ponujanje živila, ki ni varno za potrošnika, in
-       
odpoklic živila, ki je vsak ukrep, katerega cilj je doseči
vrnitev živila, ki ni varno in ga je proizvajalec ali distributer že dobavil
ali je dostopen potrošnikom.
4. člen
(nujni ukrepi)
Če Komisija ne sprejme nujnih ukrepov iz
53. člena Uredbe 178/2002/ES, sprejmeta pristojna ministra začasne zaščitne
ukrepe iz 54. člena navedene uredbe, vsak v skladu s svojimi pristojnostmi.
5. člen
(prenehal veljati)
II. OBVEZNOSTI NOSILCEV ŽIVILSKE DEJAVNOSTI
6. člen
(sledljivost)
(1) Nosilec živilske dejavnosti zagotavlja
sledljivost v skladu z 18. členom Uredbe 178/2002/ES. 
(2) Nosilec živilske dejavnosti mora ZIRS
oziroma IRSKGH na njegovo zahtevo sporočiti podatke iz drugega in tretjega
odstavka 18. člena Uredbe 178/2002/ES.
7. člen
(ukrepi)
Nosilec živilske dejavnosti mora v primerih
iz 19. člena Uredbe 178/2002/ES ravnati v skladu z navedenim členom glede
postopkov umika in odpoklica.
8. člen
(obveščanje)
(1) Nosilec živilske dejavnosti o umiku
oziroma odpoklicu živila iz prometa ali drugih ukrepih v skladu s prvim, drugim
in tretjim odstavkom 19. člena Uredbe 178/2002/ES obvešča ZIRS oziroma IRSKGH
po telefonu, telefaksu ali na elektronski naslov rasff.zirs@gov.si oziroma
rasff.irskgh@gov.si. 
(2) Obvestilo iz prejšnjega odstavka vsebuje
ustrezne podatke, navedene na obrazcu, ki je dostopen na spletni strani ZIRS:
http://www.zi.gov.si/si/informacije_za_nosilce_
dejavnosti/napotki_nosilcem_zivilske_dejavnosti_za
_izvajanje_umikaodpoklica_ter_obvescanje_zirs/ oziroma MKGP: http://www.mkgp.gov.si.
(3) Nosilec živilske dejavnosti obvešča
potrošnike v skladu s prvim odstavkom 19. člena Uredbe 178/2002/ES. 
(4) Način obveščanja potrošnikov in
najmanjši obseg podatkov v obvestilu iz prejšnjega odstavka sta določena v
Prilogi 1, ki je sestavni del te uredbe.
9. člen
(registracija)
(1) Nosilec živilske dejavnosti mora v
skladu z drugim odstavkom 6. člena Uredbe 852/2004/ES obrate, v katerih izvaja
dejavnost, registrirati pri ZIRS oziroma MKGP. 
(2) Za registracijo nosilec živilske
dejavnosti vlogo praviloma odda z izpolnitvijo elektronskega obrazca, ki je
objavljen na spletnem naslovu ZIRS: http://e-storitve-zirs.gov.si oziroma MKGP:
http://www.mkgp.gov.si. Vloga se lahko odda tudi pisno na obrazcu iz Priloge 2,
ki je sestavni del te uredbe. 
(3) Postopek iz prejšnjega odstavka se
uporablja tudi za obveščanje o spremembah podatkov v skladu z drugim odstavkom
6. člena Uredbe 852/2004/ES. 
(4) Nosilec živilske dejavnosti pošlje
vlogo za registracijo oziroma sporoči vse spremembe podatkov iz prejšnjega
odstavka ZIRS oziroma MKGP najmanj 15 dni pred začetkom obratovanja oziroma
najpozneje 15 dni po vsakršni spremembi podatkov iz drugega odstavka tega
člena. 
(5) Na podlagi popolne vloge ZIRS oziroma
MKGP vpiše obrat na svoj seznam registriranih obratov (v nadaljnjem besedilu:
register obratov). 
(6) Register obratov vodi in upravlja ZIRS
oziroma MKGP v skladu s prvim odstavkom 31. člena Uredbe 882/2004/ES, pri tem
pa lahko uporabi razpoložljive podatke iz drugih uradnih evidenc.
10. člen
(smernice)
(1) Sektorji živilske dejavnosti lahko
pripravijo in razširjajo smernice za dobro higiensko prakso ter uporabo načel
analize tveganj in kritičnih kontrolnih točk (v nadaljnjem besedilu: HACCP) v
skladu z 8. členom Uredbe 852/2004/ES in Napotki za razvoj smernic, ki so dostopni
na spletnih straneh MZ: http://www.mz.gov.si/ in MKGP: http://www.mkgp.gov.si/.
(2) Smernice iz prejšnjega odstavka njihovi
pripravljavci predložijo MZ oziroma MKGP. Odobrita jih pristojna ministra, vsak
v skladu s svojimi pristojnostmi, po predhodni pozitivni oceni, ki jo v skladu
s tretjim odstavkom 8. člena Uredbe 852/2004/ES pripravita ZIRS in IVZ oziroma
IRSKGH in IVZ (v nadaljnjem besedilu: presojevalci). 
(3) Odobrene smernice MZ oziroma MKGP
pošlje Komisiji. 
(4) Če se izkaže, da je treba zaradi novih
spoznanj oziroma zaradi spremembe zakonodaje odobrene smernice popraviti,
pripravljavci teh smernic predložijo MZ oziroma MKGP predlog njihovih sprememb
oziroma dopolnitev, ki ga MZ oziroma MKGP pošlje presojevalcem v presojo, na
podlagi katere pristojna ministra popravljene smernice odobrita. 
(5) Pobudo za spremembo smernic iz
prejšnjega odstavka lahko dajo njihovi pripravljavci, presojevalci, MZ ali
MKGP. 
(6) Smernice iz tega člena uporabljajo
nosilci živilske dejavnosti prostovoljno.
III. URADNI NADZOR
11. člen
(prenehal veljati)
12. člen
(prenehal veljati)
13. člen
(prenehal veljati)
14. člen
(prenehal veljati)
15. člen
(prenehal veljati)
16. člen
(prenehal veljati)
17. člen
(ukrepi)
(1) Kadar pri opravljanju nalog uradnega nadzora
pristojni inšpektor ugotovi neskladnost z zakonodajo o živilih ob upoštevanju
narave neskladnosti in podatkov o preteklih neskladnostih pri zadevnem nosilcu
živilske dejavnosti odredi ustrezne ukrepe v skladu s 14. in 19. členom Uredbe
178/2002/ES, 18., 19. in 54. členom Uredbe 882/2004/ES ter s področnimi
predpisi, predpisi, ki urejajo inšpekcijski nadzor, in predpisi, ki določajo
prekrške. 
(2) Pristojni inšpektor odredi potrebne
ukrepe z upravnim aktom, izdanim v skladu s predpisi, ki urejajo inšpekcijski
postopek, in ob ugotovljenih kršitvah vodi postopek o prekršku v skladu s to
uredbo in zakonom, ki ureja postopek o prekršku. 
(3) Zoper upravni akt iz prejšnjega
odstavka je dovoljena pritožba na MZ oziroma MKGP. Pritožba ne zadrži njegove
izvršitve.
IV. KAZENSKE DOLOČBE
18. člen
(hujši prekrški)
(1) Z globo od 15.000 do 32.000 eurov se
kaznuje za prekršek pravna oseba, če: 
1.     
daje v promet živila, ki niso varna glede na točko a) drugega odstavka
14. člena Uredbe 178/2002/ES; 
2.     
ravna v nasprotju z zahtevami iz 7. člena te uredbe. 
(2) Z globo od 3.000 do 10.000 eurov se
kaznuje za prekršek iz prejšnjega odstavka tudi samostojni podjetnik posameznik
ali posameznik, ki samostojno opravlja dejavnost. 
(3) Z globo od 1.500 do 2.000 eurov se
kaznuje za prekršek iz prvega odstavka tega člena tudi odgovorna oseba pravne
osebe ali odgovorna oseba samostojnega podjetnika posameznika. 
(4) Z globo od 1.000 do 1.200 eurov se za
prekršek iz prvega odstavka tega člena kaznuje tudi posameznik.
19. člen
(drugi prekrški)
(1) Z globo od 2.000 do 15.000 eurov se
kaznuje za prekršek pravna oseba, če: 
1.     
uvaža živila, ki ne izpolnjujejo zahtev iz 11. člena Uredbe 178/2002/ES;
2.     
če pri izvozu ali ponovnem izvozu živil ne izpolnjuje zahtev iz 12.
člena Uredbe 178/2002/ES; 
3.     
daje v promet živila, ki niso varna glede na točko b) drugega odstavka
14. člena Uredbe 178/2002/ES; 
4.     
označuje, oglašuje in predstavlja živila na način, ki ni v skladu s 16.
členom Uredbe 178/2002/ES; 
5.     
ne zagotavlja izpolnjevanje zahtev živilske zakonodaje oziroma
preverjanja izpolnjevanja teh zahtev v skladu s 17. členom Uredbe 178/2002/ES; 
6.     
ne zagotavlja izpolnjevanja zahtev iz 18. člena Uredbe 178/2002/ES glede
sledljivosti živil; 
7.     
ne zagotovi ZIRS oziroma IRSKGH podatkov v skladu z drugim odstavkom 6.
člena te uredbe; 
8.     
ne obvešča ZIRS oziroma IRSKGH na način, določen z 8. členom te uredbe; 
9.     
ne obvešča potrošnikov v skladu s tretjim in četrtim odstavkom 8. člena
te uredbe; 
10.  
ne zagotavlja izpolnjevanja higienskih zahtev iz 3. člena oziroma
drugega odstavka 4. člena Uredbe 852/2004/ES; 
11.  
ne sprejme posebnih higienskih ukrepov iz tretjega odstavka 4. člena
Uredbe 852/2004/ES; 
12.  
ne zagotavlja skladnosti z zahtevami petega odstavka 4. člena Uredbe
852/2004/ES glede metod vzorčenja in analiz; 
13.  
ne zagotavlja skladnosti z zahtevami prvega oziroma drugega odstavka 5.
člena Uredbe 852/2004/ES glede stalnega postopka ali postopkov, ki temeljijo na
načelih HACCP; 
14.  
ne zagotavlja skladnosti z zahtevami četrtega odstavka 5. člena Uredbe
852/2004/ES glede dokazil, ki jih zahteva ZIRS oziroma IRSKGH, glede sprememb
dokumentov oziroma hrambe dokumentov in evidenc; 
15.  
ne sodeluje z ZIRS oziroma IRSKGH v skladu s prvim odstavkom 6. člena
Uredbe 852/2004/ES; 
16.  
ne registrira obrata v skladu z drugim odstavkom 6. člena Uredbe
852/2004/ES in 9. členom te uredbe; 
17.  
ne zagotavlja izpolnjevanja zahtev iz 2. člena Uredbe 37/2005/ES glede
spremljanja in beleženja temperature hitro zamrznjenih živil v prevoznih
sredstvih, skladiščih in shrambah; 
18.  
ne ukrepa ob nezadovoljivih rezultatih preizkušanja glede meril,
določenih v Prilogi I Uredbe 2073/2005/ES; 
19.  
ne izvaja preizkusov oziroma ne upošteva pogostnosti vzorčenja v skladu
s 4. členom Uredbe 2073/2005/ES; 
20.  
če uporabljeni načrti vzorčenja in uporabljene analitske metode niso v
skladu s pravili iz 5. člena Uredbe 2073/2005/ES; 
21.  
ne analizira rezultatov preizkušanja oziroma ne sprejme ustreznih
ukrepov v skladu z 9. členom Uredbe 2073/2005/ES. 
(2) Z globo od 800 do 12.000 eurov se za
prekršek iz prejšnjega odstavka kaznuje tudi samostojni podjetnik ali
posameznik, ki samostojno opravlja dejavnost. 
(3) Z globo od 200 do 1.000 eurov se za
prekršek iz prvega odstavka tega člena kaznuje tudi odgovorna oseba pravne
osebe ali odgovorna oseba samostojnega podjetnika posameznika. 
(4) Z globo od 100 eurov do 500 eurov se za
prekrške iz 3., 4., 5., 6., 7., 8., 9., 10. in 11. točke prvega odstavka tega
člena kaznuje tudi posameznik.

Priloga
1: Način obveščanja potrošnikov o odpoklicu živil in najmanjši obseg podatkov v
obvestilu
Priloga
2: Obrazec vloge za registracijo živilskega obrata in spremembo podatkov o
obratu

Uredba o izvajanju delov določenih uredb
Skupnosti glede živil, higiene živil in uradnega nadzora nad živili (Uradni
list RS, št. 72/10) vsebuje naslednje prehodne in
končni določbi:
»V. PREHODNE IN KONČNI DOLOČBI
20. člen
(registracija)
Obrati, ki so bili registrirani do
uveljavitve te uredbe, se štejejo za registrirane tudi po tej uredbi.
21. člen
(registracija
pri MKGP)
Do vzpostavitve elektronskega načina
registracije pri MKGP iz drugega odstavka 9. člena te uredbe se nosilec
živilske dejavnosti registrira pri MKGP z oddajo pisne vloge na obrazcu iz
Priloge 2 te uredbe.
22. člen
(smernice)
Smernice za dobro higiensko prakso in
uporabo načel sistema HACCP, ki jih je odobril minister, pristojen za zdravje
pred uveljavitvijo te uredbe, se uporabljajo do odobritve smernic iz 10. člena
te uredbe.
23. člen
(laboratoriji)
(1) Do imenovanja uradnih laboratorijev v
skladu s 13. členom te uredbe naloge uradnih laboratorijev opravljajo
laboratoriji, ki so izvajali laboratorijske analize za opravljanje uradnega
nadzora do uveljavitve te uredbe. 
(2) Do imenovanja nacionalnih referenčnih
laboratorijev v skladu s 14. členom te uredbe naloge nacionalnih referenčnih
laboratorijev opravljajo laboratoriji, ki so opravljali te naloge do
uveljavitve te uredbe.
24. člen
(prenehanje
veljavnosti)
Z dnem uveljavitve te uredbe prenehata
veljati Uredba o izvajanju delov določenih uredb Skupnosti glede živil, higiene
živil in uradnega nadzora nad živili (Uradni list RS, št. 120/05, 66/06 in 70/08)
ter Priloga IV Uredbe o koordinaciji delovanja ministrstev in njihovih organov
v sestavi, s pristojnostmi na področju varnosti hrane oziroma živil, pri
vključevanju v proces analize tveganja (Uradni list RS, št. 56/03).
25. člen
(uveljavitev)
Ta uredba začne veljati naslednji dan po
objavi v Uradnem listu Republike Slovenije.«.

Uredba o izvajanju uredbe (EU) o uradnem
nadzoru in drugih uradnih dejavnostih na področju živil, krme, zdravja in
dobrobiti živali ter zdravja rastlin in fitofarmacevtskih sredstev (Uradni list
RS, št. 129/20) spreminja 23. člen uredbe tako,
da se glasi:
»23. člen
(prenehal veljati)«;
ter vsebuje naslednjo končno določbo:
»36. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije, 26. in 27. člen te uredbe pa
se začneta uporabljati 1. januarja 2021.«.