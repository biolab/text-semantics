I. SPLOŠNE DOLOČBE
1. člen
(vsebina)
Ta pravilnik predpisuje posebej nadzorovano
območje za šarko, ki jo povzroča virus Plum pox virus (v nadaljnjem besedilu: šarka), ugotavljanje
zdravstvenega stanja gostiteljskih rastlin na ogroženem območju in dolžnosti
imetnikov, fitosanitarne ukrepe za preprečevanje širjenja in zatiranje šarke,
prijavo pridelave gostiteljskih rastlin za sajenje, vlogo za izjemno dovoljenje
in odškodnino, letni program sistematičnega nadzora ter vodenje evidence o
obsegu ugotovljene okužbe.
2. člen
(izrazi)
Izrazi, uporabljeni v tem pravilniku,
pomenijo:
-      
drevesnica je mesto pridelave in dodelave
gostiteljskih rastlin za saditev;
-      
matični nasad je nasad gostiteljskih rastlin za
pridelovanje rastlin za saditev, ki še niso posajene, a so namenjene saditvi
(cepičev in podlag);
-      
rastna doba je obdobje aktivne rasti
gostiteljskih rastlin na posameznem območju;
-      
leto je koledarsko leto (365 dni);
-      
posebno nadzorovano območje je območje, na
katerem so gostiteljske rastline in drugi nadzorovani predmeti podvrženi
fitosanitarnim ukrepom, z namenom preprečevanja vnosa oziroma širjenja šarke;
-      
ogroženo območje je del posebno nadzorovanega
območja, na katerem bi šarka povzročila gospodarsko pomembno škodo;
-      
varovalni pas je območje, ki obdaja drevesnico,
matični nasad oziroma neokuženo mesto ali enoto pridelave gostiteljskih rastlin
za saditev, v katerem se izvajajo ukrepi z namenom preprečevanja širjenja
šarke;
-      
neokuženo mesto pridelave je mesto pridelave
gostiteljskih rastlin za saditev, na katerem šarka ni navzoča, kar je bilo
uradno dokazano s sistematičnim nadzorom in na katerem se tako stanje tudi
vzdržuje;
-      
neokužena enota pridelave je drevesnica ali
matični nasad oziroma njihov zaključen del, ki ima status neokuženega mesta pridelave;
-      
zavarovani prostor je enota pridelave
gostiteljskih rastlin, na kateri se zagotovijo razmere, ki onemogočajo dostop
žuželkam, ki prenašajo rastlinske bolezni.
3. člen
(gostiteljske rastline)
Navzočnost šarke se ugotavlja na rastlinah
naslednjih vrst Prunus L. (v nadaljnjem besedilu: gostiteljske rastline):
-      
sadne vrste: breskev in nektarina
(Prunuspersica (L.) Batsch), marelica (Prunusarmeniaca L.), mirabolana
(PrunuscerasiferaEhrh.), cibora (Prunusdomesticassp. insititia (L.) C.K.
Schneid.), mandljevec (Prunusdomesticassp. italica (Borkh.) Hegi.), sliva in
češplja (Prunusdomesticaspp. domestica L.);
-      
ostale vrste: črni trn (Prunusspinosa L.),
rešeljika (Prunusmahaleb), čremsa (Prunuspadus), PrunusamygdalusBatsch,
PrunusblireianaAndre, Prunus brigantina Vill., PrunuscistenaHansen,
PrunuscurdicaFenzl in Fritsch., PrunusglandulosaThunb.,
PrunusholosericeaBatal., PrunushortulanaBailey, PrunusjaponicaThunb.,
Prunusmandshurica (Maxim.) Koehne, PrunusmaritimaMarsh., PrunusmumeSieb in
Zucc., PrunusnigraAit., Prunussalicina L., Prunussibirica L.,
PrunussimoniiCarr., PrunustomentosaThunb., PrunustrilobaLindl. in druge vrste
Prunus L., ki so občutljive na šarko.
4. člen
(posebno nadzorovano območje)
Na območju Republike Slovenije so posebno
nadzorovana območja za šarko ogrožena območja iz 5. člena tega pravilnika ter
vse drevesnice in matični nasadi s pripadajočimi varovalnimi pasovi.
Drevesnica oziroma matični nasad se šteje
kot neokuženo mesto ali enota pridelave, če se nadzoruje v skladu s 6. členom
tega pravilnika.
5. člen
(ogrožena območja)
Ogrožena območja so:
-      
Občina Vipava znotraj linije Log pri Vipavi –
Stari grad pri Vipavi – cerkev Gradišče pri Vipavi – odcep za Manče na cesti
Vipava – Podnanos – cerkev Slap pri Vipavi – Poreče – do izhodišča;
-      
v Občini Nova Gorica znotraj linije MIP-cerkev
Loke – cerkev Šmihel – cerkev Šempas – Hrastov hrib (vrh) – Široki hrib (vrh) –
do izhodišča;
-      
Občina Miren-Kostanjevica in Šempeter–Vrtojba
znotraj linije od sečišča državne meje in železnice v Šempetru pri Gorici –
državna meja z Italijo do mejnega prehoda Miren – Mirenski grad – vrh Cerje –
vrh V. Medvejšče – zaselek Špacapani – cerkev Bilje – cerkev Vrtojba – do
izhodišča;
-      
Občina Moravske Toplice znotraj linije Moravci
– Tešanovci – Vučja Gomila – Selo – Fokovci – Andrejci – Sebeborci – Martjanci
– Moravci;
-      
Občina Lukovica znotraj linije Šentvid pri
Lukovici - Selo - Lukovica pri Domžalah - Brdo pri Lukovici - do izhodišča.
6. člen
(sistematični nadzor)
Sistematični nadzor obsega načrtovano
sistematično ugotavljanje zdravstvenega stanja in vzorčenje gostiteljskih
rastlin v skladu z 9. členom tega pravilnika in z letnim programom iz 20. člena
tega pravilnika ter odrejanje ukrepov v primeru potrjene okužbe s šarko v
skladu s tem pravilnikom.
Sistematični nadzor se izvaja na ogroženih
območjih oziroma na vseh neokuženih mestih oziroma enotah pridelave ter v
pripadajočih varovalnih pasovih.
II. UGOTAVLJANJE ZDRAVSTVENEGA STANJA
7. člen
(drevesnice in matični nasadi)
Drevesnice in matični nasadi gostiteljskih
rastlin ter njihov varovalni pas ne smejo biti okuženi s šarko.
V drevesnicah in matičnih nasadih v okviru
sistematičnega nadzora pooblaščeni izvajalci javne službe zdravstvenega varstva
rastlin in izvajalci javne gozdarske službe (v nadaljnjem besedilu: izvajalci
javne službe) oziroma fitosanitarni in gozdarski inšpektorji (v nadaljnjem
besedilu: inšpektorji) opravljajo vizualne preglede in odvzamejo vzorce za
testiranje na navzočnost šarke v skladu s programom nadzora iz 20. člena tega
pravilnika.
Drevesnica ali matični nasad pridobi status
neokuženega mesta pridelave, če vizualni pregledi v celi rastni dobi potrjujejo
odsotnost okužbe s šarko in so v varovalnem pasu odstranjene okužene rastline.
Ne glede na določbo prejšnjega odstavka
lahko imetnik rastlin dokaže odsotnost okužbe z laboratorijskim testiranjem
uradnih vzorcev v pooblaščenem laboratoriju v tekoči rastni dobi.
8. člen
(varovalni pas)
Za drevesnice in matične nasade je obvezen 500 m širok varovalni pas.
Varovalni pas iz prejšnjega odstavka
nadzoruje inšpektor v rastni dobi pred zasaditvijo in po zasaditvi drevesnice
oziroma matičnega nasada v skladu z 9. členom tega pravilnika, in sicer vsaj
prvih 250 m varovalnega pasu vsaj enkrat v rastni dobi.
Če se v drevesnici oziroma matičnem nasadu
prideluje uradno potrjen razmnoževalni material, pregleduje enoto pridelave in
varovalni pas po zasaditvi pooblaščeni organ za potrjevanje.
(4) Ne glede na določbe prvega odstavka tega člena varovalni
pas za drevesnico ali matični nasad ni potreben, če je drevesnica ali matični nasad
v zavarovanem prostoru, ki izpolnjuje zahteve za zavarovani prostor iz 17.a
člena tega pravilnika.
9. člen
(zdravstveni pregledi gostiteljskih
rastlin in laboratorijsko testiranje)
Zdravstveni pregledi gostiteljskih rastlin
se opravljajo vizualno. Če inšpektor, organ za potrjevanje ali izvajalec javne
službe pri vizualnem zdravstvenem pregledu rastlin posumi, da gre za okužbo s
šarko, odvzame vzorce rastlin in jih pošlje na testiranje v pooblaščeni
laboratorij.
Gostiteljska rastlina se šteje za okuženo,
če je rezultat laboratorijskega testiranja pozitiven.
10. člen
(znamenja okužbe)
Na okužbo s šarko se sumi, če so na
gostiteljskih rastlinah vidna katera od naslednjih znamenj:
-      
na listih cele rastline ali posameznih vej se
pojavljajo svetlejše lise ali kolobarji (šare);
-      
na plodovih se pojavljajo razbarvane pege na
gladki površini do značilno razbarvane nagubane površine s polkrožnimi oziroma
obročkastimi brazdami; plodovi pogosto predčasno odpadejo, ne dozorijo in so
trpkega okusa;
-      
na koščicah okuženih gostiteljskih rastlin,
zlasti marelic, se pojavljajo svetlo obrobljene pege ali kolobarji;
-      
na cvetovih breskev se pojavijo lise na venčnih
listih.
11. člen
(dolžnosti imetnikov)
Imetniki neokuženih mest oziroma enot
pridelave ter imetniki zemljišč na ogroženem območju in v varovalnih pasovih,
kjer rastejo gostiteljske rastline, so dolžni rastline med rastno dobo redno
zdravstveno pregledovati, zatirati listne uši in ob sumu, da so gostiteljske
rastline okužene s šarko, takoj obvestiti fitosanitarno ali gozdarsko
inšpekcijo.
Imetniki neokuženih mest oziroma enot
pridelave morajo voditi evidenco zatiranja listnih uši.
Če se ob zdravstvenem pregledu ugotovi, da
so bolezenska znamenja že dalj časa navzoča, se šteje, da imetnik ni izvršil
vseh predpisanih ukrepov po tem pravilniku.
V varovalnem pasu matičnih nasadov na
ogroženem območju novo sajenje gostiteljskih rastlin ni dovoljeno.
Gostiteljske rastline iz prejšnjega
odstavka je treba uničiti v skladu z 12. členom tega pravilnika.
Ne glede na določbo četrtega odstavka tega
člena lahko Fitosanitarna uprava Republike Slovenije (v nadaljnjem besedilu:
uprava) izjemoma dovoli novo sajenje gostiteljskih rastlin iz drevesnic,
preverjenih v skladu s 7. členom tega pravilnika.
III. UKREPI ZA PREPREČEVANJE ŠIRJENJA IN ZATIRANJE
12. člen
(uničenje okuženih gostiteljskih rastlin)
Uničenje dreves gostiteljskih rastlin
pomeni odžaganje debla drevesa in premaz štora z neselektivnim sistemičnim
herbicidom ali olupljenje debla in premaz z neselektivnim sistemičnim
herbicidom. Premazane štore je dovoljeno odstraniti šele po tridesetih dneh od
uničenja.
Sadike in druge manjše gostiteljske
rastline se lahko namesto rezanja v celoti poškropi z neselektivnim sistemičnim
herbicidom. Če škropljenje zaradi okoliških rastlin ni dopustno, je treba
gostiteljske rastline izkopati.
Ponovno odgnale koreninske izrastke je
treba uničiti z neselektivnim sistemičnim herbicidom.
13. člen
(okužbe v drevesnici)
V primeru okužbe rastlin v drevesnici s
šarko inšpektor odredi naslednje ukrepe:
-      
uničenje okuženih gostiteljskih rastlin;
-      
(črtana);
-      
zatiranje listnih uši;
-      
izvajanje dodatnih fitosanitarnih ukrepov.
Za okužene gostiteljske rastline iz
prejšnjega odstavka se štejejo cepiči iz istega matičnega nasada oziroma sadike
iste sorte oziroma istega izvora.
V primeru, da inšpektor odredi uničenje le
dela drevesnice, lahko uprava izjemoma dovoli prodajo preostalih gostiteljskih
rastlin za saditev, če:
-      
so bile okužene rastline uničene,
-      
v drevesnici ni bilo listnih uši oziroma
evidenca dokazuje redno zatiranje,
-      
da je zagotovljena sledljivost izvora rastlin,
-      
je z laboratorijskim testom potrjeno, da
preostale rastline niso okužene s šarko,
-      
ni bilo druge nevarnosti za širjenje šarke.
V drevesnicah, kjer okužba s šarko ni
ugotovljena, ugotovljeni pa so viri okužbe v varovalnem pasu drevesnice, uprava
izjemoma dovoli prodajo gostiteljskih rastlin za saditev, če:
-      
so bile okužene rastline uničene,
-      
v drevesnici ni bilo listnih uši oziroma
evidenca dokazuje redno zatiranje,
-      
je z laboratorijskim testom potrjeno, da
rastline niso okužene s šarko,
-      
ni bilo druge nevarnosti za širjenje šarke.
Inšpektor preverja izpolnjevanje pogojev iz
prve in druge alinee tretjega odstavka tega člena in prve in druge alinee
prejšnjega odstavka.
14. člen
(okužbe v matičnem nasadu)
V primeru okužbe rastlin v matičnem nasadu s šarko inšpektor odredi naslednje ukrepe: 
-      
uničenje okuženih matičnih rastlin; 
-      
testiranje dreves v neposredni bližini okuženih
dreves; 
-      
prepoved rezanja podlag ali cepičev, dokler se
na podlagi vizualnih zdravstvenih pregledov in testiranja posameznih matičnih
dreves ne dokaže odsotnost okužbe; 
-      
izvajanje dodatnih fitosanitarnih ukrepov.
Ne glede na določbo prve alinee prejšnjega
odstavka inšpektor v primeru okužbe matičnega nasada, ki ni na ogroženem
območju, na željo imetnika ne odredi uničenja matičnih dreves, vendar mu
prepove rezanje podlag ali cepičev in predlaga izbris matičnih dreves iz
registra.
Ne glede na določbo tretje alinee prvega odstavka tega člena lahko uprava izjemoma dovoli
rezanje podlag ali cepičev zdravih matičnih rastlin, če:
-      
so bile okužene rastline uničene,
-      
ni bilo listnih uši oziroma evidenca dokazuje
redno zatiranje in
-      
je z laboratorijskim testom potrjeno, da
rastline v dveh zaporednih rastnih dobah niso okužene s šarko,
-      
ni bilo druge nevarnosti za širjenje šarke.
Inšpektor preverja izpolnjevanje pogojev iz
prve in druge alinee prejšnjega odstavka.
15. člen
(okuženi varovalni pas)
V primeru okužbe v varovalnem pasu
drevesnice na ogroženem območju ali na drugem mestu pridelave in v varovalnem
pasu matičnega nasada na ogroženem območju se izvajajo ukrepi iz 12. člena tega
pravilnika.
Če ukrepi iz prejšnjega odstavka strokovno
niso upravičeni, inšpektor prepove ponovno sajenje sadilnega materiala ali
rezanje podlag in cepičev gostiteljskih rastlin na isti lokaciji.
V primeru okužbe v varovalnem pasu
matičnega nasada, ki ni na ogroženem območju, se izvajajo ukrepi iz 12. člena
tega pravilnika le, če so strokovno upravičeni.
Imetniku, pri katerem je bila ugotovljena
okužba s šarko v varovalnem pasu matičnega nasada na ogroženem območju,
inšpektor dovoli rez podlag ali cepičev, če:
-      
so bile okužene rastline pravočasno uničene,
-      
ni bilo listnih uši oziroma evidenca dokazuje
redno zatiranje in
-      
je z laboratorijskim testom potrjeno, da
rastline v dveh zaporednih rastnih dobah niso okužene s šarko.
(5) Če zavarovani prostor ne izpolnjuje več
zahtev iz prvega odstavka 17.a člena tega pravilnika, Uprava v skladu z 19.
členom tega pravilnika dovoli uporabo sadik, podlag in cepičev gostiteljskih
rastlin v tem prostoru, če so izpolnjeni pogoji iz prvega odstavka 7. člena in
iz prvega odstavka 8. člena tega pravilnika oziroma iz prvega odstavka tega
člena.
16. člen
(okužba v vrtovih in nasadih na ogroženem
območju)
V primeru laboratorijsko potrjene okužbe v
nasadih ali vrtovih na ogroženem območju inšpektor odredi naslednje ukrepe:
-      
uničenje posameznih okuženih gostiteljskih
rastlin, če je okuženih manj kot 5% gostiteljskih rastlin;
-       uničenje vseh gostiteljskih rastlin, če je
okuženih več kot 5%gostiteljskih rastlin.
V primeru iz prve alinee prejšnjega
odstavka mora imetnik posebno skrbno spremljati zdravstveno stanje ostalih
gostiteljskih rastlin.
V primeru iz prvega odstavka tega člena
inšpektor nadzira izvajanje predpisanih ukrepov in preverja zdravstveno stanje
gostiteljskih rastlin v polmeru 500 m od mesta
ugotovljene okužbe, vendar največ do meje varovalnega pasu.
IV. PRIJAVA PRIDELAVE IN VLOGA ZA IZJEMNO DOVOLJENJE
17. člen
(neokužena mesta in enote pridelave)
Pridelovalec gostiteljskih rastlin za
saditev prijavi novo lokacijo drevesnice ali matičnega nasada pristojni
fitosanitarni ali gozdarski inšpekciji do 31. marca v letu, ki je predhodno
letu zasaditve, v skladu s predpisi, ki urejajo registracijo pridelovalcev
določenih rastlin za namene zdravstvenega varstva rastlin. Inšpektor dovoli
sajenje, če obstoječe gostiteljske rastline na predvideni lokaciji in v
varovalnem pasu niso okužene s šarko oziroma če je imetnik izvršil vse odrejene
ukrepe.
Imetnik, ki namerava uporabljati nasad kot
matični nasad, mora takšen nasad prijaviti do 31. marca v letu, ki je dve leti
pred začetkom uporabe cepičev oziroma drugih delov rastlin za saditev.
Inšpektor dovoli rabo matičnega nasada le, če nasad in varovalni pas okoli
njega nista okužena s šarko.
Če pogoji iz prvega in tretjega odstavka
tega člena niso izpolnjeni in odstranitev okuženih rastlin strokovno ni
upravičena, inšpektor prepove ponovno sajenje oziroma rez cepičev ali drugih
delov za saditev na isti lokaciji.
17.a člen
(posebni pogoji in ukrepi v zavarovanem
prostoru)
(1) Ne glede na določbe prejšnjega člena lahko Uprava na
podlagi prijave lokacije imetniku gostiteljskih rastlin dovoli sajenje
drevesnice ali matičnega nasada gostiteljskih rastlin v zavarovanem prostoru
brez vzpostavitve varovalnega pasu, če zavarovani prostor zagotavlja
gostiteljskim rastlinam zaščito pred okužbami iz okolja. Za zavarovani prostor
je treba: 
-      
preprečiti dostop žuželkam in drugim
prenašalcem rastlinskih bolezni do gostiteljskih rastlin, 
-      
vzpostaviti najmanj 3 m širok pas, ki je brez
vseh rastlin ali pa je zatravljen in redno pokošen, 
-      
upoštevati smernice za zavarovani prostor, ki
so dosegljive pri Upravi in na njeni spletni strani http://www.furs.si (v
nadaljnjem besedilu: smernice). 
(2) Zavarovani prostor iz prejšnjega odstavka se šteje za
neokuženo mesto pridelave. 
(3) V matični nasad iz prvega odstavka tega člena sme imetnik
gostiteljskih rastlin posaditi gostiteljske rastline, ki so bile pridobljene po
certifikacijski shemi, ki je uradno sprejeta v državi izvora in je bilo z
uradnimi testiranji ugotovljeno, da v njih ni navzoča šarka. 
(4) Če namerava imetnik gostiteljskih rastlin v matični nasad
iz prvega odstavka tega člena naknadno dosaditi gostiteljske rastline, jih mora
predhodno gojiti celotno rastno dobo izolirano v drugem zavarovanem prostoru
pod uradnim nadzorom, da se preveri morebitna navzočnost škodljivih organizmov.
(5) Pri delu v zavarovanem prostoru mora imetnik izvajati
higienske ukrepe, opredeljene v smernicah iz prvega odstavka tega člena.
18. člen
(nadomestna lokacija)
Pridelovalec gostiteljskih rastlin za
saditev, ki je prijavil lokacijo drevesnice ali matičnega nasada pristojni
inšpekciji v roku iz prvega odstavka 17. člena tega pravilnika, vendar je bila
na prijavljeni lokaciji ugotovljena okužba s šarko, ki je ni mogoče
izkoreniniti, lahko vloži prijavo nadomestne lokacije do 31. marca v letu
zasaditve.
Inšpektor dovoli sajenje na nadomestni
lokaciji, če je v teku rastne dobe še mogoče preveriti sum na šarko oziroma če
v varovalnem pasu nove lokacije ni gostiteljskih rastlin.
19. člen
(izjemno dovoljenje)
Za izdajo izjemnega dovoljenja iz šestega
odstavka 11. člena, tretjega in četrtega odstavka 13. člena, tretjega odstavka 14. člena ter
petega odstavka 15. člena tega pravilnika imetnik vloži na
Fitosanitarno upravo Republike Slovenije vlogo, v kateri navede osnovne podatke
o vrsti pridelave in razlogih za izjemno dovoljenje.
Uprava lahko zaradi razjasnitve nastalega
primera zahteva od imetnika ali inšpektorja dodatne potrebne podatke.
V. EVIDENCE, LETNI PROGRAM IN ODŠKODNINA
20. člen
(evidence in letni program)
Uprava vodi evidenco o obsegu ugotovljene
okužbe s šarko in o okuženih mestih oziroma enotah pridelave ter o izdanih
dovoljenjih iz tega pravilnika na podlagi lastnih podatkov in podatkov, ki jih
zagotavlja fitosanitarna in gozdarska inšpekcija, organ za potrjevanje ter
izvajalci javne službe.
Fitosanitarna in gozdarska inšpekcija redno
zagotavlja podatke iz 6., 9., 13., 14., 15. in 16. člena tega pravilnika vsaj
glede na čas, lokacijo in imetnika, po enotah pridelave.
Na podlagi raziskovalnih spoznanj,
statističnih načel in biologije šarke uprava z odločbo odobri letni program
sistematičnega nadzora, ki ga predloži koordinator nadzora. Program določa
zlasti: število, izvor, način in čas zbiranja vzorcev za ugotavljanje
zdravstvenega stanja gostiteljskih rastlin oziroma okužb s šarko.
21. člen
(odškodnina)
Stroške uničenja gostiteljskih rastlin po tem
pravilniku nosi imetnik gostiteljskih rastlin.
Imetnik gostiteljskih rastlin je upravičen
do odškodnine za uničene rastline, če je izvedel vse predpisane ukrepe.
Za uveljavljanje odškodnine iz prejšnjega
odstavka vloži imetnik gostiteljskih rastlin na upravo vlogo, v kateri navede
osnovne podatke o rastlinah, ki so bile uničene, in osebne podatke, ki
omogočajo identifikacijo imetnika, ter davčno številko, številko
transakcijskega računa ali hranilne knjižice in naziv banke.
Uprava lahko zaradi razjasnitve nastalega
primera zahteva od imetnika ali inšpektorja dodatne potrebne podatke.
22. člen
(izjeme)
Zaradi raziskovalnih ali znanstvenih
razlogov in žlahtnenja lahko uprava dovoli odstopanje od ukrepov iz tega
pravilnika, pod pogojem, da se izvedejo vsi ukrepi, ki zagotavljajo nadzor nad
šarko in preprečujejo njeno širjenje, v skladu s predpisi, ki urejajo vnos in
premeščanje škodljivih organizmov za znanstvene namene.
Uprava lahko dovoli odstopanje od ukrepov
iz tega pravilnika tudi v drugih primerih, če so strokovno upravičeni in če ni
nevarnosti za širjenje škodljivih organizmov.
Uprava lahko zaradi preverjanja, da ni
nevarnosti širjenja šarke v primerih iz prejšnjega odstavka in iz 19. člena tega
pravilnika, zahteva strokovno mnenje oziroma dodatno testiranje gostiteljskih
rastlin.
23. člen
(pristojnost)
Izvajanje tega pravilnika zagotavlja Fitosanitarna
uprava Republike Slovenije.
Inšpekcijski nadzor izvajajo fitosanitarni
inšpektorji pri pridelavi kmetijskih rastlin in gozdarski inšpektorji pri
pridelavi gozdnih rastlin.

Odredba o ukrepih za preprečevanje širjenja in
zatiranje šarke, ki jo povzroča virus Plum pox virus (Uradni list RS, št. 18/02)
vsebuje naslednji končni določbi:
»VI. KONČNI DOLOČBI
24. člen
(predpis, ki
preneha veljati)
Z dnem uveljavitve te odredbe preneha
veljati odredba o ukrepih za preprečevanje širjenja in za zatiranje šarke, ki
jo povzroča virus Plum pox potyvirus (Uradni list RS, št. 32/00,
39/00, 21/01, 45/01 – ZZVR-1 in 70/01).
25. člen
(veljavnost)
Ta odredba začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah odredbe
o ukrepih za preprečevanje širjenja in zatiranje šarke, ki jo povzroča virus
Plum pox virus (Uradni list RS, št. 48/04) spreminja 24. člen odredbe tako,
da se glasi:
»24. člen
(predpis, ki
preneha veljati)
Z dnem uveljavitve tega pravilnika preneha
veljati odredba o ukrepih za preprečevanje širjenja in za zatiranje šarke, ki
jo povzroča virus Plum pox potyvirus (Uradni list RS, št. 32/00,
39/00, 21/01, 45/01 – ZZVR-1 in 70/01).«;
spreminja 25. člen odredbe tako, da se glasi:
»25. člen
(veljavnost)
Ta pravilnik začne veljati naslednji dan po
objavi v Uradnem listu Republike Slovenije.«;
ter vsebuje naslednjo končno določbo:
»13. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o ukrepih za
preprečevanje širjenja in zatiranje šarke, ki jo povzroča virus Plum pox virus
(Uradni list RS, št. 68/05) vsebuje naslednjo končno določbo:
»5. člen
Ta pravilnik začne veljati osmi dan po objavi v Uradnem listu Republike Slovenije.«.

Pravilnik o spremembah Pravilnika o ukrepih za
preprečevanje širjenja in zatiranje šarke, ki jo povzroča virus Plum pox virus
(Uradni list RS, št. 30/07) vsebuje naslednjo končno določbo:
»4. člen
Ta pravilnik začne veljati naslednji dan po objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o ukrepih za preprečevanje širjenja in zatiranje šarke, ki jo
povzroča virus Plum pox virus (Uradni list RS, št. 83/09) vsebuje naslednjo končno določbo:
»8. člen
Ta pravilnik začne veljati petnajsti dan po objavi v Uradnem listu Republike Slovenije.«.