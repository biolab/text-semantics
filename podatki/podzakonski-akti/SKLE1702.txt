I
S sklepom o postopku za kandidiranje in organiziranje velikih
športnih prireditev se določajo način prijave in osnovni kriteriji pri
odločanju o izvedbi velikih mednarodnih športnih prireditev in tekmovanj v
Republiki Sloveniji.
II
Med velike športne prireditve štejemo: 
-       
olimpijske igre. 
-       
mediteranske igre. 
-       
univerziade, 
-       
svetovna prvenstva (tudi mladinska), 
-       
evropska prvenstva (tudi mladinska), 
-       
svetovne pokale, 
-       
grand prix mitinge in turnirje.
III
Potencialni organizatorji velikih mednarodnih športnih
prireditev na območju Slovenije morajo: 
-       
oblikovati iniciativno telo za celovito pripravo kandidature za izvedbo
prireditve, 
-       
izdelati in predložiti Ministrstvu za šolstvo in šport študijo o
organizaciji in financiranju prireditve do 15. novembra v tekočem letu za
naslednje proračunsko leto, 
-       
pridobiti soglasje ustrezne državne panožne zveze, če za prireditev ne
kandidira državna panožna zveza, 
-       
pridobiti predhodno soglasje za vložitev kandidature pri mednarodni
športni zvezi ter soglasje za morebitno sofinanciranje iz republiških sredstev
od: 
-       
Državnega zbora Republike Slovenije za olimpijske igre, mediteranske
igre in univerziade, 
-       
Vlade Republike Slovenije za svetovna in evropska prvenstva, 
-       
ministra, pristojnega za šport, za svetovne pokale, grand prix mitinge
in turnirje. 
Navedeni pogoji veljajo za vse velike mednarodne športne
prireditve, četudi organizator sam zagotovi vsa sredstva.
IV
Študija o organizaciji in financiranju mednarodne športne
prireditve mora vsebovati: 
-       
kraj in čas prireditve, 
-       
pregled organizatorjev zadnjih treh prireditev (držav), 
-       
število organizatorjev (držav), ki se potegujejo za organizacijo
prireditve, 
-       
uspešnost slovenskih športnikov na predhodnih tekmovanjih, 
-       
pričakovane uvrstitve slovenskih športnikov, 
-       
načrt zaključnih priprav slovenskih športnikov za nastop na prireditvi, 
-       
obstoječo materialno osnovo (tekmovalni objekti, prenočitvene
kapacitete, promet, zveze itd.), 
-       
morebitne nujne nove investicije, 
-       
število članic mednarodne športne zveze in predvideno število držav
udeleženk, 
-       
načrt spremljajočih športnih, gospodarskih, turističnih, kulturnih in
drugih dejavnosti ob prireditvi, 
-       
oceno vpliva prireditve na stanje varnosti v prometu, javni red in mir
ter varnost udeležencev prireditve, 
-       
predvidene ukrepe za zagotavljanje varnosti prometa, javnega reda in
miru ter varnosti udeležencev prireditve, 
-       
druge načrtovane oziroma pričakovane učinke prireditve, 
-       
finančno konstrukcijo s prikazanimi viri in garancijami sofinancerjev
(vsi prihodki in odhodki) ter predlog za morebitno sofinanciranje prireditve iz
republiških sredstev.
V
Pri odločanju o soglasju k vložitvi kandidature za prireditev
pri mednarodni športni zvezi se upošteva naslednja načela: 
-       
da prireditev prispeva k razvoju in širjenju športa oziroma športne
panoge v državi, 
-       
da je prireditev zanimiva za neposredne TV in radijske prenose ter druge
medije in za gledalce, 
-       
da je prireditev tržno zanimiva, 
-       
da prireditev vpliva na uveljavljanje slovenskega športa in slovenske
države, 
-       
da ima športna panoga organizacijsko in tekmovalno tradicijo v
Sloveniji, 
-       
da obstaja možnost uvrstitve slovenskih športnikov v prvo tretjino
razvrščenih.
VI
Republika Slovenija iz proračunskih sredstev praviloma sofinancira
program promocije slovenskega športa in gospodarstva ob prireditvi, medtem ko
mora organizator po načelih trženja praviloma sam zagotoviti sredstva za
pripravo in izvedbo športne prireditve. 
Za sofinanciranje olimpijskih iger, mediteranskih iger in
univerziad se na podlagi predhodnega soglasja Državnega zbora Republike
Slovenije zagotovijo posebna namenska sredstva v republiškem proračunu. 
Za sofinanciranje svetovnih in evropskih prvenstev, svetovnih
pokalov, grand prix mitingov in turnirjev se ob pripravi proračuna Republike
Slovenije zagotovijo sredstva za "promocijo Slovenije" v okviru
sredstev za promocijo pri Uradu Vlade Republike Slovenije za informiranje. 
Sredstva za delo policije pri zavarovanju velikih športnih
prireditev, ki so zajete v letnem programu prireditev, se zagotovijo v posebni
proračunski postavki Ministrstva za notranje zadeve. 
Organ, ki v skladu s III. točko tega sklepa, izda predhodno
soglasje organizatorju tekmovanja, odloči ali je organizator prireditve dolžan
sam poravnati stroške za delo policije, ali pa so stroški zagotavljanja
varnosti vključeni v proračunski postavki Ministrstva za notranje zadeve iz
prejšnjega odstavka.
VII
Ministrstvo za šolstvo in šport ob pripravi programa za
proračunsko leto popravi letni program prireditev in ga posreduje Ministrstvu
za notranje zadeve in Uradu Vlade Republike Slovenije za informiranje. 
Urad Vlade Republike Slovenije za informiranje v sodelovanju
z zainteresiranimi ministrstvi in organizatorjem prireditve sprejme program
promocijskih aktivnosti. 
Ministrstvo za notranje zadeve uvrsti zavarovanje velikih
športnih prireditev v letni program dela in predvidi posebna proračunska
sredstva za izvedbo teh nalog kolikor le-ta presegajo obseg normalnega dela. 
Kolikor je organ, ki izda predhodno soglasje organizatorju
prireditve odločil, da stroške za delo policije krije organizator prireditve,
je organizator prireditve dolžan Ministrstvu za notranje zadeve izdati jamstvo
za kritje stroškov dela policije.
VIII
Z uveljavitvijo tega sklepa prenehajo veljati izhodišča za
organiziranje velikih športnih prireditev v Sloveniji, ki jih je sprejel
Izvršni svet Skupščine Republike Slovenije na 137. seji 5. decembra 1991.
IX
Ta sklep se objavi v Uradnem listu Republike Slovenije in
začne veljati naslednji dan po objavi.
Št. 402-09/93-6/5-8
Ljubljana, dne 18. novembra 1993.
Vlada Republike Slovenije
dr. Janez Drnovšek l. r.
Predsednik