I. SPLOŠNE DOLOČBE
1. člen
Ta uredba določa predmete skupnega javnega
naročanja Vlade Republike Slovenije (v nadaljnjem besedilu: skupno javno
naročanje), pravila, izjeme od skupnega javnega naročanja in postopke za
izvedbo skupnih javnih naročil.
2. člen
(1) V skladu s to uredbo
ravnajo naročniki iz prvega odstavka 36. člena Zakona o javnem naročanju
(Uradni list RS, št. 12/13 – uradno prečiščeno besedilo, 19/14 in 90/14 –
ZDU-1I; v nadaljnjem besedilu: ZJN-2) (v nadaljnjem besedilu: zavezanci).
(2) Pooblastilo za izvedbo posameznega
postopka oddaje skupnega javnega naročila lahko izvajalcu skupnega javnega
naročanja dajo tudi drugi naročniki po zakonu, ki ureja javno naročanje (v
nadaljnjem besedilu: drugi naročniki). V primeru, da drugi naročniki dajo
izvajalcu skupnega javnega naročanja pooblastilo za izvedbo posameznega
postopka oddaje skupnega javnega naročila, se smiselno uporabljajo določbe te
uredbe.
II. PREDMETI SKUPNEGA JAVNEGA NAROČANJA
3. člen
(1) Predmeti skupnega javnega
naročanja so tisti predmeti, ki se nanašajo na potrebe, ki so skupne več ali
vsem zavezancem.
(2) V skladu s prejšnjim odstavkom so
predmeti skupnega javnega naročanja predvsem naslednji:
-       
nakup, konfiguracija in namestitev strojne računalniške opreme,
-       
nakup in vzdrževanje naprav za fotokopiranje,
-       
nakup in vzdrževanje licenčne programske računalniške opreme različnih
tehnologij,
-       
vzdrževanje strojne računalniške opreme,
-       
storitve informacijske podpore uporabnikom,
-       
storitve mobilne telefonije in nakup mobilnih aparatov ter storitve
prenosa podatkov z uporabo omrežja mobilnega operaterja in nakup opreme za
prenos podatkov,
-       
storitve stacionarne telefonije,
-       
zavarovanje premoženja,
-       
nakup motornih vozil, razen specialnih vozil in vozil po posebnem
naročilu,
-       
nakup energentov,
-       
nakup papirja za tiskanje,
-       
nakup pisarniškega in potrošnega materiala,
-       
fotografske storitve,
-       
najem poslovnih letalskih prevozov,
-       
nakup letalskih vozovnic,
-       
nakup zdravil, nakup medicinskih pripomočkov, nakup medicinske opreme.
(3) Predmete skupnega javnega
naročanja za posamezno leto določi Vlada Republike Slovenije (v nadaljnjem
besedilu: vlada) na predlog izvajalca skupnega javnega naročanja.
III. PRAVILA IN POSTOPEK IZVEDBE SKUPNEGA JAVNEGA NAROČANJA
4. člen
Izvajalec skupnega javnega naročanja je
ministrstvo, pristojno za javna naročila.
5. člen
Izvajalec skupnega javnega naročanja se
mora najmanj enkrat letno, najpozneje do konca meseca novembra tekočega leta,
posvetovati z ministrstvi in Generalnim sekretariatom Vlade Republike Slovenije
o izvajanju skupnega javnega naročanja.
6. člen
(1) Izvajalec skupnega javnega
naročanja vsako leto do 31. januarja tekočega leta pripravi predlog
predmetov skupnega javnega naročanja za tekoče leto, s katerim natančneje
opredeli predmete skupnega javnega naročanja iz drugega odstavka 3. člena te
uredbe.
(2) Predlog predmetov skupnega javnega
naročanja mora vsebovati najmanj naslednje podatke:
-       
vrsto blaga ali storitev, ki bo ali bodo predmet skupnega javnega
naročanja (v nadaljnjem besedilu: predmet skupnega javnega naročanja),
-       
obdobje, za katerega bo sklenjena posamezna pogodba o izvedbi javnega
naročila (v nadaljnjem besedilu: pogodba) ali okvirni sporazum,
-       
vrsto postopka oddaje skupnega javnega naročila za posamezni predmet
skupnega javnega naročanja,
-       
okvirni časovni načrt izvedbe posameznega postopka oddaje skupnega javnega
naročila,
-       
navedbo zavezancev, za katere je za posamezen predmet skupnega javnega
naročanja udeležba v postopku oddaje skupnega javnega naročila zavezujoča, ali
navedbo zavezancev, za katere za posamezen predmet skupnega javnega naročanja
udeležba v postopku oddaje skupnega javnega naročila ni zavezujoča.
(3) Izvajalec skupnega javnega
naročanja predlog predmetov skupnega javnega naročanja pošlje vladi.
(4) Vlada na podlagi predloga skupnega
javnega naročanja in v skladu s 36. členom ZJN-2 sprejme sklep o določitvi
skupnih javnih naročil.
7. člen
(1) Izvajalec skupnega javnega
naročanja glede na okvirni časovni načrt izvedbe posameznega postopka oddaje
skupnega javnega naročila pisno pozove zavezance k sporočanju potreb za
posamezni predmet skupnega javnega naročanja. Zavezanec mora svoje potrebe
sporočiti izvajalcu skupnega javnega naročanja v roku 30 dni od dne, ko je
izvajalec skupnega javnega naročanja zavezancem poslal poziv. Izjemoma lahko
izvajalec skupnega javnega naročanja za sporočanje potreb za posamezni predmet
skupnega javnega naročanja določi tudi krajši rok.
(2) Zavezanec mora na način, ki ga
določi izvajalec skupnega javnega naročanja, sporočiti lastne potrebe glede
predmeta posameznega predmeta skupnega javnega naročanja ter naslednje podatke:
-       
naziv zavezanca in kontaktne podatke osebe, pri kateri je mogoče
pridobiti dodatne informacije,
-       
predmet skupnega javnega naročanja, za katerega sporoča potrebe,
-       
podatek o višini zagotovljenih oziroma načrtovanih sredstev za posamezni
predmet skupnega javnega naročanja z navedbo vira sredstev financiranja javnega
naročila,
-       
konkretne količine predmeta skupnega javnega naročanja za obdobje
trajanja pogodbe ali okvirnega sporazuma oziroma predvidene količine, če
konkretnih količin ni mogoče določiti, in
-       
druge podatke, če so ti potrebni ali zahtevani s strani izvajalca
skupnega javnega naročanja.
8. člen
Zavezanec pred sporočanjem svojih potreb in
podatkov iz drugega odstavka prejšnjega člena za posamezni predmet skupnega
javnega naročanja sprejme sklep o začetku postopka v skladu z zakonom, ki ureja
javno naročanje.
9. člen
(1) Odgovorna oseba izvajalca skupnega
javnega naročanja sprejme na podlagi sporočenih potreb zavezancev sklep o
izvedbi skupnega javnega naročila, v katerem imenuje tudi strokovno komisijo.
Strokovno komisijo sestavljajo uslužbenci izvajalca skupnega javnega naročanja,
po potrebi pa tudi uslužbenci zavezancev.
(2) Če je v posameznem postopku oddaje
skupnega javnega naročila potrebno sodelovanje uslužbencev z znanji s področja
vsebine predmeta skupnega javnega naročanja, posamezni zavezanci na poziv
izvajalca skupnega javnega naročanja v strokovno komisijo predlagajo uslužbenca
ali uslužbence, ki imajo znanja s področja vsebine predmeta javnega naročanja.
(3) Strokovna komisija mora v času
izvajanja posameznega postopka oddaje skupnega javnega naročila pripraviti,
spremljati in izvajati postopek oddaje skupnega javnega naročila ter sodelovati
v morebitnem postopku pravnega varstva. Strokovna komisija zaključi z delom, ko
je odločitev o oddaji naročila pravnomočna in je podpisana pogodba ali okvirni
sporazum.
10. člen
(1) Postopek oddaje skupnega javnega
naročila vodi izvajalec skupnega javnega naročanja ob sodelovanju vseh članov
strokovne komisije.
(2) Postopek oddaje skupnega javnega
naročila od sprejema sklepa o izvedbi skupnega javnega naročila do vključno
priprave končnega poročila izvede izvajalec skupnega javnega naročanja, razen
če ta uredba določa drugače.
11. člen
Na podlagi poročila strokovne komisije
odgovorna oseba izvajalca skupnega javnega naročanja sprejme odločitev o oddaji
naročila. Po pravnomočnosti odločitve o oddaji naročila in/ali podpisu krovne
pogodbe ali krovnega okvirnega sporazuma izvajalec skupnega javnega naročanja
pošlje zavezancem vso potrebno dokumentacijo za podpis pogodbe ali okvirnega
sporazuma.
12. člen
(1) Na podlagi izvedenega postopka
oddaje skupnega javnega naročila lahko:
-       
izvajalec skupnega javnega naročanja podpiše krovno pogodbo, na podlagi
katere zavezanci podpišejo neposredne pogodbe,
-       
zavezanci neposredno podpišejo pogodbe ali okvirne sporazume ali
-       
izvajalec skupnega javnega naročanja podpiše krovni okvirni sporazum, na
podlagi katerega zavezanci podpišejo neposredne okvirne sporazume.
(2) Na podlagi sklenjenega okvirnega
sporazuma zavezanci samostojno oddajajo posamezna naročila, ponovno odpiranje
konkurence pa glede na vsebino okvirnega sporazuma izvaja ali izvajalec
skupnega javnega naročanja ali ga izvajajo zavezanci.
(3) Z neposredno pogodbo ali
neposrednim okvirnim sporazumom se uredijo pravice in obveznosti pogodbenih
strank v zvezi s predmetom skupnega javnega naročanja, vključno s finančnimi
obveznostmi posameznega zavezanca.
IV. IZJEME PRI SKUPNEM JAVNEM NAROČANJU
13. člen
(1) Če zavezanec za zagotovitev
nemotenega delovanja nujno potrebuje blago ali storitev, ki je predmet skupnega
javnega naročila, lahko zavezanec na podlagi predhodnega soglasja izvajalca
skupnega javnega naročanja, razen v primeru iz tretje alineje tega odstavka,
kjer predhodno soglasje ni potrebno, samostojno izvede postopek oddaje skupnega
javnega naročila in sklene pogodbo ali okvirni sporazum, če:
-       
v času izvajanja posameznega postopka oddaje skupnega javnega naročila
pri zavezancu nastane dodatna potreba po nabavi ali izvedbi predmeta skupnega
javnega naročila, ki je ni več mogoče upoštevati v postopku oddaje skupnega
javnega naročila, in razlogov za to ni bilo mogoče predvideti in jih ni mogoče
pripisati ravnanju zavezanca,
-       
po sklenitvi pogodbe ali okvirnega sporazuma na podlagi izvedenega
postopka oddaje skupnega javnega naročila nastane dodatna potreba po nabavi ali
izvedbi predmeta skupnega javnega naročila, ki je ni bilo mogoče predvideti ob
pripravi skupnega javnega naročila, in razlogov za to ni bilo mogoče predvideti
in jih ni mogoče pripisati ravnanju zavezanca, ali
-       
za skupno javno naročilo, ki je predvideno za izvedbo v tekočem letu, še
ni sklenjena pogodba ali okvirni sporazum na podlagi izvedenega postopka oddaje
skupnega javnega naročila.
(2) V primerih iz prve in druge
alineje prejšnjega odstavka lahko zavezanec odda javno naročilo in sklene
pogodbo ali okvirni sporazum samo za obdobje, za katerega se sklepa pogodba ali
okvirni sporazum na podlagi izvedenega postopka oddaje skupnega javnega
naročila. V primeru iz tretje alineje prejšnjega odstavka lahko zavezanec odda
javno naročilo in sklene pogodbo ali okvirni sporazum, pod pogojem, da v
pogodbo ali okvirni sporazum vključi razvezni pogoj,
da se pogodba ali okvirni sporazum sklepa za obdobje do sklenitve pogodbe ali
okvirnega sporazuma na podlagi izvedenega postopka oddaje skupnega javnega
naročila.
(3) Vlogo za samostojno izvedbo
postopka oddaje javnega naročila (v nadaljnjem besedilu: vloga) zavezanec
pošlje izvajalcu skupnega javnega naročanja. V vlogi mora zavezanec navesti
predmet javnega naročila, ocenjeno vrednost javnega naročila in obdobje
veljavnosti pogodbe, razloge za nujnost in nepredvidljivost ter jih utemeljiti.
(4) Če izvajalec skupnega javnega
naročanja ugotovi, da vloga ne vsebuje vseh podatkov iz prejšnjega odstavka, v
roku petih delovnih dni od prejema vloge pozove zavezanca, da vlogo dopolni.
Izvajalec skupnega javnega naročanja po prejemu popolne vloge preveri
izpolnjevanje pogojev iz prvega odstavka tega člena in na podlagi tega
zavezancu lahko da soglasje za samostojno izvedbo postopka oddaje javnega
naročila. Na vlogo mora izvajalec skupnega javnega naročanja zavezancu
odgovoriti najpozneje v desetih dneh od prejema popolne vloge.
V. PRIPRAVA ODGOVOROV NA ZAHTEVKE ZA REVIZIJO TER IZVAJANJE
IN SPREMLJANJE POGODB ALI OKVIRNIH SPORAZUMOV
14. člen
Vsa procesna dejanja glede vloženih
zahtevkov za revizijo (v nadaljnjem besedilu: zahtevek) opravlja izvajalec skupnega
javnega naročanja s sodelovanjem strokovne komisije, imenovane v posameznem
postopku oddaje skupnega javnega naročila, v katerem je vložen zahtevek. Pri
reševanju zahtevkov člani komisije izvajalcu skupnega javnega naročanja nudijo
pomoč s področja vsebine predmeta javnega naročanja.
15. člen
(1) Če je nosilec oziroma upravičenec
finančnega zavarovanja izvajalec skupnega javnega naročanja, morajo zavezanci
in drugi naročniki izvajalca skupnega javnega naročanja redno, kar pomeni
najpozneje v osmih dneh od ugotovitve kršitve izpolnjevanja pogodbenih
obveznosti, obveščati o neizpolnjevanju pogodbenih obveznosti, ki so lahko
podlaga za unovčenje finančnega zavarovanja.
(2) Izvajalec skupnega javnega
naročanja na podlagi obvestila iz prejšnjega odstavka preveri, ali so
izpolnjeni pogoji za unovčenje finančnega zavarovanja. Zavezanec ali drug
naročnik mora izvajalcu skupnega javnega naročanja na njegovo zahtevo poslati
podatke, ki se nanašajo na pogoje za unovčenje finančnega zavarovanja, v petih
dneh od prejema poziva.
16. člen
Med izvajanjem pogodb ali okvirnih
sporazumov morajo zavezanci in drugi naročniki obvestiti izvajalca skupnega
javnega naročanja o neizpolnjevanju pogodbenih obveznosti in morebitnih ovirah
pri izvajanju pogodb ali okvirnih sporazumov, zlasti pa glede neupoštevanja
dogovorjenih cen, dobavnih ali izvedbenih rokov, kakovosti in količin, v roku
30 dni od ugotovitve kršitve izpolnjevanja pogodbenih obveznosti.

Uredba o skupnem javnem naročanju Vlade
Republike Slovenije (Uradni list RS, št. 36/13) vsebuje naslednji prehodni in
končno določbo:
»VI. PREHODNI IN KONČNA DOLOČBA
17. člen
(1) Postopki oddaje skupnih javnih
naročil, za katere so bila obvestila o javnem naročilu objavljena pred
uveljavitvijo te uredbe ali za katera so bila kandidatom ali ponudnikom že
poslana povabila k oddaji ponudb oziroma povabila k pogajanjem, se izvedejo po
dosedanjih predpisih.
(2) Okvirni sporazumi, ki so bili na
podlagi izvedenega postopka oddaje skupnega javnega naročila sklenjeni pred
uveljavitvijo te uredbe, se do konca njihove veljavnosti izvajajo v skladu z
določbami okvirnih sporazumov.
18. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
skupnem javnem naročanju Vlade Republike Slovenije (Uradni list RS, št. 41/14) vsebuje naslednjo prehodno in
končno določbo:
»PREHODNA IN KONČNA DOLOČBA
5. člen
Postopki oddaje skupnih javnih naročil, za
katera so bila pred
uveljavitvijo te uredbe objavljena obvestila o javnem naročilu ali za katera so bila kandidatom ali
ponudnikom že poslana povabila
k oddaji ponudb oziroma k pogajanjem, se izvedejo po dosedanjih predpisih.
6. člen
Ta uredba začne veljati naslednji dan po
objavi v Uradnem listu
Republike Slovenije.«.

Uredba o spremembah Uredbe o skupnem javnem
naročanju Vlade Republike Slovenije (Uradni list RS, št. 96/14)
vsebuje naslednji prehodni in končno določbo:
»PREHODNI IN KONČNA DOLOČBA
3. člen
Postopke oddaje skupnega javnega naročila,
ki jih je začelo izvajati Ministrstvo za finance in do 1. januarja 2015 še niso zaključeni, dokonča
Ministrstvo za javno upravo.
S 1. januarjem 2015 pooblastila za izvajanje postopka oddaje skupnega
javnega naročila, ki ga je začelo izvajati Ministrstvo za finance in še ni
zaključen, preidejo na Ministrstvo za javno upravo.
4. člen
Če je nosilec oziroma upravičenec
finančnega zavarovanja izvajalec skupnega javnega naročanja, je za skupna javna
naročila, ki jih je pred uveljavitvijo te uredbe oddalo Ministrstvo za finance,
od 1. januarja 2015, ne glede
na določbe posameznega finančnega zavarovanja, nosilec oziroma upravičenec
zavarovanja Ministrstvo za javno upravo.
5. člen
Ta uredba začne veljati naslednji dan po
objavi v Uradnem listu
Republike Slovenije, uporabljati pa se začne 1. januarja 2015.«.