1. člen
(namen)
Ta odlok določa:
-       
območje izvajanja ukrepov, ki je z Odlokom o določitvi podobmočij zaradi
upravljanja s kakovostjo zunanjega zraka (Uradni list RS, št. 29/17 in 2/20)
opredeljeno kot podobmočje z oznako SIC_ZS in je na podlagi Odredbe o
razvrstitvi območij, aglomeracij in podobmočij glede na onesnaženost zunanjega
zraka (Uradni list RS, št. 38/17 in 3/20) zaradi čezmerne onesnaženosti
zunanjega zraka (v nadaljnjem besedilu: zrak) z delci PM10 uvrščeno v razred
največje obremenjenosti,
-       
ukrepe za zmanjšanje onesnaženosti zraka z delci PM10 za
doseganje skladnosti z mejnimi vrednostmi za PM10 s ciljem zmanjšati
škodljive vplive na zdravje in okolje,
-       
spremljanje učinkov izvajanja in čas izvajanja ukrepov iz prejšnje
alineje,
-       
odgovorne organe za pripravo in izvajanje ukrepov za izboljšanje
kakovosti zraka, vključno z nalogami občine in države, obveznostmi
povzročiteljev obremenitve, obveznostmi izvajalcev javnih služb varstva okolja
ter oseb, ki izvajajo dejavnosti varstva okolja,
-       
program za analizo vzrokov onesnaženosti in spremljanje učinkov ukrepov.
2. člen
(določitev območja največje obremenjenosti)
Območje obremenjenosti z delci PM10 je območje
občin Trbovlje in Zagorje ob Savi (v nadaljnjem besedilu: območje Zasavja).
3. člen
(opis onesnaženja in ukrepi za zmanjšanje onesnaženosti)
(1) Opis območja čezmerne onesnaženosti, analiza stanja
onesnaženosti, viri onesnaževanja, vpliv virov onesnaževanja, ukrepi za
zmanjšanje onesnaženosti, odgovorni organi za izvajanje ukrepov za izboljšanje
kakovosti zraka, vključno z nalogami občine in države, obveznosti
povzročiteljev obremenitve, obveznosti izvajalcev javnih služb varstva okolja
ter oseb, ki izvajajo dejavnosti varstva okolja, so določeni v prilogi 1, ki je
sestavni del tega odloka.
(2) Pri intenzivnosti izvajanja posameznih ukrepov se
upošteva tudi njihov prispevek k zmanjševanju onesnaženosti z delci PM2,5 in
drugimi onesnaževali zunanjega zraka.
4. člen
(spodbude države in občine)
(1) Investicijski projekti gospodinjstev zamenjave
kotlov na vse vrste goriv z novimi napravami za ogrevanje stavb in obnova
posameznih elementov ali celotnega zunanjega ovoja stavb, ki jih spodbujajo Eko
sklad, Slovenski okoljski javni sklad, j. s. (v nadaljnjem besedilu: Eko
sklad), ter zavezanci z nepovratnimi sredstvi na podlagi predpisa, ki ureja
zagotavljanje prihrankov energije pri končnih odjemalcih (v nadaljnjem
besedilu: subvencije), se lahko spodbujajo z dodatnimi državnimi in občinskimi
subvencijami.
(2) Upravičenci do spodbud za zamenjavo kotlov na vse vrste
goriv z novimi kotli na lesno biomaso in za vgradnjo toplotnih črpalk za ogrevanje
stavb iz predpisa, ki ureja spodbujanje učinkovite rabe energije in rabe
obnovljivih virov energije, ter predpisa, ki ureja zagotavljanje prihrankov
energije pri končnih odjemalcih, do teh spodbud niso upravičeni na območju,
kjer je z občinskimi akti ali lokalnim energetskim konceptom kot prednostni
način ogrevanja stavb določeno in izvedeno omrežje daljinskega ogrevanja, razen
če ti kotli niso namenjeni za daljinsko ogrevanje. Če je kot prednostni način
ogrevanja določena uporaba in izveden sistem distribucije zemeljskega plina,
upravičenci do spodbud niso upravičeni do spodbud za zamenjavo kotlov na vse
vrste goriv z novimi kotli na lesno biomaso.
(3) Občina zaradi dodeljevanja subvencij zagotavlja Eko
skladu in ministrstvu, pristojnemu za energijo, podatke o meji območja iz 2.
člena tega odloka na parcelo natančno ter podatke o mejah območij, kjer je kot
prednostni način ogrevanja določeno in izvedeno omrežje daljinskega ogrevanja
ali izveden sistem distribucije zemeljskega plina, prav tako na zemljiško
parcelo natančno.
(4) Vgradnja kotlov na zemeljski plin ali toplotnih
postaj ob hkratni priključitvi na sistem distribucije zemeljskega plina ali
omrežje daljinskega ogrevanja na območju, na katerem je kot prednostni način
ogrevanja določena uporaba zemeljskega plina ali toplote iz daljinskega
ogrevanja, se lahko spodbuja z občinskimi subvencijami.
(5) Zavezanci pridobijo podatke iz tretjega odstavka
tega člena od Eko sklada.
(6) Eko sklad pri potrditvi programa za izboljšanje
energetske učinkovitosti iz predpisa, ki ureja zagotavljanje prihrankov
energije pri končnih odjemalcih, upošteva določbe tega odloka.
5. člen
(kratkoročni ukrepi)
(1) Agencija Republike Slovenije za okolje (v nadaljnjem
besedilu: agencija) v obdobju med 1. oktobrom in 31. marcem dnevno
napoveduje onesnaženost z delci PM10 na območju iz 2. člena
tega odloka. Agencija napoveduje onesnaženost na podlagi predvidenih
meteoroloških razmer in izmerjenih ravni PM10.
(2) Agencija razglasi čezmerno onesnaženost na območju
iz 2. člena tega odloka, če je napovedana raven delcev PM10
večja od 1,5-kratnika dnevne mejne vrednosti.
(3) V primeru razglašene čezmerne onesnaženosti z delci
PM10 agencija izda priporočila posameznikom in pravnim osebam, da
prispevajo k zmanjšanju emisij z delci PM10 tako, da:
-       
zmanjšajo ogrevanje stanovanjskih in poslovnih prostorov;
-       
uporabljajo goriva, ki sproščajo manjše emisije delcev, če imajo to
možnost;
-       
intenzivno uporabljajo javni prevoz in druge oblike trajnostnega prevoza;
-       
zmanjšajo uporabo osebnih vozil;
-       
ne izvajajo dejavnosti na prostem, ki povzročajo razpršene emisije prahu
(na primer gradbišča, pometanje cest, suhega listja);
-       
ne uporabljajo sekundarnega ogrevanja na biomaso.
(4) O razglasitvi čezmerne onesnaženosti z delci PM10
agencija nemudoma obvesti občino in sredstva javnega obveščanja.
6. člen
(podrobnejši program ukrepov)
Podrobnejši program ukrepov za tri koledarska leta, ki je
finančno ovrednoten, je določen v prilogi 2, ki je sestavni del tega odloka.
7. člen
(program za analizo vzrokov onesnaženosti in spremljanje
učinkov ukrepov)
(1) Agencija v sodelovanju z občino pripravi program za
spremljanje onesnaženosti zraka, ugotavljanje vzrokov čezmernih obremenitev in
analizo učinkov ukrepov, ga po potrebi dopolnjuje in izvaja.
(2) Program iz prejšnjega odstavka vsebuje:
-       
evidence in scenarije izpustov,
-       
sistem za spremljanje kakovosti zraka in disperzijskih lastnosti
atmosfere,
-       
disperzijsko modeliranje,
-       
receptorsko modeliranje.
(3) Pri ugotavljanju vpliva virov na onesnaženost zraka
se ločeno določajo prispevek virov z območja največje obremenjenosti iz
2. člena tega odloka, prispevek regionalnih virov in prispevek čezmejnega
onesnaževanja.
(4) Agencija pripravi letno poročilo o izvajanju
programa iz prvega odstavka tega člena do 31. marca za preteklo leto.
8. člen
(usklajevanje in nosilci ukrepov)
(1) Izvajanje ukrepov med nosilci usklajuje ministrstvo,
pristojno za okolje.
(2) Nosilci ukrepov na državni ravni so ministrstva,
pristojna za okolje, promet, energijo, gospodarstvo in gozdarstvo, ter
izvajalci obveznih državnih gospodarskih javnih služb, na občinski ravni pa
organi občine in izvajalci lokalnih gospodarskih javnih služb, kot so določeni
v prilogi 1 tega odloka.
(3) Med nosilce ukrepov se štejejo tudi osebe, ki
izvajajo dejavnosti varstva okolja, in povzročitelji obremenitve (pravne in
fizične osebe, ki opravljajo gospodarsko ali negospodarsko dejavnost, ter
posamezniki na območju občine).

Priloga
1: Opis območja čezmerne onesnaženosti, analiza stanja onesnaženosti, viri
onesnaževanja, vpliv virov onesnaževanja, ukrepi za zmanjšanje onesnaženosti,
odgovorni organi za izvajanje ukrepov
Priloga
2: Podrobnejši program ukrepov na območju Zasavja

Odlok o načrtu za kakovost zraka na območju
Zasavja (Uradni list RS, št. 73/17) vsebuje naslednjo prehodno in
končni določbi:
»9. člen
(čas izvajanja ukrepov)
Izvajanje ukrepov iz tega odloka in programa iz 6. člena
tega odloka traja najmanj tako dolgo, dokler kakovost zunanjega zraka tri
koledarska leta zapored ne doseže mejnih vrednosti za delce PM10,
kot so določene v predpisu, ki ureja kakovost zunanjega zraka.
10. člen
(prenehanje veljavnosti)
Z dnem uveljavitve tega odloka preneha veljati Odlok o načrtu
za kakovost zraka na območju Zasavja (Uradni list RS, št. 108/13).
11. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije.«.

Odlok o spremembah Odloka o določitvi
podobmočij zaradi upravljanja s kakovostjo zunanjega zraka (Uradni list RS, št.
2/10) v zvezi z delnim prenehanjem
uporabe tega odloka določa:
»3. člen
[…]
(2) Z dnem uveljavitve tega odloka se preneha uporabljati
Odlok o načrtu za kakovost zraka na območju Zasavja (Uradni list RS, št. 73/17)
v delu, ki se nanaša na območje Občine Hrastnik.
[…]«;
ter vsebuje naslednjo končno določbo:
»4. člen
Ta odlok začne veljati 31. januarja 2020.«.

Odlok o spremembah Odloka o načrtu za kakovost
zraka na območju Zasavja (Uradni list RS, št. 191/20) spreminja 9. člen Odloka o načrtu
za kakovost zraka na območju Zasavja (Uradni list RS, št. 73/17) tako, da se glasi:
»9. člen
(čas izvajanja ukrepov)
Izvajanje ukrepov iz tega odloka in programa iz 6. člena
tega odloka traja najmanj tako dolgo, dokler kakovost zunanjega zraka ne doseže
mejnih vrednosti za delce PM10, kot so določene v predpisu, ki ureja
kakovost zunanjega zraka.«;
ter vsebuje naslednjo končno določbo:
»7. člen
Ta odlok začne veljati naslednji dan po objavi v Uradnem
listu Republike Slovenije.«.