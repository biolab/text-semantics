1. člen
(vsebina pravilnika)
Ta pravilnik natančneje določa obliko, postopek za njeno
izdajo in postopek izdaje nove EU kartice ugodnosti za invalide (v nadaljnjem
besedilu: invalidska kartica ugodnosti).
2. člen
(vloga za uveljavitev)
(1) Vloga za izdajo invalidske kartice ugodnosti upravičenca iz
prvega odstavka 22.i člena Zakona o izenačevanju možnosti invalidov (Uradni
list RS, št. 94/10, 50/14 in 32/17) se vloži na katerikoli upravni enoti.
(2) Vloga za uveljavljanje invalidske kartice ugodnosti
vsebuje:
-       
ime in priimek vlagatelja, EMŠO, naslov prebivališča,
-       
navedbo o invalidnosti ali telesni okvari,
-       
listino o invalidnosti, če slednje ni izdal državni organ ali nosilec
javnih pooblastil v Republiki Sloveniji,
-       
barvno fotografijo velikosti 21 mm x 28 mm in
-       
datum vložitve in podpis vlagatelja ali zakonitega zastopnika.
(3) Pred izdajo invalidske kartice ugodnosti upravna
enota preveri podatke v vlogi in ugotovi istovetnost osebe.
3. člen
(fotografija vlagatelja)
(1) Vlagatelj vlogi za izdajo invalidske kartice ugodnosti
priloži fotografijo, ki kaže pravo podobo osebe in ni retuširana. Fotografija
mora biti izdelana na belem, tankem, sijajnem fotografskem papirju, velikosti
21 x 28 mm, v barvni tehniki. Fotografija ne sme biti izdelana z napravo za
samopostrežno fotografiranje.
(2) Oseba mora biti fotografirana od spredaj, z odkritim
čelom in obrazom, brez klobuka, čepice, rute ali drugih pokrival.
(3) Ne glede na določbo prejšnjega odstavka smejo pripadnice oziroma
pripadniki verskih skupnosti in druge osebe, ki po svoji ljudski navadi kot sestavni
del svojega oblačila oziroma oblačila verske skupnosti nosijo čepico, ruto ali
drugo pokrivalo priložiti fotografiji, na katerih so fotografirani s čepico,
ruto ali drugim pokrivalom, če imajo odkrito čelo in obraz.
4. člen
(postopek izdaje)
(1) Če upravna enota vlogi za izdajo invalidske kartice
ugodnosti ugodi, se upravičenec vpiše v evidenco izdanih invalidskih kartic
ugodnosti. Z vpisom v evidenco izdanih invalidskih kartic ugodnosti se
invalidska kartica ugodnosti šteje za izdano.
(2) Upravna enota podatke o upravičencu skupaj z njegovo sliko,
pošlje izvajalcu tiska invalidskih kartic ugodnosti, ki izdelano invalidsko
kartico ugodnosti pošlje upravičencu.
5. člen
(nova kartica)
(1) Namesto izgubljene, ukradene, uničene ali preklicane
invalidske kartice ugodnosti upravna enota na zahtevo upravičenca izda novo
invalidsko kartico ugodnosti.
(2) Invalidska kartica ugodnosti se ob zamenjavi za novo
odvzame in uniči na način, da se preluknja z luknjačem ter vloži v zadevo
imetnika invalidske kartice ugodnosti, če uporabnik spremeni osebno ime, če je
obrabljena ali poškodovana ali če fotografija ne kaže več uporabnikove prave
podobe.
(3) Nova invalidska kartica ugodnosti, izdana pri isti
upravni enoti, ima drugo številko vpisa v evidenco imetnikov kartic, kot
prejšnja kartica.
(4) Imetnik nove invalidske kartice ugodnosti mora staro
invalidsko kartico ugodnosti, če le to najde, vrniti upravni enoti, ki jo uniči
na način, da jo preluknja z luknjačem in jo vloži v zadevo imetnika kartice.
6. člen
(obrazec EU kartice ugodnosti za invalide)
(1) Invalidska kartica ugodnosti se izda na obrazcu iz
priloge 1, ki je sestavni del tega pravilnika. Na območjih, kjer živita
italijanska ali madžarska narodna skupnost, se upravičencu izda invalidska
kartica ugodnosti na obrazcih iz priloge 2 ali priloge 3, ki sta sestavni
del tega pravilnika, na katerem je besedilo tudi v italijanskem ali madžarskem
jeziku.
(2) Obrazec kartice ugodnosti za invalide je pravokotne oblike,
velikosti 85,60 x 53,98 mm z zaobljenimi robovi 2,88 – 3,48 mm in debeline 0,76
mm. Sprednja stran invalidske kartice ugodnosti je v angleškem jeziku, ozadje
je modre barve (CMYK: 76,45,0,0; 64,34,0,0; 75,40,0,0; 85.50,0,0), brajeva
pisava je v odtenku sive barve (CMYK: 36,28,29,9,0), barva kroga – SI je v
odtenku modre barve (CMYK: 99,78,2,0). Ozadje zadnje strani invalidske kartice
ugodnosti je v sivi in modri barvi (CMYK: 0,0,0,5; 25,10,0,0; 33,16,0,0), barva
grba Republike Slovenije je v odtenku modre barve (CMYK: 85,50,0,0), barva
faksimila Zdravljice je v odtenku modre barve (CMYK: 40,20,0,0). Na sprednjo
stran invalidske kartice ugodnosti je vtisnjen metaliziran hologram »EU
Disability Card« v velikosti 14 x 9 mm.
(3) Slika upravičenca se nahaja na sprednji strani kartice in
je natisnjena barvno.
KONČNA DOLOČBA
7. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.
Št. 0072-8/2017/10
Ljubljana, dne 6. julija 2017
EVA 2017-2611-0031
dr. Anja Kopač Mrak l.r.
Ministrica
za delo, družino, socialne
zadeve in enake možnosti

Priloga 1: Obrazec
invalidske kartice ugodnosti – slovenska različica
Priloga 2: Obrazec
invalidske kartice ugodnosti – slovensko-italijanska različica
Priloga 3: Obrazec
invalidske kartice ugodnosti – slovensko-madžarska različica