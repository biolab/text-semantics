I. SPLOŠNI DOLOČBI
1. člen
(podlaga za državni lokacijski načrt)
(1) S to uredbo se skladno z Odlokom o strategiji
prostorskega razvoja Slovenije (Uradni list RS, št. 76/04) in Uredbo o
prostorskem redu Slovenije (Uradni list RS, št. 122/04) sprejme državni
lokacijski načrt za odsek avtoceste mednarodni mejni prehod Gruškovje–meja z
Republiko Hrvaško (v nadaljnjem besedilu: državni lokacijski načrt).
(2) Državni lokacijski načrt je izdelalo podjetje Projektivni
atelje – Prostor, d.o.o., Ljubljana, pod številko projekta 1262/04, maja 2006.
2. člen
(vsebina uredbe)
(1) Ta uredba določa ureditveno območje, zasnovo projektnih
rešitev prometne infrastrukture, zasnovo projektnih rešitev za krajinsko in
arhitekturno oblikovanje, zasnovo projektnih rešitev energetske, vodovodne in
druge komunalne infrastrukture, rešitve in ukrepe za varovanje okolja,
ohranjanje narave in kulturne dediščine ter trajnostne rabe naravnih dobrin,
etapnost izvedbe, obveznosti investitorjev in izvajalcev, tolerance ter nadzor
nad izvajanjem te uredbe.
(2) Sestavine iz prejšnjega odstavka so obrazložene in
grafično prikazane v državnem lokacijskem načrtu, ki je skupaj z obveznimi
prilogami na vpogled na Ministrstvu za okolje in prostor, Direktoratu za
prostor, Uradu za prostorski razvoj, in pri službah, pristojnih za urejanje
prostora v Občini Žetale.
II. UREDITVENO OBMOČJE
3. člen
(obseg ureditvenega območja)
(1) Ureditveno območje državnega lokacijskega načrta obsega
parcele oziroma dele parcel, na katerih se izvedejo trajni objekti (območje
trase odseka avtoceste mednarodni mejni prehod Gruškovje–meja z Republiko
Hrvaško s cestnimi objekti in spremljajočimi ureditvami).
(2) Ureditveno območje državnega lokacijskega načrta obsega
naslednje parcele oziroma dele parcel v katastrski občini:
-       
k.o. Žetale:
*216, *217, *218, 1592/2, 1594/1, 1594/2, 1594/3, 1596/1,
1596/2, 1597/2, 1597/3, 1597/4, 1598/1, 1598/2, 1604/3, 1605/1, 1605/2, 1606,
1608, 1609, 1610, 1616, 1619/2, 1620/1, 1650/2, 1662/1, 1662/2, 1670/2, 1672,
1673/1, 1673/2, 1674.
Opomba: oznaka * na seznamu parcel pomeni stavbno parcelo.
4. člen
(funkcije ureditvenega območja)
Ureditveno območje iz prejšnjega člena obsega območje odseka
avtoceste mednarodni mejni prehod Gruškovje–meja z Republiko Hrvaško z
naslednjimi cestnimi objekti in spremljajočimi ureditvami:
-       
deviacijo glavne ceste in poti, naprave za odvodnjavanje,
-       
območje ureditve obcestnega prostora,
-       
območja ureditve oziroma prestavitve obstoječega vodotoka,
-       
območja prestavitve in ureditve komunalnih, energetskih in
telekomunikacijskih infrastrukturnih objektov, vodov in naprav in
-       
območja okoljevarstvenih ukrepov.
III. ZASNOVA PROJEKTNIH REŠITEV PROMETNE INFRASTRUKTURE
5. člen
(oznaka odseka)
V državnem lokacijskem načrtu je obravnavani odsek avtoceste
mednarodni mejni prehod Gruškovje–meja z Republiko Hrvaško (v nadaljnjem
besedilu: avtocesta) določen z oznako A4 – 0094.
6. člen
(tehnični elementi avtoceste)
(1) Avtocesta se izvede kot štiripasovnica z odstavnimi
pasovi in vmesnim ločilnim pasom.
(2) Horizontalni potek avtoceste: dolžina trase avtoceste je
486 m. Trasa načrtovane avtoceste se začne v km 13+446, za območjem
mednarodnega mejnega prehoda Gruškovje. V nadaljevanju trasa avtoceste zavije
proti jugu do stične točke 41a v km 13+932 in se naveže na odsek avtoceste na
hrvaški strani.
(3) Vertikalni potek avtoceste: začne se na južni strani
območja mednarodnega mejnega prehoda Gruškovje, kjer se trasa začne dvigati in
prehaja v vkopu preko gozdnih površin Cimparskega brega ter preide v nasip
preko Cimparske grabe in se niveletno naveže na odsek avtoceste Krapina-Macelj
v stični točki 41a. Niveleta trase znaša od 0,50 m do 11,00 m nad koto
raščenega terena, razen v delu prečkanja Cimparskega brega, kjer je trasa v
globokem vkopu do 45,00 m pod koto raščenega terena.
(4) Vertikalni in horizontalni tehnični elementi upoštevajo
računsko hitrost 80 km/h. Najmanjši polmer horizontalnih krivin znaša 250 m,
najmanjši podolžni nagib znaša 0,5 odstotka, največji podolžni nagib znaša 3 odstotke.
Konkavni polmer vertikalne krivine znaša 11.500 m. Maksimalni prečni sklon
znaša 7 odstotkov.
(5) Projektirani normalni prečni profil znaša 27,50 m, in
sicer dva vozna pasova širine 3,50 m, dva prehitevalna pasova širine 3,50 m,
dva čakalna pasova širine 3,25 m, dva robna pasova širine 0,50 m, ločilni pas
širine 3,00 m in dve bankini širine 1,50 m.
7. člen
(deviacije kategoriziranih in nekategoriziranih cest)
(1) Zaradi izgradnje avtoceste se izvedejo naslednje
deviacije kategoriziranih cest:
-       
deviacija glavne ceste G9-0433 Hajdina–Gruškovje, med km 0+72 in km
0+244 in med km 0 +398 in km 0+459, dolžine 233 m in
-       
navezava poti JP 741700 Jamiče–Gruškovje na deviacijo glavne ceste,
dolžine 15 m.
(2) Zaradi izgradnje avtoceste se izvedejo naslednje nekategorizirane
ceste:
-       
poljska pot ob levi strani avtoceste med km 13+440 in km 13+785, ki
povezuje deviacijo glavne ceste in obstoječo poljsko pot v Cimparsko grabo,
dolžine 420 m,
-       
navezava obstoječe poti na obstoječo cesto G9-0433 med km 13+660 in km
13+700 avtoceste, dolžine 42 m in
-       
navezava vzdrževalne poti na JP741700 Jamiče–Gruškovje med km 0+39 in km
0+57 deviacije glavne ceste, dolžine 18 m.
(3) Deviacija in navezava kategorizirane ceste se izvedeta v
asfaltu. Poljska pot in vse navezave obstoječih poti se izvedejo v gramozni
obliki. Normalni prečni profil deviacije, poljske poti in posamezne navezave
obstoječih poti ter dolžina in lokacija so razvidni iz grafičnega dela
državnega lokacijskega načrta.
8. člen
(cestni objekti)
Na deviaciji kategorizirane ceste se izvede oporni zid
okvirne dolžine 20 m; njegova lokacija je razvidna iz grafičnega dela državnega
lokacijskega načrta (grafična priloga list št. 3.2).
9. člen
(nasipi in vkopi)
Del trase avtoceste poteka v nasipu višine od 0,50 m do 11,00
m. Na deviaciji glavne ceste se izvede priključni nasip. Nasipi se oblikujejo v
nagibu 1: 1,5 z blago zaokrožitvijo na dnu. V delu prečkanja Cimparskega brega
je trasa v globo­kem vkopu do 45,00 m pod koto raščenega terena.
IV. ZASNOVA PROJEKTNIH REŠITEV ZA KRAJINSKO IN ARHITEKTURNO
OBLIKOVANJE
10. člen
(prometne površine in obcestni prostor)
(1) Projekt za pridobitev gradbenega dovoljenja za ureditve,
predvidene s to uredbo, mora vsebovati načrt krajinske arhitekture. Načrt mora
vsebovati predvsem oblikovalske rešitve glede preoblikovanja reliefa, rešitve
glede urejanja in ozelenjevanja prostih površin v obcestnem prostoru ter
oblikovanja novega gozdnega roba. Pri izdelavi projekta za pridobitev
gradbenega dovoljenja za ureditve, predvidene s to uredbo, se upoštevajo
naslednji pogoji za arhitekturno in krajinsko oblikovanje:
-       
Odbojne ograje na avtocesti se izdelajo v kovinski izvedbi skladno s
slovenskimi standardi SIST EN 1317-1 in SIST EN 1317-2. Vmesni ločilni pas je
dvignjen za 12 cm z betonskim robnikom. Varovalna žična ograja višine 2,00 m se
odmakne od nožice nasipa oziroma zunanjega roba jarka za 1,00 m do 2,00 m.
Potek ograje se prilagodi poteku trase avtoceste in terenu.
-       
Cestna oprema se arhitekturno in krajinsko oblikuje skladno s sodobnimi
načeli oblikovanja ter skladno z urbano in krajinsko podobo prostora.
(2) Pri posegih v obcestni prostor in pri urejanju
obcestnega prostora se upoštevajo naslednji pogoji za krajinsko oblikovanje.
-       
Relief se oblikuje skladno z naravnimi reliefnimi oblikami, z doslednim
vertikalnim zaokroževanjem konkavne in konveksne krivine brežin ter z ustreznim
oblikovanjem pre­hodov brežin nasipov in vkopov v obstoječ relief. Posebna
pozornost se nameni oblikovanju terena pri nasipih deviacije in navezav.
Brežine se zatravijo in zasadijo z grmovnicami ali drevjem skladno z načrtom
krajinske arhitekture.
-       
Za oblikovanje reliefa ter izvedbo nasipov za deviacijo in objekt
avtoceste, se uporablja nenosilni material, odstranjen med gradnjo.
-       
Vsi odseki, deviacije obstoječih lokalnih cest in poti, se oblikujejo
skladno z obstoječim stanjem. Vsi odseki obstoječih cest in poti oziroma
zemljišča drugih rab, ki po izvedbi ureditev, predvidenih s to uredbo, ostanejo
brez funkcije, se rekultivirajo skladno z rabo sosednjih zemljišč (kmetijska
zemljišča, vegetacijski sestoji).
-       
Med gradnjo se vegetacija odstrani samo tam, kjer je to nujno potrebno.
Krajinska ureditev obsega nove zasaditve za zmanjšanje degradacij oziroma
povečanje členjenosti prostora. Osnovni namen nove zasaditve je zagotovitev
vpetosti posega v prostor, vzpostavitev vozniku prijetnega obcestnega prostora
z možnostjo razgleda in preprečevanje pogleda iz posameznih delov okolice na
poseg. Zasaditve morajo temeljiti na obstoječem krajinskem vzorcu, vrstni
sestavi in za prostor značilnih oblikah vegetacije (živice, gozdni sestoj,
posamezne skupine dreves, obvodna vegetacija, kmetijske površine).
V. ZASNOVA PROJEKTNIH REŠITEV ENERGETSKE, VODOVODNE IN DRUGE
KOMUNALNE INFRASTRUKTURE
11. člen
(skupni določbi)
(1) Zaradi gradnje avtoceste se prestavijo, zamenjajo oziroma
zaščitijo komunalni, energetski in telekomunikacijski objekti in naprave.
(2) Med dopustna odstopanja po tej uredbi se lahko štejejo
tudi druga križanja komunalnih vodov s traso avtoceste, ki niso določena s to
uredbo. K vsaki drugačni rešitvi križanja komunalnih vodov s traso avtoceste
mora investitor voda predhodno pridobiti soglasje investitorja oziroma
upravljavca avtoceste.
12. člen
(vodovod)
(1) Na trasi avtoceste se ukineta:
-       
obstoječ vodovod Ø 150. Izvede se prestavitev vodovoda skozi načrtovan
škatlast prepust dimenzij 5 m × 2 m v dolžini 145 m.
-       
interni cevovod Ø 20 za domačijo Drevenšek, Žetale 106, 2287 Žetale, v
dolžini 45 m.
(2) Lokacija je razvidna iz grafičnega dela državnega
lokacijskega načrta (grafična priloga, list št. 3.3).
13. člen
(elektroenergetsko omrežje)
Na trasi avtoceste se ukine nizkonapetostni kablovod 4 × 35
mm v kabelski kanalizaciji za domačijo Drevenšek v dolžini 230 m (grafična
priloga, list št. 3.3).
14. člen
(javna razsvetljava)
Javna razsvetljava se zgradi pred vstopom na območje mejnega
prehoda v dolžini 12 m (grafična priloga, list št. 3.3).
15. člen
(telekomunikacijsko omrežje)
(1) Ob celotni trasi avtoceste je načrtovana dvojna alkaten
cev premera 50 mm. Kabelska trasa poteka desno od avtoceste v vozišču poti do
km 13+783, kjer prehaja v zračni vod do navezave na hrvaško stran.
(2) Prestavi se obstoječi TK med km 13+503 in km 13+566
avtoceste v dolžini 68 m (grafična priloga, list št. 3.3).
16. člen
(klic v sili)
(1) Odsek avtoceste se funkcionalno naveže na območje
mednarodnega mejnega prehoda Gruškovje in v nadaljevanju na bodoči avtocestni
odsek Draženci–Gruškovje.
(2) Ob celotni trasi avtoceste je projektirana kabelska
kanalizacija s pripadajočimi kabelskimi jaški in ostalo opremo, potrebno za
postavitev sistema klica v sili.
Kabelska trasa poteka po desni strani avtoceste v robu
čakalnega pasu (grafična priloga, list št. 3.3).
17. člen
(odvodnjavanje cestnega telesa)
(1) Meteorna voda s cestnih površin avtoceste in vkopa se
odvodnjava preko vodotesne kanalizacije, ki vodi do objekta za prečiščevanje
preko lovilca olj.
(2) Odvodnjavanje z odprtimi jarki je predvideno na deviaciji
glavne ceste; javne poti se odvodnjavajo neposredno v teren.
(3) Pod deviacijo glavne ceste se izvede cevni prepust
prereza Ø 80.
VI. REŠITVE IN UKREPI ZA VAROVANJE OKOLJA, OHRANJANJE NARAVE
IN KULTURNE DEDIŠČINE TER TRAJNOSTNE RABE NARAVNIH DOBRIN
18. člen
(tla)
(1) Za začasne prometne in gradbene površine se uporabijo
obstoječe infrastrukturne površine in površine, na katerih so tla manj
kvalitetna. Posegi v času gradnje se izvedejo tako, da bo prizadeta čim manjša
površina tal.
(2) Pri gradnji se uporabljajo transportna sredstva in
gradbeni stroji, ki so tehnično brezhibni ter samo material, za katerega
obstajajo dokazila o njegovi neškodljivosti za okolje. S transportnih in gradbenih
površin ter deponij gradbenega materiala je treba preprečiti emisije prahu z
vlaženjem teh površin ob sušnem in vetrovnem vremenu. S teh površin je treba
preprečiti tudi odtekanje vod na kmetijskoobdelovalne površine. Pri ravnanju z
odpadnimi vodami se upoštevajo določbe 21. člena te uredbe. Za preprečitev
nezgod na tehnoloških površinah je treba predvideti nujne ukrepe za odstranitev
in odlaganje materiala, ki vsebujejo škodljive snovi.
(3) Prst se odstrani in premesti na drugo lokacijo tako, da
ne pride do onesnaženja s škodljivimi snovmi in z manj kvalitetnim materialom.
Deponije se zaščitijo pred onesnaže­vanjem in erozijskimi procesi. Med gradnjo
se vodi evidenca o mestih in količinah odstranjene prsti in lokacijah za
deponiranje ter o nadaljnji uporabi za sanacijo. Z viški rodovitne zemlje
razpolaga lokalna skupnost skladno z občinskimi prostorskimi akti. Z viškom
izkopanega materiala ni dovoljeno zasipavati obstoječega vodotoka.
19. člen
(ureditve na območjih kmetijskih in gozdnih zemljišč)
Investitor je dolžan omogočiti dostop na kmetijska in gozdna
zemljišča ves čas gradnje in po izgradnji.
20. člen
(vodne ureditve)
Potok Maceljčica se med km 13+750 in km 13+880 kanalizira s
ploščatim prepustom dimenzij 2,0 m × 5,0 m v dolžini 147 m, ki poteka v cestnem
telesu avtoceste. Nanj se v km 13+786 avtoceste naveže potok iz Cimparske grabe
s cevnim prepustom premera Ø 120.
21. člen
(zaščitni ukrepi za varstvo voda)
(1) Zaradi izvedbe ureditev, predvidenih s to uredbo, se
vodni režim, posebej pa režim odtoka visokih voda, ne sme poslabšati. Zato mora
investitor zagotoviti potrebne ureditve vodotokov, ki jih avtocesta in druge
ureditve zadevajo. Naravne struge obstoječih vodotokov se kar najbolj ohranijo.
(2) Na celotnem odseku avtoceste se odvodnjavanje cestnega
telesa uredi tako, da se v struge naravnih vodotokov spušča le čista padavinska
voda oziroma voda, ki po kvaliteti ustreza predpisom in navodilom, ki določajo,
katere snovi sodijo med nevarne in škodljive snovi, in skladno s predpisi, ki
urejajo področje emisij snovi in toplote pri odvajanju odpadnih voda iz virov
onesnaževanja.
(3) Odvodnjavanje vod s cestnih površin se uredi tako, da se
prepreči onesnaženje tal, podzemne vode, stoječe površinske vode ali vode,
namenjene pripravi pitne vode.
(4) Pri odvajanju in čiščenju padavinskih odpadnih voda s
cestišč je treba upoštevati uredbo, ki ureja emisijo snovi pri odvajanju
padavinske vode z javnih cest in uredbo, ki ureja emisijo snovi in toplote pri
odvajanju odpadnih voda v vode in javno kanalizacijo.
(5) Pri posegu na vodno ali priobalno zemljišče je investitor
dolžan skleniti pogodbo o ustanovitvi služnosti skladno z zakonom, ki ureja
temeljna načela stvarnega prava.
(6) Izvajalec in vzdrževalec prometnice morata imeti
pripravljen načrt za takojšnje učinkovito ukrepanje v primeru razlitij
onesnaževal (goriva, olja in druge za vodne vire škodljive suspenzije), ki ga
potrdi ustrezna služba ministrstva, pristojnega za okolje in prostor, ločeno za
čas gradnje in za čas obratovanja avtoceste.
(7) Načrt mora vključevati način obveščanja ustreznih
strokovnih služb o morebitni nezgodi, predvidene ukrepe za preprečevanje vdora
nevarnih snovi v podtalnico, ukrepe za odstranitev sedimenta in izbor lokacije
za odlaganje kontaminiranega sedimenta. V času gradnje je treba voditi evidenco
nevarnih snovi, ki se uporabljajo na gradbišču.
(8) Z gradbeno-tehničnimi rešitvami mora investitor
zagotoviti maksimalno zaščito pred izlitjem onesnaževal s cestišča. Za obdobje
gradnje je treba izdelati elaborat ekološke ureditve gradbišča, ki je sestavni
del projekta za pridobitev gradbenega dovoljenja.
(9) Odvodnjavanje cestnega telesa se izvede skladno s
predpisi, ki urejajo področje emisij snovi in toplote pri odvajanju odpadnih
voda iz virov onesnaževanja.
22. člen
(območja ohranjanja narave)
(1) Na vplivnem območju lokacijskega načrta ni evidentiranih
naravnih vrednot.
(2) Investitor obvesti regionalni zavod, pristojen za varstvo
narave, o začetku obsežnejših zemeljskih del, ter zagotovi geološki nadzor pri
gradnji na tem območju.
23. člen
(varovanje flore in favne in biotopov ter gozdnih zemljišč)
(1) Vodni in obvodni prostor: med gradnjo se je treba čim
bolj izogibati vsem začasnim posegom v vodotoke ali njihove puferske pasove, ki
jih označuje grmovna ali drevesna vegetacija.
(2) Preprečiti je treba odlaganje vsakršnega gradbenega ali
izkopnega materiala, splakovanje delovnega orodja v okoliških vodah, spuščanje
betonskega mleka ali cementnih odpadkov v okoliške vode ter odtekanje naftnih
derivatov, ki se uporabljajo za delovanje gradbenih strojev in transportnih
sredstev. Vse vodotoke je treba med gradnjo varovati.
(3) Kjer se ureditve, predvidene s to uredbo, približajo
vodnim površinam, se vsa dela izvedejo tako, da ne ogrožajo vegetacije, ribjih
vrst in drugih organizmov ter tako, da ni moteno ribolovno upravljanje. 14 dni
pred začetkom gradnje je treba obvestiti pristojno ribiško družino o
predvidenem začetku in poteku del ter sproti o vsakem posegu v vodotoke in z
njimi opredeliti ukrepe za zavarovanje vodnih organizmov. Ribe morajo imeti
naravne prehode in drstišča. Po potrebi se izvede intervencijski izlov rib in
njihova preselitev v neprizadete dele vodotoka. Glede na ugotovitve ihtiološke
raziskave se lahko gradbena dela na potoku izvajajo od začetka julija tekočega
leta do konca aprila naslednjega leta. Gradbena dela ne smejo potekati v času
drstenja. Poseg v vode naj bo prostorsko in časovno omejen in z minimalnim
vnosom snovi v vodo (material, ki vsebuje nevarne snovi, ni dovoljen) ob tem,
da v vodi ne nastanejo razmere neprekinjene kalnosti.
(4) Gozdni prostor: Odstrani se le drevje do roba obcestnega
prostora. Sečnja mora omogočiti predvsem učinkovito sanacijsko obsaditev in
novo oblikovanje gozdnega roba. Prepreči se vsako nepotrebno zasipavanje in
odstranjevanje podrasti. Odstranjen, uničen ali kako drugače prizadet gozdni
rob in na novo ustvarjene preseke se v globini ene do dveh drevesnih višin
začnejo sanirati že v času gradnje in zasadijo z avtohtonimi vrstami, pri čemer
je treba poskrbeti tudi za ustrezno vertikalno zgradbo oziroma zastopanost vseh
slojev gozda. Sajenje mora potekati v spomladanskem ali jesenskem času. Na
območju gozdov se gradbišče omeji na širino avtocestnega telesa; gradbiščne
poti naj ne potekajo izven že utrjenih cest.
(5) Živalim se nenadzorovano prehajanje čez avtocesto
prepreči z varnostno žično ograjo višine 2,00 m.
(6) Za prehajanje dvoživk in malih živali se uredijo ploščati
prepust, kanalizirani del potoka Maceljčica in njegov levi pritok, skupaj s
suhim delom struge.
24. člen
(varovanje objektov in območij kulturne dediščine)
(1) V območju lokacijskega načrta ni zavarovanih in varovanih
območij in objektov kulturne dediščine.
(2) Investitor ureditev, predvidenih s to uredbo, mora na
območju ureditev, predvidenih s to uredbo, zagotoviti izvedbo predhodne
arheološke raziskave po metodi Skupine za arheologijo na avtocestah v Sloveniji
(v nadaljnjem besedilu: SAAS). Prav tako mora zagotoviti izvedbo intenzivnih
arheoloških pregledov po metodologiji SAAS povsod, kjer je z ekstenzivnim
arheološkim pregledom ugotovljena potreba po naknadnih ukrepih, in zagotoviti
izvedbo zaščitnih arheoloških izkopavanj potencialno ogroženih odkritih
arheoloških najdišč, vključno z vsemi poizkopavalnimi postopki. Območje se
pregleda in zemljišče sprosti pred začetkom gradnje. Zagotovi se stalen
arheološki nadzor.
(3) O začetku del investitor obvesti regionalni zavod,
pristojen za varstvo kulturne dediščine, deset dni prej.
25. člen
(varstvo pred hrupom)
(1) Na osnovi napovedi prometa za leto 2024 se izvedejo
ukrepi za varovanje objektov in območij pred prekomernim hrupom. Vozišče
avtoceste se izvede z absorpcijsko obrabno plastjo.
(2) Investitor mora ob gradnji avtoceste zagotoviti izvedbo
zaščitnih ukrepov pred hrupom v obsegu, ki se določi na osnovi napovedi prometa
za petletno obdobje po končani gradnji, nato pa jih fazno dograjevati skladno s
predpisi, ki urejajo področje varstva pred hrupom zaradi cestnega in
železniškega prometa, in skladno z monitoringom, ki je določen v teh predpisih,
pri čemer je investitor dolžan upoštevati predpise, ki urejajo področje prvih
meritev in obratovalni monitoring hrupa za vire hrupa ter pogoje za njihovo
izvajanje.
(3) V vplivnem območju avtoceste ni stanovanjskih objektov,
zato monitoring hrupa med gradnjo in obratovanjem ni potreben.
26. člen
(varstvo zraka)
V času gradnje je treba sipki material in nezaščitene
površine vlažiti. Preprečevati je treba raznos materiala z gradbišča. Pri
prevozu po javnih prometnih površinah je treba sipke tovore prekrivati.
27. člen
(varstvo pred požarom)
Požarna varnost obstoječih objektov se zaradi izvedbe
državnega lokacijskega načrta ne sme poslabšati.
28. člen
(odvzemi in deponije viškov materiala)
(1) Na celotnem odseku je predvideno okvirno 211.200 m3
viškov materiala. Odlaganje 152.500 m3 viškov materiala je
predvideno v gramoznici Lancova vas v Občini Videm pri Ptuju.
(2) 58.700 m3 viškov izkopanega materiala se
ponovno vgradi v nasipe avtoceste in deviacij.
VII. RUŠITVE IN DRUGE UREDITVE
29. člen
(rušitve in odkupi objektov)
(1) Gradnja avtoceste zahteva rušitev domačije Žetale 106,
2287 Žetale, s stanovanjskim objektom in tremi gospodarskimi objekti na parc.
št. *216, *217, *218, in 1616, k.o. Žetale.
(2) Nadomestitev navedenih nepremičnin se ob upoštevanju
zahtev njihovih lastnikov rešuje z odškodninami ali se poiščejo ustrezne
nadomestne nepremičnine skladno z zakonskimi predpisi in s pogoji,
opredeljenimi v občinskih prostorskih aktih.
VIII. ETAPNOST IZVEDBE
30. člen
(etape)
(1) Ureditve, ki jih določa državni lokacijski načrt, se
lahko izvedejo v naslednjih etapah:
-       
trasa avtoceste z ureditvijo obcestnega prostora ter vodne ureditve,
-       
prestavitve, razširitve in druge prilagoditve obstoječih
infrastrukturnih in drugih objektov in naprav, ki so potrebne za realizacijo
načrtovanih posegov,
-       
deviacija glavne ceste in poti,
-       
drugi ukrepi in ureditve in
-       
dograditev ustreznih okoljevarstvenih ukrepov skladno z rezultati
monitoringa.
(2) Etape gradnje avtoceste, spremljajočih objektov in
ureditev predstavljajo funkcionalno zaključene celote in se lahko gradijo
ločeno ali sočasno.
IX. OBVEZNOSTI INVESTITORJEV IN IZVAJALCEV
31. člen
(monitoring)
(1) Investitor mora zagotoviti celostni načrt monitoringa v
času obratovanja avtoceste za področja, ki jih določa Poročilo o vplivih na
okolje, ki ga je izdelalo podjetje Oikos, d.o.o., Domžale, pod št. projekta
451, julija 2005.
(2) Pri določitvi monitoringa se smiselno upoštevajo točke že
izvedenih meritev ničelnega stanja. V delih, kjer je to mogoče, je treba
monitoring prilagoditi in uskladiti z drugimi obstoječimi državnimi in
lokalnimi spremljanji stanj kakovosti okolja. Pri fizičnih meritvah stanja
sestavin okolja (površinske in podzemne vode, živalstvo) je treba zagotoviti
vsaj tolikšno število točk nadzora, da se pridobi utemeljena informacija o
stanju posamezne sestavine okolja. točke spremljanja stanja se zasnujejo tako,
da omogočajo kontinuirano pridobivanje podatkov. Monitoring se izvede skladno s
predpisi ter usmeritvami, določenimi v Poročilu o vplivih na okolje. Rezultati
monitoringa so javni. Investitor mora omogočiti dostop do podatkov.
(3) Dodatni ustrezni in zaščitni ukrepi, ki jih je investitor
dolžan izvesti na podlagi rezultatov monitoringa, so:
-       
dodatne tehnične in prostorske rešitve,
-       
dodatne zasaditve in vegetacijske zgostitve,
-       
sanacije poškodovanih območij, naprav ali drugih prostorskih sestavin,
-       
sprememba rabe prostora in
-       
drugi ustrezni ukrepi.
32. člen
(organizacija gradbišča)
Organizacija gradbišča je omejena na širino trase posega. Za
potrebe gradbišča se uporabljajo že obstoječe komunikacije in ureja čim manj
novih dovoznih poti. Obveznosti investitorja in izvajalca v času gradnje so
tudi:
-       
zagotovitev ustreznega odvijanja prometa motornih vozil in pešcev po
obstoječem omrežju cest in poti;
-       
pred začetkom del ustrezna ureditev vseh cest, ki bi jih morebitno
uporabljali za obvoz ali prevoz med gradnjo, po končani gradnji pa morebitna
sanacija poškodb;
-       
za ceste, ki se bodo uporabljale kot gradbiščne poti, se naredi posnetek
ničelnega stanja, nato pa se jih ustrezno uredi in protiprašno zaščiti, v
primeru poškodb pa le-te odpravi in vzpostavi takšno stanje, kot je bilo pred
začetkom gradnje;
-       
ustrezna zaščita infrastrukturnih objektov, naprav ter ostalih objektov,
po končani gradnji pa morebitna sanacija poškodb;
-       
v primeru nezgode zagotovitev takojšnjega ukrepanja za to usposobljenih
delavcev.
33. člen
(razmejitve in primopredaja)
(1) Investitor mora pripraviti ustrezne razmejitve in
izročiti potrebno dokumentacijo drugim upravljavcem ter poskrbeti za
primopredajo vseh odsekov cest in poti, vodnih ureditev, javne razsvetljave,
komunalnih vodov in drugih naprav, katerih skladno s predpisi, ki urejajo
področje javnih cest, ne bo prevzel v upravljanje.
(2) Po končani gradnji so upravljavci tiste infrastrukture,
ki ni avtocesta (deviacije glavne in lokalnih cest, komunalnih vodov, vodnih
ureditev), dolžni le-te prevzeti v upravljanje in vzdrževanje.
34. člen
(razmejitev financiranja prostorske ureditve)
Investitor avtoceste in vseh ostalih ureditev, povezanih z
izgradnjo in urejanjem, določenih s to uredbo, je Republika Slovenija, ki jo
kot izvajalec naročila za opravljanje nalog izgradnje in obnavljanja avtocest
zastopa Družba za avtoceste v Republiki Sloveniji, d.d.
35. člen
(dodatne obveznosti)
Obveznosti investitorja in izvajalca so tudi:
-       
zgraditi dostope do zemljišč in objektov, ki v državnem lokacijskem
načrtu niso opredeljeni, so pa utemeljeni in zahtevani v postopku zaslišanja
prizadetih strank,
-       
vzdrževati varovalne ograje ter vegetacijo ob avtocesti,
-       
vzdrževati vse vodne ureditve, zgrajene izključno za potrebe avtoceste,
-       
reševati odkupe zemljišč v sodelovanju z vsemi prizadetimi,
-       
vzdrževati celoten obcestni prostor in
-       
izvesti vse potrebne ureditve (nadvoz, deviacije cest, odvodnjavanje,
prestavitve komunalne in energetske infrastrukture) v območju mednarodnega
mejnega prehoda Gruškovje, ki so potrebne zaradi gradnje avtoceste.
X. ODSTOPANJA
36. člen
(dovoljena odstopanja)
(1) Pri uresničitvi državnega lokacijskega načrta so dopustna
odstopanja od tehničnih rešitev, določenih s to uredbo, če se pri nadaljnjem
podrobnejšem proučevanju prometnih, geoloških, hidroloških, geomehanskih in
drugih razmer poiščejo tehnične rešitve, ki so primernejše z oblikovalskega,
prometno-tehničnega ali okoljevarstvenega vidika, pri tem pa se ne smejo poslabšati
prostorske in okoljske razmere. Kot dopustna odstopanja se upoštevajo tudi
postavitve objektov vključno s potrebno komunalno infrastrukturo, za nadzor
prehajanja meje med Republiko Slovenijo in Republiko Hrvaško.
(2) Odstopanja od tehničnih rešitev iz prejšnjega odstavka ne
smejo biti v nasprotju z javnimi interesi, z njimi morajo soglašati organi in
organizacije, v delovno področje katerih sodijo ta odstopanja.
(3) V projektih za pridobitev gradbenega dovoljenja morajo
biti vse stacionaže objektov in naprav natančno določene. Dopustna so
odstopanja od stacionaž, navedenih v tej uredbi, ki so posledica natančnejše
stopnje obdelave projektov. Večja odstopanja so dopustna skladno z določbami
prvega in drugega odstavka tega člena.
(4) Potek trase avtoceste med Republiko Slovenijo in
Republiko Hrvaško je usklajen in definiran dne 29. 10. 2004 s strani
predstavnika Ministrstva za promet Republike Slovenije in Ministrstva mora,
turizma, prometa i razvitka Republike Hrvaške na osnovi elaborata
"Projektno-tehnični elaborat uskladitve poteka trase odseka avtoceste
Ptuj–Gruškovje v sklopu AC Maribor–Zagreb, na območju MMP
Gruškovje–Macelj", izdelanega novembra 2004. Gradnja trase avtoceste in
vseh ureditev na območju med katastrsko občino Žetale v Republiki Sloveniji in
katastrsko občino Jesenje in Džurmanec v Republiki Hrvaški se šteje med
dopustna odstopanja.
37. člen
(gradnja enostavnih objektov)
V območju državnega lokacijskega načrta se skladno s
predpisi, ki urejajo področje graditve objektov, dovoli postavitev naslednjih
pomožnih infrastrukturnih objektov:
-       
pomožni cestni objekti,
-       
pomožni energetski objekti,
-       
pomožni telekomunikacijski objekti in
-       
pomožni komunalni objekti.
38. člen
(cestninjenje)
Ureditveno območje po tej uredbi vključuje tudi možnost
postavitve naprav in ureditev za elektronski sistem cestninjenja v prostem
prometnem toku, če se vzpostavitev takega sistema določi s predpisi, ki urejajo
sistem cestninjenja. Postavitev teh naprav in ureditev se šteje med dopustna
odstopanja v območju urejanja, ki so v javnem interesu.
XI. NADZOR
39. člen
(nadzor)
Nadzor nad izvajanjem te uredbe opravlja Ministrstvo za
okolje in prostor, Inšpektorat Republike Slovenije za okolje in prostor.
XII. PREHODNA IN KONČNA DOLOČBA
40. člen
(občinski prostorski akti)
Z dnem uveljavitve te uredbe se za ureditveno območje
državnega lokacijskega načrta iz 3. člena te uredbe šteje, da so spremenjeni in
dopolnjeni naslednji občinski prostorski akti:
-       
Odlok o spremembah in dopolnitvah prostorskih sestavin dolgoročnega in
srednjeročnega družbenega plana za območje Občine Žetale (Uradni list RS, št.
86/04),
-       
Dolgoročni plan Občine Ptuj za obdobje 1986–2000 za območje Občine
Majšperk, dopolnjen v letu 1996 (Uradni vestnik občin Ormož in Ptuj, št. 11/86,
20/88, 2/90, 12/93, 16/94 in 20/97) in Srednjeročni družbeni plan Občine Ptuj
za obdobje 1986–1990 za območje Občine Majšperk, dopolnjen v letu 1996 (Uradni
vestnik občin Ormož in Ptuj, št. 25/86, 28/86, 2/90, 12/87, 28/90, 32/90,
25/91, 12/93, 16/94 in 20/97),
-       
Odlok o sprejemu prostorskih ureditvenih pogojev za območje Občine Ptuj
izven mesta Ptuj (Uradni vestnik občin Ormož in Ptuj, št. 20/92, 22/93 in 26/94
in Uradni list RS, št. 52/97) za območje Občine Majšperk.
41. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Šifra: 00719-43/2006/6
Ljubljana, dne 29. junija 2006
EVA 2005-2511-0074
Vlada Republike Slovenije
Janez Janša l.r.
Predsednik