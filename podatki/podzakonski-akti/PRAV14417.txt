I. SPLOŠNE DOLOČBE
1. člen
(vsebina)
Ta pravilnik ureja pogoje za minimalno kakovost, razvrščanje
in označevanje, ki jih mora pivo izpolnjevati v prometu.
2. člen
(postopek informiranja in klavzula)
(1) Ta pravilnik se izda ob upoštevanju postopka informiranja
v skladu z Direktivo (EU) 2015/1535 Evropskega parlamenta in Sveta z dne
9. septembra 2015 o določitvi postopka za zbiranje informacij na področju
tehničnih predpisov in pravil za storitve informacijske družbe (UL L
št. 241 z dne 17. 9. 2015, str. 1).
(2) Določbe tega pravilnika se ne uporabljajo za
proizvode, ki se v skladu z nacionalno zakonodajo, ki zagotavlja enakovredno
raven varovanja javnega interesa, kot je določena v zakonodaji Republike
Slovenije, zakonito
-       
proizvajajo oziroma tržijo v drugih državah članicah Evropske unije in
Turčiji ali
-       
proizvajajo v državah Evropskega združenja za prosto trgovino (EFTA), ki
so hkrati podpisnice Sporazuma o Evropskem gospodarskem prostoru.
(3) Ta pravilnik se izvaja v skladu z Uredbo (EU)
2019/515 Evropskega parlamenta in Sveta z dne 19. marca 2019 o vzajemnem
priznavanju blaga, ki se zakonito trži v drugi državi članici, in o
razveljavitvi Uredbe (ES) št. 764/2008 (UL L št. 91 z dne 29. 3.
2019, str. 1).
3. člen
(pomen izrazov)
Izrazi, uporabljeni v tem pravilniku, pomenijo:
1.     
pivo je fermentirana alkoholna pijača, pri kateri etanol ter vsaj del
ogljikovega dioksida nastaneta med fermentacijo sestavin iz 4. člena tega
pravilnika in je izdelana po tehnološkem postopku varjenja, ki mu sledi
fermentacija. Del prisotnega etanola je lahko sekundarnega izvora (npr. kot
nosilec aditivov, arom, ekstraktov);
2.     
ekstrakt v osnovni sladici je vsebnost topnih snovi v sladici pred
fermentacijo, ki se izrazi v % (m/m);
3.     
vsebnost alkohola v volumskih odstotkih (vol. %) je vsebnost etanola pri
20 °C, izražena v volumskih odstotkih.
II. PIVO V PROMETU
4. člen
(surovine)
Surovine za proizvodnjo piva so:
-       
voda, ki mora za pripravo tehnološke vode ustrezati pogojem, ki jih
določa pravilnik, ki ureja pitno vodo;
-       
ječmenov slad ali druga slajena ali neslajena žita ali izdelki iz žit in
žitom podobnih surovin, poljščin ter drugih surovin na osnovi škroba in
sladkorjev;
-       
hmelj in proizvodi iz hmelja, skladni s pravilnikom, ki ureja
certificiranje pridelka hmelja in hmeljnih proizvodov;
-       
mikrobne kulture, pri čemer se za fermentacijo piva uporabljajo kulture
pivovarskih kvasovk ali drugih mikroorganizmov oziroma mikrobnih združb;
-       
druge surovine.
5. člen
(razvrščanje piva)
Pivo se razvršča glede na:
-       
vsebnost ekstrakta v osnovni sladici;
-       
vsebnost alkohola;
-       
barvo;
-       
tehnološko obdelavo.
6. člen
(označevanje piva)
(1) Pivo mora biti označeno v skladu z Uredbo (EU)
št. 1169/2011 Evropskega parlamenta in Sveta z dne 25. oktobra 2011 o
zagotavljanju informacij o živilih potrošnikom, spremembah uredb (ES)
št. 1924/2006 in (ES) št. 1925/2006 Evropskega parlamenta in Sveta
ter razveljavitvi Direktive Komisije 87/250/EGS, Direktive Sveta 90/496/EGS,
Direktive Komisije 1999/10/ES, Direktive 2000/13/ES Evropskega parlamenta in
Sveta, direktiv Komisije 2002/67/ES in 2008/5/ES in Uredbe Komisije (ES)
št. 608/2004 (UL L št. 304 z dne 22. 11. 2011, str. 18), zadnjič
spremenjeno z Uredbo (EU) 2015/2283 Evropskega parlamenta in Sveta z dne
25. novembra 2015 o novih živilih, spremembi Uredbe (EU)
št. 1169/2011 Evropskega parlamenta in Sveta in razveljavitvi Uredbe (ES)
št. 258/97 Evropskega parlamenta in Sveta ter Uredbe Komisije (ES)
št. 1852/2001 (UL L št. 327 z dne 11. 12. 2015, str. 1), in v
skladu s tem pravilnikom.
(2) Glede na vrednost ekstrakta v osnovni sladici se
pivo označi kot:
-       
pivo, če vsebuje do vključno 13,5 % (m/m) ekstrakta v osnovni sladici;
-       
specialno pivo, če vsebuje več kot 13,5 % do vključno 16 % (m/m)
ekstrakta v osnovni sladici;
-       
močno pivo, če vsebuje več kot 16 % (m/m) ekstrakta v osnovni sladici.
(3) Glede na nižjo vsebnost alkohola se pivo označi kot:
-       
lahko pivo, če vsebuje največ 3,5 % vol alkohola;
-       
brezalkoholno pivo, če vsebuje največ 0,5 % vol alkohola.
(4) Glede na barvo se pivo označi kot:
-       
svetlo pivo, če je intenziteta barve do vključno 30 EBC enot;
-       
temno pivo, če je intenziteta barve nad 30 EBC enot.
(5) Kot motno pivo se označi pivo, če je motnost
posledica posebnih tehnoloških postopkov.
(6) Kot zorjeno pivo se lahko označi pivo, ki je
odležalo najmanj 6 mesecev.
(7) Kot nefiltrirano pivo se označi pivo, ki ni bilo
filtrirano.
(8) Kot nepasterizirano pivo se označi pivo, ki ni bilo
pasterizirano.
(9) Kot pšenično pivo se označi pivo, ki je izdelano iz
najmanj 30 % (m/m) pšeničnega slada. Če je pivo proizvedeno iz drugih žit ali
izdelkov iz žit in žitom podobnih surovin, se v imenu izdelka navede ime
uporabljene surovine, če ta predstavlja najmanj 30 % osnovne surovine (npr.
ajdovo pivo).
(10) Kot pivo z nižjo vsebnostjo CO2 ali drugih plinov
se lahko označi pivo, ki vsebuje manj kot 3 g/l CO2 ali drugih plinov.
(11) Kot pivo brez hmelja se označi pivo, ki se mu hmelj
in proizvodi iz hmelja ne dodajo.
(12) Označijo se lahko tudi druge lastnosti piva
(npr. zorjeno v sodu, pivo zgornjega vrenja).
7. člen
(minimalna kakovost)
Pivo, ki je v prometu, mora izpolnjevati naslednje pogoje
glede minimalne kakovosti:
-       
da je bistro in brez usedlin, razen motnega in nefiltriranega piva;
-       
za gaziranje se običajno uporablja CO2, lahko pa se uporabljajo tudi
drugi plini (npr. dušik ali drug inerten plin);
-       
senzorične lastnosti piva morajo ustrezati opredelitvi v proizvodni
specifikaciji izdelka.
8. člen
(skladiščenje)
Pivo se mora po proizvodnji in v prometu skladiščiti skladno
z navodili proizvajalca.
III. PREHODNI IN KONČNI DOLOČBI
9. člen
(prehodna določba)
(1) Pivo, ki se daje v promet, mora izpolnjevati zahteve
in biti označeno v skladu z določbami tega pravilnika najpozneje v dveh letih
od uveljavitve tega pravilnika.
(2) Ne glede na določbo prejšnjega odstavka je lahko
pivo, proizvedeno in označeno v skladu s Pravilnikom o kakovosti piva (Uradni
list RS, št. 3/03 in 45/08 – ZKme-1) pred rokom iz prejšnjega odstavka, v
prometu do porabe zalog.
10. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o kakovosti piva (Uradni list RS, št. 3/03 in 45/08 – ZKme-1), uporablja
pa se še dve leti od uveljavitve tega pravilnika.
11. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-635/2021
Ljubljana, dne 9. novembra 2022
EVA 2021-2330-0106
Irena Šinko
ministrica 
za kmetijstvo, gozdarstvo in prehrano