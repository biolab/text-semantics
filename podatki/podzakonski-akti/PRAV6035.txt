I. SPLOŠNA DOLOČBA
1. člen
(splošna določba)
(1) Ta pravilnik določa dele narave, ki so
zaradi svojih lastnosti spoznani za naravne vrednote, jih razvrsti na naravne
vrednote državnega in naravne vrednote lokalnega pomena ter ureja podrobnejše
varstvene in razvojne usmeritve in druga obvezna pravila ravnanja za njihovo
varstvo.
(2) Ta pravilnik določa za naravne vrednote
dele narave, ki imajo lastnosti jame v skladu z zakonom, ki določa varstvo
podzemnih jam (v nadaljnjem besedili: jama), in jih razvršča glede režima
vstopa na odprte jame s prostim ali nadzorovanim vstopom ali zaprte jame.
(3) Ta pravilnik ne določa podrobnejših
varstvenih in razvojnih usmeritev ter drugih obveznih pravil ravnanja za varstvo
mineralov in fosilov.
II. DOLOČITEV IN RAZVRSTITEV NARAVNIH VREDNOT
2. člen
(določitev naravnih vrednot)
(1) Del narave se določi za naravno
vrednoto na osnovi strokovnih meril vrednotenja s primerjanjem njegovih lastnosti
z lastnostmi drugih delov narave, ki so glede na značilnosti naravnih pojavov
in naravnih oblik med seboj primerljivi.
(2) Naravne vrednote so določene v prilogi
1, ki je sestavni del tega pravilnika, z navedbo naslednjih podatkov:
1.    
identifikacijska številka,
2.    
ime naravne vrednote,
3.    
razvrstitev na naravno vrednoto državnega ali lokalnega pomena,
4.    
kratka oznaka naravne vrednote,
5.    
opredelitev zvrsti naravnih vrednot in
6.    
geografska opredelitev lokacije naravne vrednote z Gauss-Kruegerjevimi
koordinatami.
(3) Jame so določene v prilogi 1 tega pravilnika,
z navedbo naslednjih podatkov:
1.    
identifikacijska številka,
2.    
ime jame,
3.    
pomen,
4.    
kratka oznaka jame – naravne vrednote,
5.    
zvrst,
6.    
geografska opredelitev lokacije jame (vhoda v jamo) in
7.    
opredelitev režima vstopa.
(4) Pri naravnih vrednotah, za katere se zaradi
njihove občutljivosti upravičeno domneva, da bi objava natančne kratke oznake
in točne lokacije lahko povzročila neustrezno rabo ali povečano ogledovanje in
obiskovanje, ki bi lahko ogrozilo naravno vrednoto, so Gauss-Kruegerjeve
koordinate v prilogi 1 tega pravilnika zaokrožene na 5 km, kratka oznaka pa je posplošena.
(5) Pri naravnih vrednotah iz prejšnjega
odstavka se identifikacijski številki doda posebna oznaka.
(6) Pri naravnih vrednotah, katerih
površina je večja od 1 km2, in naravnih vrednotah linijskega značaja, ki so
daljše od 1 km, se identifikacijski številki doda posebna oznaka.
3. člen
(opredelitev naravnih vrednot po zvrsteh)
(1) Naravne vrednote se opredelijo z eno
ali več zvrstmi glede na eno ali več lastnosti, ki opredeljujejo del narave za
naravno vrednoto in so pogojene z značilnostmi naravnih pojavov in naravnih
oblik.
(2) Zvrsti naravnih vrednot so: površinska
geomorfološka, podzemeljska geomorfološka, geološka, hidrološka, botanična,
zoološka, ekosistemska, drevesna, oblikovana naravna vrednota in krajinska
vrednota ter mineral in fosil.
(3) Naravna vrednota se opredeli z
zvrstjo iz prejšnjega odstavka tudi, če ima le njen del lastnosti iz prvega
odstavka tega člena.
(4) Pri naravnih vrednotah iz petega
odstavka prejšnjega člena je v prilogi 1 tega pravilnika najprej podana zvrst,
ki opredeljuje celotno naravno vrednoto, v oklepaju pa sledijo morebitne
zvrsti, ki opredeljujejo njene dele.
4. člen
(kartografska opredelitev naravnih
vrednot)
(1) Meje naravnih vrednot iz priloge 1 tega
pravilnika so določene v merilu 1:5000 v digitalni obliki kot sloj geografskega
informacijskega sistema. 
(2) Digitalni sloj geografskega
informacijskega sistema se izdela v dveh variantah, pri čemer prva varianta ni
dostopna javnosti, druga varianta pa je dostopna javnosti. 
(3) Prva varianta digitalnega sloja
geografskega informacijskega sistema vsebuje podatke o natančnih legah naravnih
vrednot iz priloge 1 tega pravilnika, vključno s podatki o natančnih legah
naravnih vrednot iz tretjega odstavka 2. člena tega pravilnika. 
(4) Ne glede na drugi odstavek tega člena
lahko nosilec urejanja prostora za potrebe priprave prostorskih aktov oziroma
umeščanja objektov v prostor pridobi prvo varianto digitalnega sloja
geografskega informacijskega sistema, vključno s podatki o natančnih legah
naravnih vrednot iz tretjega odstavka 2. člena tega pravilnika. S temi podatki
mora nosilec urejanja prostora ravnati na način, ki zagotavlja, da ti podatki
niso dostopni javnosti. Podatki o natančnih legah naravnih vrednot iz tretjega
odstavka 2. člena tega pravilnika se pošljejo nosilcu urejanja prostora s
pisnim opozorilom glede omejitve njihove dostopnosti javnosti. 
(5) Druga varianta digitalnega sloja
geografskega informacijskega sistema se izdela tako, da so lege naravnih
vrednot iz tretjega odstavka 2. člena tega pravilnika prikazane s koordinatami,
ki so zaokrožene na pet km. 
(6) V primeru iz tretjega odstavka
prejšnjega člena se geografska opredelitev lege dela naravne vrednote izvede v
naravovarstvenih smernicah. 
(7) Če je mejo naravnih vrednot treba
opredeliti po mejah parcel iz zemljiškega katastra, se pri določitvi take meje
v naravno vrednoto vključi tudi parcela, prek katere poteka geografska meja
naravne vrednote, če je večina parcele ali njen centroid znotraj naravne
vrednote. 
(8) Podatke o naravnih vrednotah iz priloge
1 tega pravilnika hrani ministrstvo, pristojno za ohranjanje narave (v
nadaljnjem besedilu: ministrstvo), kot digitalni zapis v registru naravnih
vrednot. Podatki iz registra naravnih vrednot so dostopni javnosti na spletni
strani ministrstva v drugi varianti digitalnega sloja geografskega
informacijskega sistema.
5. člen
(določitev mineralov in fosilov)
Minerali in fosili so določeni v prilogi 2,
ki je sestavni del tega pravilnika, z navedbo naslednjih podatkov:
1.    
zaporedna številka,
2.    
vrsta ali tip minerala oziroma fosila in
3.    
opis minerala oziroma fosila.
III. PRAVILA RAVNANJA ZA VARSTVO NARAVNIH VREDNOT
6. člen
(varstvene usmeritve in naravovarstvena
soglasja)
(1) Varstvene usmeritve za varstvo naravnih
vrednot oziroma območje vpliva na naravne vrednote so določene v predpisu, ki
ureja zvrsti naravnih vrednot.
(2) Podrobnejše varstvene usmeritve za
varstvo naravnih vrednot oziroma območja vpliva na naravne vrednote so
varstvene usmeritve za zvrst ali zvrsti naravnih vrednot, med katere je naravna
vrednota uvrščena v skladu s 3. členom tega pravilnika. Določene so v prilogi
4, ki je sestavni del tega pravilnika.
(3) Za izvajanje posegov v naravo na
naravnih vrednotah je treba pridobiti naravovarstvene pogoje in naravovarstveno
soglasje, skladno s predpisi s področja graditve objektov in ohranjanja narave.
(4) Ne glede na določbo prejšnjega odstavka
v poselitvenih območjih naselij na naravnih vrednotah, ki so večje od 1 km2, ni
treba pridobiti naravovarstvenih pogojev in naravovarstvenega soglasja.
(5) Naravovarstveno soglasje je treba
pridobiti tudi za enostavne objekte, če se ti izvajajo na naravnih vrednotah iz
drugega odstavka 9. člena tega pravilnika.
7. člen
(načini določitve usmeritev v naravovarstvenih
smernicah)
(1) Za posamezno naravno vrednoto oziroma
območje vpliva na naravno vrednoto se na podlagi varstvenih usmeritev iz tega
pravilnika ter ob upoštevanju lokacije skupaj z dejansko oziroma pričakovano
ogroženostjo naravne vrednote določijo v naravovarstvenih smernicah usmeritve,
izhodišča in pogoji (v nadaljnjem besedilu: usmeritve) za tak način izvajanja
dejavnosti in posegov, ki zagotavlja ohranitev lastnosti naravne vrednote.
(2) Če je naravna vrednota v celoti
opredeljena z več zvrstmi, se usmeritve določijo na način iz prejšnjega odstavka,
glede na zvrsti naravnih vrednot, s katerimi je naravna vrednota opredeljena.
(3) Če je naravna vrednota opredeljena z
več zvrstmi, pri čemer se ena zvrst nanaša na celoto, druge pa na njene dele,
se usmeritve določijo na način iz prvega odstavka tega člena ter tako, da se za
celotno naravno vrednoto določijo usmeritve za zvrst, kateri pripada naravna
vrednota v celoti, za dele naravne vrednote, ki izkazujejo lastnosti drugih
zvrsti, pa usmeritve za te zvrsti.
(4) Če je naravna vrednota iz prejšnjega
odstavka površinsko večja od 1 km2oziroma linijsko daljša od 1 km, se usmeritve določijo na način iz prvega odstavka tega člena ter tako, da se za celotno naravno
vrednoto upoštevajo samo usmeritve iz predpisa, ki določa zvrsti naravnih
vrednot. Za geografsko določene dele naravne vrednote, ki so značilni oziroma
prevladujoči za zvrst, kateri ta naravna vrednota v celoti pripada, se
upoštevajo tudi podrobnejše varstvene usmeritve iz tega pravilnika.
8. člen
(razvojne usmeritve)
(1) Razvojne usmeritve so določene v
predpisu, ki določa zvrsti naravnih vrednot.
(2) Podrobnejše razvojne usmeritve so
določene v prilogi 4 tega pravilnika na način varstvenih usmeritev v delu, ki
se nanaša na posege in dejavnosti človeka, ki zadevajo prednostno rabo naravnih
vrednot, kot je doživljanje narave, izobraževanje, vzgoja,
znanstveno-raziskovalno delo in naravi prijazna rekreacija.
9. člen
(omejitev ogledovanja in obiskovanja
naravnih vrednot)
(1) Ogledovanje in obiskovanje naravnih
vrednot oziroma njihovih delov, za katere se zaradi njihove občutljivosti upravičeno
domneva, da bi prisotnost ljudi nanje vplivala negativno, se lahko omeji ali
izjemoma prepove z odločbo ministra, pristojnega za ohranjanje narave, na
podlagi strokovnega predloga organizacije, pristojne za ohranjanje narave.
(2) Naravne vrednote iz prejšnjega odstavka
so zlasti: majhna rastišča rastlin ogroženih vrst, nahajališča živali ogroženih
vrst, nahajališča redkih fosilov ali mineralov ter geološke ali geomorfološke
naravne vrednote, ki so občutljive na fizične vplive.
(3) Naravne vrednote, na katerih se
ogledovanje in obiskovanje omeji, se za namene ogledovanja in obiskovanja
predhodno uredi in opremi, zlasti tako, da se jih opremi z oznakami z
napotili glede priporočenega ravnanja ob ogledovanju ali obisku ali se zagotovi
fizična zaščita.
(4) Naravne vrednote, na katerih se
ogledovanje in obiskovanje prepove, se ustrezno fizično zaščiti.
(5) Na podlagi pravnomočne odločbe iz
prvega odstavka tega člena se izvedejo ukrepi iz prejšnjih dveh odstavkov po
predhodnem dogovoru z lastniki zemljišč, na katerih se te naravne vrednote
nahajajo, s sklenitvijo pogodbe o varstvu ali skrbništvu naravne vrednote v
skladu z zakonom, ki ureja ohranjanje narave.
(6) Varstvene usmeritve za ogledovanje ali
obiskovanje takih naravnih vrednot so določene v prilogi 4, ki je sestavni del
tega pravilnika.
10. člen
(označevanje naravnih vrednot)
Naravno vrednoto se lahko označi v naravi
na način, določen s predpisom, ki ureja označevanje zavarovanih območij
naravnih vrednot.

Priloga
1: Seznam naravnih vrednot in njihova razvrstitev na vrednote državnega in
lokalnega pomena; Seznam naravnih vrednot – delov narave, ki imajo lastnosti
jame v skladu z zakonom, ki določa varstvo podzemnih jam, in njihova
razvrstitev glede režima vstopa na odprte jame s prostim ali nadzorovanim
vstopom ali zaprte jame
Priloga
2: Minerali in fosili
Priloga 3: (črtana)
Priloga
4: Podrobnejše varstvene in razvojne usmeritve

Pravilnik o določitvi in varstvu naravnih vrednot
(Uradni list RS, št. 111/04)
vsebuje naslednje prehodne in končne določbe:
»IV. PREHODNE IN KONČNE DOLOČBE
11. člen
Za poselitveno območje iz četrtega odstavka
6. člena te uredbe se do sprejema prostorskih aktov v skladu s predpisi, s
področja urejanja prostora, štejejo ureditvena območja naselij in druge
poselitvene površine zunaj ureditvenih območij naselij iz prostorskih sestavin
dolgoročnih in srednjeročnih družbenih planov občin, veljavnih na dan
uveljavitve tega pravilnika.
12. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o določitvi in varstvu naravnih vrednot (Uradni list RS, št. 70/06) vsebuje naslednjo končno določbo:
»8. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o določitvi
in varstvu naravnih vrednot (Uradni list RS, št. 58/09) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o določitvi
in varstvu naravnih vrednot (Uradni list RS, št. 93/10) vsebuje naslednjo končno določbo:
»4. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvi Pravilnika
o določitvi in varstvu naravnih vrednot (Uradni list RS, št. 23/15)
vsebuje naslednjo prehodno in končno določbo:
»PREHODNA IN KONČNA DOLOČBA
4. člen
Naravne vrednote se v skladu s spremenjeno
prilogo 1 in spremenjeno prilogo 2 pravilnika razvrstijo v registru naravnih
vrednot po abecednem vrstnem redu imen naravnih vrednot v enem mesecu od
uveljavitve tega pravilnika.
5. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o določitvi in varstvu naravnih vrednot (Uradni list RS, št. 7/19)
vsebuje naslednjo prehodno in končno določbo:
»PREHODNA IN KONČNA DOLOČBA
2. člen
Naravne vrednote se v skladu s spremenjeno
prilogo 1 pravilnika razvrstijo v registru naravnih vrednot po abecednem
vrstnem redu imen naravnih vrednot v enem mesecu od uveljavitve tega
pravilnika. 
3. člen
Ta pravilnik začne veljati petnajsti dan po
objavi v Uradnem listu Republike Slovenije.«.