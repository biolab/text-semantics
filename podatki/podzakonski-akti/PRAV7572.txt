1. člen
(vsebina pravilnika)
Ta pravilnik določa ustrezne ukrepe, s katerimi se doseže
namen informativnega dvojnega in dvojnega označevanja cen blaga in storitev v
tolarjih in evrih za podjetja, katerim bi informativno dvojno in dvojno
označevanje cen, kot to določa Zakon o dvojnem označevanju cen blaga in
storitev v tolarjih in evrih (Uradni list RS, št. 101/05), zaradi vrste in
načina ponujanja blaga ali storitev, predstavljalo nesprejemljivo tehnično ali
gospodarsko obremenitev.
2. člen
(mejne prodajalne)
Mejne prodajalne za kontrolnimi organi na ožjih območjih
mednarodnih mejnih prehodov lahko, v času do dneva uvedbe evra kot denarne
enote Republike Slovenije, informativno dvojno in dvojno označujejo cene tako,
da na vidnem mestu objavijo obračunsko tabelo z najmanj 30 tipičnimi zneski.
3. člen
(označevanje cestnine)
(1) Na cestninskih postajah mora biti cestnina za posamezne
cestninske razrede označena v tolarjih in evrih. Cestnina v evrih se v obdobju
informativnega dvojnega označevanja cen preračuna po centralnem paritetnem
tečaju, v obdobju dvojnega označevanja cen pa po tečaju zamenjave. 
(2) Na računu za plačilo cestnine v vodilni valuti se
cestnina izkaže samo v tej valuti. Na računu za plačilo cestnine v tuji valuti
pa se cestnina izkaže v vodilni in v tuji valuti. Cestnina v tuji valuti se
preračuna po tečaju, kot ga določa cenik, ki ureja plačevanje uporabe
cestninskih cest v tuji valuti in je izdan na podlagi uredbe, ki ureja
cestninske ceste in cestnine za uporabo cestninskih cest. 
(3) V primeru plačila cestnine v več tujih valutah ali deloma
v vodilni in deloma v tuji valuti se lahko na računu za plačilo cestnine znesek
cestnine navede samo v vodilni valuti.
4. člen
(letalski prevozi potnikov v mednarodnem potniškem prometu)
Pri opravljanju dejavnosti letalskega prevoza potnikov v
mednarodnem potniškem prometu, lahko podjetja, v času informativnega dvojnega
in dvojnega označevanja cen, dosežejo namen informativnega dvojnega in dvojnega
označevanja cen tako, da na vidnem mestu objavijo obračunsko tabelo z najmanj 5
tipičnimi zneski.
5. člen
(železniški promet)
V železniškem prometu, pri ročno izdanih vozovnicah na
postajah ter na vlakih v notranjem in mednarodnem prometu, ni potrebno
pripisati končnega zneska v drugi valuti.
6. člen
(avtobusni promet in avto-taksi)
V javnem linijskem prevozu potnikov v notranjem in
mednarodnem cestnem prometu ter pri avto-taksi prevozih na računu ni potrebno
pripisati končnega zneska v drugi valuti.
7. člen
(izstavitev računa pri plačilu v tuji valuti)
(1) Do dneva uvedbe evra kot denarne enote Republike
Slovenije se na računu za plačilo v tuji valuti končni znesek navede v vodilni
in tuji valuti. 
(2) Znesek za plačilo v tuji valuti se lahko iz tolarjev
preračuna v evre po tečaju, na podlagi katerega je plačilo izvršeno.
8. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-24/2005-149
Ljubljana, dne 21. februarja 2006
EVA 2006-2111-0066
mag. Andrej Vizjak l.r. 
Minister 
za gospodarstvo