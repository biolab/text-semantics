I. SPLOŠNE DOLOČBE
1. člen
(vsebina in namen)
(1) S tem aktom se določa obvezna vsebina sistemskih
obratovalnih navodil za distribucijski sistem toplote (v nadaljnjem besedilu:
distribucijski sistem) ter pravila in načela, v skladu s katerimi mora
distributer toplote, ki dejavnost distribucije toplote opravlja kot gospodarsko
javno službo (v nadaljnjem besedilu: distributer toplote), pripraviti sistemska
obratovalna navodila (v nadaljnjem besedilu: SON).
(2) Namen tega akta je zagotoviti, da bodo SON
oblikovana pregledno, objektivno in nediskriminatorno za vse uporabnike distribucijskega
sistema (v nadaljnjem besedilu: uporabnik sistema), ob upoštevanju ciljev, da
SON prispevajo k učinkovitemu, zanesljivemu in varnemu delovanju
distribucijskega sistema v skladu z veljavno zakonodajo, predpisi in tehničnimi
normativi ter pravili stroke.
2. člen
(pomen izrazov)
Izrazi, uporabljeni v tem aktu, imajo enak pomen kot izrazi, opredeljeni
v 4. in 283. členu Energetskega zakona (Uradni list RS, št. 17/14; v nadaljnjem
besedilu: EZ-1), poleg tega pa imajo posamezni izrazi še naslednji pomen:
1.     
hišna postaja: je del toplotne postaje, namenjena prenosu toplote od
priključne postaje na interne toplotne naprave odjemalca. Hišna postaja je lahko
direktne ali indirektne izvedbe. Indirektna hišna postaja je hišna postaja, pri
kateri je ogrevni medij distribucijskega sistema na primarni strani ločen s
prenosnikom toplote od ogrevnega medija na sekundarni strani; direktna hišna
postaja je hišna postaja, pri kateri interne toplotne naprave odjemalca in
distribucijski sistem niso ločeni s prenosnikom toplote;
2.     
interne toplotne naprave: so naprave, ki omogočajo izrabo toplote
ogrevnega medija in zagotavljajo ustrezne bivalne in delovne razmere v stavbi.
Priključene so na hišno postajo in se uporabljajo za različne vrste ogrevanja
(radiatorsko, konvektorsko in talno ogrevanje, toplozračno ogrevanje in
prezračevanje, klimatizacijo prostorov, pripravo tople sanitarne vode in drugo)
ter tehnološke in druge namene;
3.     
merilna naprava je:
- 
merilnik toplote na odjemnem oziroma prevzemnem mestu, ki meri
dobavljeno toploto neposredno in na katerem se odčita količina predane oziroma
prevzete toplote, ki je podlaga za obračunavanje dobavljene toplote;
- 
pretočni merilnik za merjenje količine pare z merilno zaslonko in
korektorjem tlaka in temperature, ki meri porabo toplote posredno z merjenjem
porabe količine pare, preračunane na pogodbene parametre, ki je podlaga za
obračunavanje dobavljene toplote;
- 
pretočno merilo za količino pare z merilno zaslonko, ki meri porabo
toplote posredno z merjenjem porabe količine pare, ki je podlaga za
obračunavanje dobavljene toplote;
4.     
merilno mesto: je mesto, kjer je nameščena merilna naprava;
5.     
obračunska moč: je zakupljena in nastavljena moč na toplotni postaji
odjemalca, ki je lahko enaka ali manjša od priključne moči toplotne postaje,
določene s projektno dokumentacijo strojnih instalacij in strojne opreme
internih toplotnih naprav. Obračunska moč se potrdi z zapisnikom ob nastavitvi
v toplotni postaji s strani pooblaščene osebe distributerja toplote;
6.     
odjemalec: je vsaka fizična ali pravna oseba, ki od distributerja toplote
kupuje toplo vodo, vročo vodo, paro ali hlad. Odjemalec je lahko tudi skupina
fizičnih ali pravnih oseb, ki so priključene na skupno odjemno mesto;
7.     
ogrevni medij: je medij v distribucijskem sistemu, s katerim se prenaša
toplota;
8.     
prevzemno mesto: je mesto, na katerem distributer toplote prevzema
toploto od proizvajalca toplote;
9.     
priključitev: je izvedba fizične povezave priključka na obstoječi
distribucijski sistem;
10.  
priključna moč: je nazivna moč internih toplotnih naprav odjemalca,
določena s projektno dokumentacijo;
11.  
priključna postaja: je del toplotne postaje, kjer odjemalec prevzame
pogodbeno količino toplote. Na eno priključno postajo je lahko priključenih več
hišnih postaj;
12.  
proizvajalec toplote: je pravna ali fizična oseba, ki proizvaja toploto
in jo dobavlja distributerju toplote;
13.  
razdelilnik stroškov dobavljene toplote: je preglednica deležev celotnih
stroškov za toploto, ki omogoča porazdelitev stroškov toplote, ki je bila
dobavljena preko skupne merilne naprave v skupni priključni postaji za več
odjemalcev (uporabnikov posameznih delov stavbe) v obračunskem obdobju;
14.  
sanitarna topla voda: je hladna voda iz vodovodnega omrežja, ki je
prevzela toploto od ogrevnega medija v prenosniku (izmenjevalniku) toplote;
15.  
skupno odjemno mesto: pomeni točko v toplotni postaji, v kateri se
izvajajo meritve ali drug način ugotavljanja predane količine toplote več
odjemalcem oziroma stavbam;
16.  
tarifna skupina: je skupina odjemalcev, za katere veljajo enake tarifne
postavke toplote;
17.  
toplotna postaja: je vezni člen med distribucijskim sistemom (vključno s
priključkom) in internimi toplotnimi napravami odjemalca. Sestavljena je iz
priključne in hišne postaje in s svojim delovanjem uravnava dobavo toplote v
interne toplotne naprave. Toplotne postaje so glede na ogrevni medij
vročevodne, toplovodne in parne postaje;
18.  
uporabnik sistema: je proizvajalec toplote, ki dobavlja toploto v
distribucijski sistem, ali odjemalec, ki odjema toploto iz distribucijskega
sistema.
II. SPLOŠNO O VSEBINI SON
3. člen
(temeljna načela za pripravo SON)
(1) V skladu z načelom preglednosti morajo biti SON, ki
urejajo obratovanje in način vodenja distribucijskega sistema, oblikovana jasno
in na splošno razumljiv način.
(2) V skladu z načelom nediskriminatornosti je pri
urejanju razmerij z uporabniki sistema prepovedana vsaka diskriminacija uporabnikov
sistema.
4. člen
(obvezne sestavine SON)
(1) V SON distributer toplote uredi najmanj naslednja
poglavja in njihove vsebine:
-       
opredelitev distribucijskega sistema;
-       
tehnične in druge pogoje za varno obratovanje distribucijskega sistema z
namenom zanesljive in kakovostne oskrbe s toploto;
-       
pogoje in način izvajanja priključitev na distribucijski sistem;
-       
splošne pogoje za dobavo in odjem toplote;
-       
tarifni sistem in tarifne elemente za dobavo toplote;
-       
druge vsebine, kot jih določa EZ-1.
(2) Distributer toplote lahko posamezne vsebine, ki so
pretežno tehnične narave in so sestavni del SON, uredi v prilogi SON.
III. OPREDELITEV DISTRIBUCIJSKEGA SISTEMA
5. člen
(opredelitev distribucijskega sistema)
Distributer toplote v SON podrobno opredeli distribucijski
sistem in njegove sestavne dele, na katere se nanašajo določbe SON. Opredelitev
in opis distribucijskega sistema morata biti dovolj natančna, da je na njuni
podlagi mogoče razmejiti objekte in naprave distribucijskega sistema in jih
ločiti od objektov ali naprav proizvajalcev toplote, od objektov ali naprav
distributerja toplote, ki niso del distribucijskega sistema, oziroma objektov
in toplotnih naprav odjemalcev.
6. člen
(naprave distributerja toplote)
V zvezi z napravami distributerja toplote distributer toplote
v SON opredeli naprave distributerja toplote, preko katerih dobavlja toploto
odjemalcu, oziroma toplotne naprave proizvajalca toplote, preko katerih
prevzema toploto.
7. člen
(toplotne naprave uporabnika sistema)
V zvezi s toplotnimi napravami uporabnika sistema distributer
toplote v SON določi:
-       
toplotne naprave uporabnika sistema;
-       
obvezen nadzor distributerja toplote nad projekti in gradnjo ter montažo
toplotnih naprav odjemalca;
-       
obvezen nadzor nad delom projekta, gradnjo in montažo toplotnih naprav
proizvajalca toplote, ki so del distribucijskega sistema;
-       
dolžnosti distributerja toplote in uporabnika sistema v zvezi z
obratovanjem naprav in javljanjem okvar na napravah.
IV. TEHNIČNI IN DRUGI POGOJI ZA VARNO OBRATOVANJE
DISTRIBUCIJSKEGA SISTEMA Z NAMENOM ZANESLJIVE IN KAKOVOSTNE OSKRBE S TOPLOTO
8. člen
(zagotavljanje varnega in zanesljivega obratovanja
distribucijskega sistema)
Distributer toplote v SON za varno in zanesljivo obratovanje
distribucijskega sistema opredeli način zagotavljanja:
-       
uravnoteženih obratovalnih razmer;
-       
sistemske kontrole in varovanja distribucijskega sistema;
-       
napajanja distribucijskega sistema le z ustrezno kemično pripravljeno
vodo oziroma ustrezno pripravljenim ogrevnim medijem;
-       
zanesljive oskrbe distribucijskega sistema z energijo in energenti;
-       
vzdrževanja objektov in naprav distribucijskega sistema;
-       
preventivnega odpravljanja možnih vzrokov za nastajanje netesnosti na
vodih distribucijskega sistema;
-       
oskrbe v primeru izrednih del ali ogroženosti distribucijskega sistema;
-       
drugih aktivnosti, potrebnih za zagotavljanje varnega obratovanja.
9. člen
(vzdrževanje distribucijskega sistema)
(1) Distributer toplote v SON podrobneje opredeli:
-       
vrste in postopke rednega in izrednega vzdrževanja;
-       
pravice in obveznosti distributerja toplote in uporabnikov sistema;
-       
način objavljanja informacij o rednih in izrednih vzdrževalnih delih.
(2) V zvezi z vzdrževanjem toplotnih naprav distributer
toplote v SON določi, da nadzor nad toplotno postajo zaradi zagotovitve
minimalnih standardov delovanja distribucijskega sistema opravlja distributer
toplote, razen če se distributer toplote in uporabnik sistema ne dogovorita
drugače.
(3) Med distributerjem toplote in uporabnikom sistema je
treba opredeliti:
-       
lastništvo toplotnih naprav;
-       
točko razdelitve stroškov obratovanja in vzdrževanja;
-       
točko razdelitve rizika in odgovornosti.
10. člen
(ukrepi in postopki za odpravo motenj)
Distributer toplote v SON opredeli vrste motenj, ukrepe ter
postopke za odpravo motenj v obratovanju distribucijskega sistema in način
obveščanja uporabnikov sistema v obdobju motene dobave ali v primeru začasnega odklopa.
V. POGOJI IN NAČIN IZVAJANJA PRIKLJUČITEV NA DISTRIBUCIJSKI
SISTEM
11. člen
(pravica do priključitve in izdajanje soglasij)
(1) Distributer toplote v SON opredeli način pridobitve
pravice do priključitve, pogoje njenega izvrševanja in pogoje, ko pravica
preneha, in sicer:
-       
pravico potencialnih uporabnikov sistema do priključitve na
distribucijski sistem;
-       
pogoje in postopek izdaje soglasja za priključitev na distribucijski
sistem (v nadaljnjem besedilu: soglasje);
-       
listine, ki jih mora vlagatelj priložiti zahtevku za izdajo soglasja, da
z njimi izkaže izpolnjevanje pogojev za priključitev;
-       
obvezne vsebine soglasja;
-       
veljavnost soglasja.
(2) V zvezi z izdajanjem soglasij distributer toplote v
SON opredeli tudi:
-       
pogoje in postopek pridobitve novega soglasja;
-       
pogoje in postopek pridobitve novega soglasja v primeru spremembe
osnovnih parametrov priključka;
-       
pogoje in postopek prenosa soglasja.
(3) Distributer toplote v SON podrobneje določi postopke
v primeru spremembe osnovnih parametrov priključka po sklenitvi pogodbe o
priključitvi in pred samo priključitvijo na distribucijski sistem.
(4) V zvezi s spremembo osnovnih parametrov priključka
se v SON podrobneje določijo spremembe tehničnih značilnosti priključka oziroma
parametrov, ki so razlog za izdajo novega soglasja.
12. člen
(pogodba o priključitvi)
Distributer toplote v SON določi bistvene sestavine
pogodbenega dogovora, katerega predmet je ureditev medsebojnih razmerij, ki se
nanašajo na izvedbo, uporabo in vzdrževanje priključka (pogodba o priključitvi).
Navedena vsebina je lahko tudi predmet pogodbe o dobavi iz 18. člena tega akta.
13. člen
(stroški priključitve)
(1) Distributer toplote v SON opredeli:
-       
vrste stroškov, ki zadevajo priključitev potencialnega uporabnika
sistema na distribucijski sistem;
-       
način določitve stroškov, ki so potrebni za izvedbo zahtevane priključitve;
-       
način določitve sorazmernih stroškov;
-       
način določitve nesorazmernih stroškov.
(2) V SON distributer toplote na pregleden način določi
metodo za izračun morebitnega obstoja nesorazmernih stroškov. Distributer
toplote v SON opredeli ekonomsko dobo ter druge parametre in način določitve
vrednosti parametrov, ki so ključni za izračun nesorazmernih stroškov in ki se
upoštevajo v izračunu nesorazmernih stroškov priključitve.
14. člen
(izgradnja priključka in toplotne postaje)
V zvezi z izgradnjo priključka in toplotne postaje
distributer toplote v SON določi:
-       
obvezen nadzor distributerja toplote nad gradnjo priključka;
-       
dolžnost uporabnika sistema, da v prostoru, kjer se nahaja toplotna
postaja, omogoči distributerju toplote vgradnjo in obratovanje tehnološko
sodobnih merilnih naprav in naprav za namen nadzora in vodenja obratovanja
distribucijskega sistema.
15. člen
(priključitev proizvajalcev toplote)
Distributer toplote v SON, če v distribucijski sistem
dobavlja toploto proizvajalec toplote, posebej opredeli pogoje za priključitev
in obratovanje proizvajalcev toplote.
16. člen
(odklop in začasen odklop odjemalca)
V zvezi z odklopom in začasnim odklopom odjemalca distributer
toplote v SON določi:
-       
primere, v katerih lahko v skladu z EZ-1 distributer toplote odklopi ali
začasno odklopi odjemalca upoštevaje nujno oskrbo gospodinjskega odjemalca;
-       
postopke odklopa v primeru začasnih odklopov;
-       
postopke odklopa po predhodnem obvestilu;
-       
postopke odklopa brez predhodnega obvestila;
-       
postopke odklopa na zahtevo uporabnika sistema.
17. člen
(ponovna priključitev in povrnitev škode)
Distributer toplote v skladu z EZ-1 v SON določi postopek
ponovne priključitve na distribucijski sistem:
-       
na zahtevo odjemalca, po odpravi razlogov, zaradi katerih je bil ta
odklopljen, in postopek v primeru zahteve distributerja toplote za povračilo
nastale škode zaradi ravnanja odjemalca;
-       
v primeru neupravičenega odklopa odjemalca s strani distributerja
toplote ter postopek v primeru zahteve odjemalca za povračilo nastale škode
zaradi neupravičenega odklopa.
VI. SPLOŠNI POGOJI ZA DOBAVO IN ODJEM TOPLOTE
1. Dobava toplote
18. člen
(pogodba o dobavi)
(1) Distributer toplote v SON določi obvezno vsebino
pogodbe o dobavi, katere sestavni del so splošni pogodbeni pogoji, in postopek
sklepanja pogodbe o dobavi.
(2) Distributer toplote v SON določi način sporočanja
sprememb odjemalca in način ter obrazce za prevzem pogodbenih obveznosti s
strani odjemalca.
(3) V zvezi z odstopom od pogodbe o dobavi distributer
toplote v SON določi odpovedni rok in izrecno navede primere, v katerih odstop
od pogodbe o dobavi ni mogoč, in sicer v primerih:
-       
zahteve po odstopu od pogodbe s strani posameznega odjemalca na skupnem
odjemnem mestu;
-       
zahteve po odstopu od pogodbe, ko bi se tudi po prenehanju veljavnosti
pogodbe o dobavi odjemalec želel ogrevati, pa je na določenem območju na
podlagi posebnega kogentnega predpisa predpisana prioritetna uporaba toplote iz
distribucijskega sistema kot energenta za ogrevanje prostorov.
(4) Če odjemalec zaradi sprememb splošnih pogodbenih
pogojev ne želi več odjemati toplote pod navedenimi pogoji lahko, razen v
primerih, ko odstop od pogodbe o dobavi v skladu z določbami prejšnjega
odstavka ni mogoč, odstopi od pogodbe o dobavi z odpovednim rokom 30 dni.
(5) Distributer toplote v SON določi postopek sklenitve
pogodbe o dobavi z osebo, ki ni imetnik soglasja, če ta oseba pridobi
dovoljenje imetnika soglasja, da ta oseba preko njegovega priključka odjema
toploto, pri čemer mora omogočiti imetniku soglasja, da lahko vsak čas svoje
dovoljenje prekliče in ves čas uveljavlja svoje pravice.
19. člen
(posebna razmerja na skupnih odjemnih mestih)
V zvezi s posebnimi razmerji med distributerjem toplote in
odjemalci na skupnih odjemnih mestih distributer toplote v SON določi:
-       
možnost odpovedi pogodbe o dobavi le v primeru, ko jo podajo odjemalci v
skladu z veljavno zakonodajo;
-       
način in odgovornost glede sporočanja razdelilnikov stroškov dobavljene
toplote distributerju toplote.
20. člen
(storitev dobave toplote)
Distributer toplote v SON določi čas dobave toplote in
kakovost dobavljene toplote, opredeljene v 28. členu tega akta.
21. člen
(začetek dobave toplote)
V zvezi z začetkom dobave toplote distributer toplote v SON
določi:
-       
pogoje za začetek dobave toplote, lahko tudi s sklicevanjem na pogoje,
navedene v izdanih soglasjih;
-       
način, s katerim distributer toplote in odjemalec potrdita začetek
dobave toplote;
-       
vsebino zapisnika o začetku obratovanja, v katerem se navede tudi
obračunska moč odjemalca.
2. Ugotavljanje dobavljenih količin toplote 
22. člen
(ugotavljanje dobavljenih količin toplote)
Distributer toplote v zvezi z ugotavljanjem količin
dobavljene toplote v SON:
-       
določi, da se količine dobavljene toplote ugotavljajo na podlagi meritev
merilnih naprav;
-       
opredeli lastništvo merilne naprave in način kontrole delovanja ter
menjavo merilne naprave;
-       
določi privzeto pravilo za določanje količin dobavljene toplote, ki se
uporabi v primeru odpovedi ali okvare merilne naprave, ali če uporabnik sistema
onemogoča pravilno registriranje obračunskih količin ali če odjema oziroma
oddaja toploto brez ustreznih merilnih naprav;
-       
določi pogoje, ko gre za neupravičen odjem toplote iz distribucijskega sistema
in odgovornost odjemalca v zvezi s tem.
23. člen
(merjenje količin toplote)
(1) Distributer toplote je odgovoren za zagotavljanje
merilnih podatkov za obračun prevzetih oziroma dobavljenih količin toplote,
uporabnik sistema pa mora distributerju toplote zagotoviti dostop do merilnih
mest in merilnih podatkov.
(2) Distributer toplote v zvezi z merjenjem količin
toplote v SON določi vsaj:
-       
merilna mesta in obveznosti distributerja toplote in uporabnikov sistema
glede zagotavljanja meritev na teh merilnih mestih;
-       
tehnične zahteve, ki jih morata izpolnjevati merilno mesto in merilna
naprava, ter način pregledov in kontrole merilnih naprav;
-       
način prenosa in upravljanja podatkov iz merilnih mest.
24. člen
(napake pri merjenju)
(1) Distributer toplote v SON podrobneje opredeli
postopke obveščanja o morebitnih napakah, ki so nastale pri merjenju, postopke
ugotavljanja napak, postopke odprave napak ter načine določitve količin predane
toplote v času napačnega merjenja.
(2) Distributer toplote je dolžan nemudoma odpraviti
vzroke za napačno merjenje.
25. člen
(neupravičen odjem)
Distributer toplote v SON podrobneje določi vsebino
neupravičenega odjema, postopek ter pravice in obveznosti distributerja toplote
in odjemalca v primeru neupravičenega odjema.
3. Nujna oskrba in obveščanje odjemalcev 
26. člen
(nujna oskrba gospodinjskega odjemalca)
(1) Distributer toplote v SON podrobneje opredeli
postopke pri zagotavljanju nujne oskrbe gospodinjskega odjemalca.
(2) Distributer toplote v SON podrobneje določi tudi
nabor dokazil, ki jih mora gospodinjski odjemalec predložiti distributerju
toplote za odobritev nujne oskrbe, in roke za predložitev dokazil.
27. člen
(obveščanje odjemalcev)
Distributer toplote v SON opredeli način zagotavljanja
informacij odjemalcem v skladu z določbami 289. člena EZ-1 in pravice
odjemalcev glede obveščanja v skladu z določbami 290. člena EZ-1.
4. Kakovost toplote
28. člen
(kakovost toplote)
V zvezi s kakovostjo toplote na merilnem mestu proizvajalca toplote
oziroma na merilnem mestu odjemalca distributer toplote v SON določi vsaj:
-       
minimalne tehnične parametre za ugotavljanje kakovosti toplote
(minimalni pretok in temperatura ogrevnega medija v dovodu in odvodu priključka
v odvisnosti od projektne zunanje temperature), ki se zahtevajo na merilnem
mestu proizvajalca toplote in so merilo za kakovost toplote;
-       
minimalne tehnične parametre (minimalni pretok, temperatura ogrevnega
medija v dovodu in odvodu priključka v odvisnosti od projektne zunanje
temperature oziroma minimalne temperature za potrebo priprave sanitarne tople
vode in drugo), ki se zahtevajo na merilnem mestu odjemalca in so merilo za
kakovost toplote;
-       
način ugotavljanja ustrezne kakovosti toplote na prevzemnih oziroma
odjemnih mestih in obveznosti distributerja toplote ter proizvajalca toplote v
zvezi s tem, postopek ravnanja v primeru ugotovljenih odstopanj kakovosti
toplote od pogodbeno dogovorjene kakovosti ter način ugotavljanja višine
nadomestila zaradi nedoseganja dogovorjene ravni kakovosti storitev.
5. Obračun, način plačil, postopek opominjanja in
reševanje reklamacij
29. člen
(obračunavanje toplote)
(1) Distributer toplote v SON določi obračunsko obdobje
in način zaračunavanja toplote odjemalcu ter opredeli postopek obračuna za
dobavljeno toploto na zahtevo odjemalca med obračunskim obdobjem. Obračun
toplote se izvede najmanj enkrat letno.
(2) Pri obračunu toplote distributer toplote upošteva
razvrstitev odjemalca v posamezni tarifni sistem glede na namen in vrsto odjema
toplote v skladu z določbami 2. podpoglavja VII. poglavja tega akta in
sklenjene pogodbe o dobavi.
(3) Distributer toplote v SON podrobneje opredeli
postopek določanja obračunske moči odjemnega mesta odjemalca.
30. člen
(način plačil in postopek opominjanja)
(1) Distributer toplote v SON podrobneje določi možnosti
in način plačila toplote na podlagi akontacij ali na podlagi dejanske porabe.
(2) V SON se podrobneje določijo tudi postopki
opominjanja in ukrepanja v primeru neplačila s strani odjemalca oziroma
postopki opominjanja in ukrepanja v primeru neizvedene dobave toplote s strani
proizvajalca toplote v dogovorjenih količinah in dogovorjeni kakovosti.
31. člen
(reševanje reklamacij)
(1) Distributer toplote v SON podrobneje določi postopek
reševanja reklamacij v povezavi z izvajanjem dejavnosti distribucije toplote.
(2) V zvezi z reklamacijami ugotovljenih količin in
kakovosti dobavljene toplote distributer toplote v SON določi rok za odgovor na
reklamacijo in rok za odpravo napak.
(3) Distributer toplote v SON določi postopek reševanja
reklamacij, ki mora biti merljiv in se ga da kontrolirati.
VII. TARIFNI SISTEM IN TARIFNI ELEMENTI ZA DOBAVO TOPLOTE
1. Splošne določbe
32. člen
(splošno)
Distributer toplote v SON opredeli tarifni sistem, s katerim določi
objektivne, pregledne in nediskriminatorne tarifne postavke toplote za
posamezne odjemalce v skladu z izhodiščno ceno, določeno na podlagi akta, ki
ureja metodologijo za oblikovanje cene toplote za daljinsko ogrevanje, na
enoten in pregleden način. Pri oblikovanju tarifnega sistema distributer
toplote zasleduje naslednje cilje:
-       
učinkovita raba toplote;
-       
zanesljiva oskrba odjemalcev;
-       
oskrba odjemalcev s toploto ustrezne kakovosti;
-       
varstvo okolja;
-       
varstvo potrošnikov;
-       
učinkovito delovanje distribucijskega sistema.
33. člen
(preglednost vsebine)
(1) Vsebina tarifnega sistema mora biti pregledna in
mora nuditi odjemalcu zlasti informacije o načinu obračuna, o načinu in
kriterijih razvrščanja odjemalcev v odjemne skupine in načinu zaračunavanja
predane toplote.
(2) Distributer toplote zaračuna odjemalcem uporabo
distribucijskega sistema in dobavljeno toploto v obliki fiksnega dela
(obračunska moč) in variabilnega dela (dobavljena količina toplote) tarifnih
postavk toplote.
(3) Distributer toplote v SON opredeli, kateri
upravičeni stroški se pokrivajo s tarifnimi postavkami toplote. Tarifne
postavke toplote pokrivajo tisti del upravičenih stroškov, ki se nanašajo na
proizvodnjo in distribucijo toplote.
(4) Distributer toplote v SON določi način določitve,
obračunavanja in prikaza cen za storitve, ki niso zajete v ceni toplote.
34. člen
(upoštevanje učinkovitosti in prilagajanja odjema odjemalca)
(1) Distributer toplote, ki razpolaga s tehničnimi
možnostmi za uvajanje tarifne postavke, pri kateri se pri ceni toplote
upoštevata tudi odjemalčeva učinkovitost in prilagajanje odjema toplote, ki
prispevata k ugodnejši obremenitvi in izkoristku distribucijskega sistema
oziroma proizvodnega vira, ponudi takšnemu odjemalcu ugodnejše pogoje oskrbe.
(2) Distributer toplote razloge in kriterije za
ugodnejšo obravnavo odjemalcev iz prejšnjega odstavka določi v SON.
2. Tarifni sistem
35. člen
(tarifni elementi in tarifne postavke)
(1) Tarifna elementa, za katera distributer toplote
določi tarifne postavke na način in pod pogoji, določenimi s tem aktom, sta
obračunska moč in dobavljena količina toplote.
(2) Tarifne postavke za posamezne tarifne elemente so:
-       
fiksni del tarife za toploto (TPF), ki predstavlja ceno za enoto
obračunske moči v EUR/MW/leto;
-       
variabilni del tarife za toploto (TPV), ki predstavlja ceno za enoto
dobavljene količine toplote v EUR/MWh.
(3) Fiksni in variabilni del tarifnih postavk toplote za
namen ogrevanja prostorov, pripravo sanitarne tople vode in uporabo v
tehnoloških procesih, distributer toplote oblikuje in določi v skladu s
tarifnim sistemom, opredeljenim v tem aktu, in aktom, ki ureja metodologijo za
oblikovanje cene toplote za daljinsko ogrevanje.
(4) Fiksni in variabilni del tarifnih postavk toplote za
namen hlajenja distributer toplote oblikuje in določi v skladu s tarifnim
sistemom, opredeljenim v tem aktu.
36. člen
(tarifni sistem toplote za namen ogrevanja prostorov)
(1) Distributer toplote
razvrsti odjemalce, ki uporabljajo toploto za namen ogrevanja prostorov, v
posamezne tarifne skupine naslednjega tarifnega sistema:


Tarifna skupina (TSOGP)

Ogrevni medij

Tarifna postavka (TP)


Variabilni del cene
  Toplota
  (TPV)

Fiksni del cene
  Obračunska moč
  (TPF)


OGP01

Gospodinjski odjem

vroča/topla voda

[EUR/MWh]

[EUR/MW/leto]


OGP02

Industrijski odjem

vroča/topla voda

[EUR/MWh]

[EUR/MW/leto]


OGP03

Poslovni in ostali odjem

vroča/topla voda

[EUR/MWh]

[EUR/MW/leto]


(2) Distributer toplote v tarifnem sistemu toplote za
namen ogrevanja prostorov za vsako posamezno tarifno skupino iz prejšnjega
odstavka določi naslednje podskupine glede na obračunsko moč (PObr):
-       
I.     podskupina               0 < PObr ≤ 0,050 MW;
-       
II.    podskupina               0,050 < PObr ≤ 0,300 MW;
-       
III.   podskupina               PObr > 0,300 MW.
37. člen
(tarifni sistem toplote za namen priprave sanitarne tople
vode)
(1) Distributer toplote
razvrsti odjemalce, ki uporabljajo toploto za namen priprave sanitarne tople
vode, v posamezne tarifne skupine naslednjega tarifnega sistema:


Tarifna skupina (TSSTV)

Ogrevni medij

Tarifna postavka
  (TP)


Variabilni del cene
  Toplota
  (TPV)

Fiksni del cene
  Obračunska moč
  (TPF)


STV01

Gospodinjski odjem

vroča/topla voda

[EUR/MWh]

[EUR/MW/leto]


STV02

Industrijski odjem

vroča/topla voda

[EUR/MWh]

[EUR/MW/leto]


STV03

Poslovni in ostali
  odjem

vroča/topla voda

[EUR/MWh]

[EUR/MW/leto]


(2) Distributer toplote v tarifnem sistemu toplote za namen
priprave sanitarne tople vode za vsako posamezno tarifno skupino iz prejšnjega
odstavka določi naslednje podskupine glede na obračunsko moč (PObr):
-       
I.     podskupina               0 < PObr ≤ 0,050 MW;
-       
II.    podskupina               0,050 < PObr ≤ 0,300 MW;
-       
III.   podskupina               PObr > 0,300 MW.
(3) Če odjemalec uporablja skupni prenosnik toplote, ki
se hkrati uporablja za namene ogrevanja prostorov in pripravo sanitarne tople
vode, se za namen obračuna uporablja le tarifni sistem toplote za namen
ogrevanja prostorov.
38. člen
(tarifni sistem toplote za namen tehnoloških procesov)
Distributer toplote razvrsti
odjemalce, ki uporabljajo toploto za namen tehnoloških procesov, v posamezne
tarifne skupine naslednjega tarifnega sistema:


Tarifna skupina (TSINP)

Ogrevni medij

Tarifna postavka
  (TP)


Variabilni del cene
  Toplota
  (TPV)

Fiksni del cene
  Obračunska moč
  (TPF)


INP01

Industrijski
  procesi

vodna para

[EUR/MWh]

[EUR/MW/leto]


INP02

Odjem
  toplote za namen hlajenja

vodna para

[EUR/MWh]

[EUR/MW/leto]


INP03

Odjem toplote za namen
  hlajenja

vroča/topla voda

[EUR/MWh]

[EUR/MW/leto]


39. člen
(tarifni sistem za namen hlajenja)
(1) Distributer toplote razvrsti
odjemalce hladu glede na vrsto distribuiranega hladilnega medija v posamezne
tarifne skupine naslednjega tarifnega sistema:


Tarifna skupina (TSHLP)

Tarifna postavka (TP)


Variabilni del cene
  Toplota
  (TPV)

Fiksni del cene
  Obračunska moč
  (TPF)


HLP01

Gospodinjski odjem

[EUR/MWh]

[EUR/MW/leto]


HLP02

Industrijski odjem

[EUR/MWh]

[EUR/MW/leto]


HLP03

Poslovni in ostali
  odjem

[EUR/MWh]

[EUR/MW/leto]


(2) Distributer toplote v tarifnem sistemu toplote za
namen hlajenja za vsako posamezno tarifno skupino iz prejšnjega odstavka določi
naslednje podskupine glede na obračunsko moč (PObr):
-       
I.     podskupina               0 < PObr ≤ 0,050 MW;
-       
II.    podskupina               0,050 < PObr ≤ 0,300 MW;
-       
III.   podskupina               PObr > 0,300 MW.
3. Priprava in objava tarifnih postavk
40. člen
(objava tarifnih postavk)
(1) Distributer toplote mora pred začetkom zaračunavanja
tarifnih postavk tarifne postavke javno objaviti ter vsaj tri dni pred objavo
obvestiti Agencijo za energijo (v nadaljnjem besedilu: agencija).
(2) Distributer toplote posreduje obvestilo agenciji v
obliki in na način, kot ga določi agencija v skladu s splošnim aktom, ki ureja
način posredovanja podatkov in dokumentov izvajalcev energetskih dejavnosti.
VIII. PRIDOBITEV SOGLASJA AGENCIJE
41. člen
(vloga za izdajo soglasja k SON)
(1) Distributer toplote sprejme SON in poda agenciji
vlogo za izdajo soglasja k SON.
(2) Če agencija meni, da SON niso v skladu z veljavno
zakonodajo, lahko od distributerja toplote zahteva, da jih spremeni ali
ustrezno dopolni.
42. člen
(spremembe in dopolnitve SON)
(1) Distributer toplote mora takoj, ko ugotovi
pomanjkljivosti SON, sprožiti postopek za njihovo spremembo oziroma dopolnitev.
(2) Za spremembo oziroma dopolnitev SON se smiselno
uporabljajo določbe prejšnjega člena tega akta.
43. člen
(veljavnost SON)
SON veljajo za posamezen ali več distribucijskih sistemov na
območju posamezne lokalne skupnosti, na območju katere distributer toplote
opravlja gospodarsko javno službo distribucije toplote v skladu z EZ-1.
44. člen
(objava SON)
Distributer toplote SON po izdaji soglasja agencije objavi v
Uradnem listu Republike Slovenije.

Akt o obvezni vsebini sistemskih obratovalnih
navodil za distribucijski sistem toplote (Uradni list RS, št. 47/15) vsebuje naslednji končni določbi:
»IX. KONČNI DOLOČBI
45. člen
(prenehanje uporabe
predpisov)
Z dnem uveljavitve tega akta se prenehata uporabljati Akt o
določitvi metodologije za določitev splošnih pogojev za dobavo in odjem toplote
iz distribucijskega omrežja (Uradni list RS, št. 74/05 in 42/11) in Akt o
določitvi metodologije za pripravo tarifnih sistemov za dobavo in odjem toplote
iz distribucijskega omrežja (Uradni list RS, št. 74/05).
46. člen
(uveljavitev akta)
Ta akt začne veljati petnajsti dan po objavi v Uradnem listu
Republike Slovenije.«.

Akt o spremembah Akta o obvezni vsebini
sistemskih obratovalnih navodil za distribucijski sistem toplote (Uradni list
RS, št. 9/16) vsebuje naslednjo končno določbo:
»KONČNA DOLOČBA
5. člen
Ta akt začne veljati naslednji dan po objavi v Uradnem listu
Republike Slovenije.«.