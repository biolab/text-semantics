1. člen
Ta pravilnik določa način izmenjave e-računov, ki jih
izdajajo ali prejemajo neposredni in posredni uporabniki državnega in občinskih
proračunov, Zavod za zdravstveno zavarovanje Slovenije in Zavod za pokojninsko
in invalidsko zavarovanje Slovenije (v nadaljnjem besedilu: proračunski
uporabniki) prek enotne vstopne in izstopne spletne točke pri Upravi Republike
Slovenije za javna plačila (v nadaljnjem besedilu: UJP).
2. člen
Posamezni izrazi, uporabljeni v tem pravilniku, imajo
naslednji pomen:
-       
»izmenjava e-računa« je proces posredovanja e-računa od izdajatelja
e-računa do prejemnika e-računa,
-       
»prejemnik e-računa« je fizična oseba ali poslovni subjekt, kot je
opredeljen v zakonu, ki ureja poslovni register Slovenije, ali proračunski
uporabnik, ki mu je namenjen e-račun,
-       
»izdajatelj e-računa« je fizična oseba, poslovni subjekt ali proračunski
uporabnik, ki izda e-račun,
-       
»ovojnica e-računa« je osnovni dokument izdajatelja e-računa, na podlagi
katerega se izvaja izmenjava e-računa s prilogami,
-       
»prijava« je elektronska (e-prijava) ali druga oblika izjave o
prejemanju e-računov, ki jo določi izdajatelj e-računa,
-       
»odjava« je elektronska (e-odjava) ali druga oblika odjave prejemanja
e-računov, ki jo določi izdajatelj e-računov,
-       
»vloga« je dokument s podatki o izdajatelju, s katerim UJP vključi
izdajatelja v evidenco izdajateljev e-računov,
-       
»evidenca izdajateljev e-računov« je seznam izdajateljev e-računov, ki
ga vodi UJP,
-       
»potrošnik« je fizična oseba, ki pridobiva ali uporablja blago in
storitve proračunskih uporabnikov ter prejema račune za namene izven področja
svoje poklicne ali pridobitne dejavnosti.
3. člen
(1) E-računi so v obliki e-SLOGA, ki je enotna
standardizirana oblika e-računa.
(2) S skupnim imenom e-račun se označujejo knjigovodske listine,
ki vsebujejo zapise o poslovnih dogodkih, na osnovi katerih se spreminjajo
sredstva ali obveznosti do njihovih virov, prihodki ali odhodki, ne glede na
to, kako se imenujejo (račun, dobropis, bremepis, avansni račun, zahtevek za
plačilo).
(3) Kadar proračunski uporabnik izdaja in pošilja
e-račun potrošnikom, priloži e-računu račun v PDF ali TIFF obliki.
4. člen
(1) Ovojnica vsebuje naslednje obvezne elemente: podatke
za usmerjanje, podatke o izvoru dokumenta, podatke za plačilo in podatke o
prilogah e-računa.
(2) S podatki za usmerjanje se določa identifikacija
izdajatelja e-računa in identifikacija prejemnika e-računa.
(3) S podatki o izvoru e-dokumenta se določa izvor
dokumenta, identifikacija izdajatelja e-računa, datum in čas nastanka e-računa
ter tip dokumenta.
(4) S podatki za plačilo se določa podatke o načinu
plačila, identifikaciji prejemnika plačila, namenu nakazila, referenci
izdajatelja e-računa ter o dolžniku.
(5) S podatki o prilogah e-računa se določa ime, tip,
opis in povezava do datotečne priloge:
-       
ime datotečne priloge lahko vsebuje samo številke in znake angleške
abecede, ne sme vsebovati presledkov in mora biti sestavljeno na način
»ImeDatoteke.pripona«;
-       
v imenih datotečnih prilog ne smejo biti uporabljene pripone, ki bi
lahko pripadale izvršljivim programskim kodam;
-       
datotečne priloge ne smejo biti stisnjene.
5. člen
(1) Izmenjava e-računov za proračunske uporabnike poteka
prek UJP, ki omogoča izdajanje e-računov tudi proračunskim uporabnikom, ki
nimajo ustrezne strojne in programske opreme.
(2) UJP sprejme e-račune za proračunske uporabnike, če
so e-računi posredovani s strani izdajatelja e-računa:
-       
prek ponudnika plačilnih storitev, pri katerem ima izdajatelj e-računa
odprt transakcijski račun, če ima ponudnik plačilnih storitev z UJP sklenjeno
pogodbo o izmenjavi e-računov;
-       
prek izvajalca storitev izmenjave e-računov, ki ima z UJP sklenjeno
pogodbo o izmenjavi e-računov;
-       
prek spletne aplikacije UJP, ki mogoča izdajanje e-računov in je
namenjena izdajateljem e-računov, ki nimajo ustrezne strojne in programske
opreme.
6. člen
(1) Podrobnejša struktura ovojnice za elektronsko
izmenjavo e-računov je objavljena v tehničnih navodilih za izmenjavo e-računov,
ki so objavljena na spletni strani UJP.
(2) Navodila za uporabo aplikacij UJP za namene
izmenjave e-računov so objavljena na spletni strani UJP ter dostopna v območnih
enotah UJP.
7. člen
Proračunski uporabnik – izdajatelj e-računov:
-       
sprejme pogoje poslovanja prek spletne aplikacije UJPnet,
-       
podpiše vlogo, na podlagi katere UJP vključi proračunskega uporabnika –
izdajatelja e-računa v evidenco izdajateljev e-računov,
-       
prejemnikom e-računa posreduje le vsebine, ki so z e-računom neposredno
povezane in v prilogi e-računov ne posreduje reklamnih vsebin,
-       
sprejema prijave oziroma odjave e-računov od prejemnikov e-računov,
-       
o prenehanju izdajanja e-računov pravočasno obvesti prejemnike e-računov,
-       
vodi svoj seznam prejemnikov e-računov,
-       
prejema povratne informacije, vezane na izmenjavo e-računov.
8. člen
Proračunski uporabnik – prejemnik e-računov:
-       
sprejme pogoje poslovanja prek spletne aplikacije UJPnet,
-       
se lahko z izdajateljem e-računov dogovori za podatek o referenčni
oznaki ali šifri kupca ali šifri proračunskega uporabnika ali med njima
dogovorjen podatek za pravilno usmerjanje e-računa do organizacijskih enot
proračunskega uporabnika.
9. člen
UJP kot enotna vstopna in izstopna točka, prek katere
proračunski uporabniki izdajajo in prejemajo e-račune:
-       
zagotavlja izmenjavo e-računov in priloženih dokumentov med izdajateljem
in prejemnikom e-računa,
-       
zagotavlja izmenjavo e-računov na podlagi 5. člena tega pravilnika,
-       
proračunskega uporabnika – izdajatelja e-računa na podlagi podpisane
vloge vključi v evidenco izdajateljev e-računov,
-       
prejete e-račune posreduje prejemnikom e-računov,
-       
posreduje izdajateljem e-računov povratne informacije, vezane na
izmenjavo e-računov,
-       
lahko vodi za proračunske uporabnike – izdajatelje e-računov seznam
prejemnikov e-računov.
10. člen
(1) Izdajatelj e-računov, ki posreduje proračunskim
uporabnikom e-račune:
1.     
v ovojnici e-računa navede davčno številko proračunskega uporabnika –
prejemnika e-računa,
2.     
v e-računu izpolni tudi naslednje podatke:
- 
»številko bančnega računa« oziroma IBAN izdajatelja,
- 
»vrsto računa«,
- 
»funkcijo računa«,
- 
»vrsto referenčnega dokumenta«,
- 
»številko referenčnega dokumenta«,
- 
»poljubno besedilo« z opisom dodatnih podatkov o nakazilu,
3.     
kot priloge posreduje le vsebine, ki so z e-računom neposredno povezane
in v prilogi e-računov ne posreduje reklamnih vsebin,
4.     
prejema povratne informacije, vezane na izmenjavo e-računov.
(2) UJP zavrne e-račun, če:
1.     
e-račun ni skladen z obliko e-SLOGA oziroma ne vsebuje vseh obveznih
podatkov po e-SLOGU,
2.     
e-račun ne vsebuje podatkov, navedenih v drugi točki prvega odstavka
tega člena,
3.     
izmenjava e-računov ni v skladu s tehničnimi navodili iz prvega odstavka
6. člena tega pravilnika.
11. člen
(1) Nadomestila in stroški izmenjave e-računov in
spremljajočih dokumentov se obračunavajo v skladu s sporazumi, dogovori in
pogodbami, sklenjenimi med proračunskimi uporabniki, UJP, ponudniki plačilnih
storitev in izvajalci storitve izmenjave e-računov.
(2) Nadomestila in stroške iz prejšnjega odstavka plača
UJP skladno s plačilnimi roki, ki jih določa zakon, ki ureja izvrševanje proračuna
za posamezno leto, v breme sredstev, ki so v proračunu Republike Slovenije
predvidena za ta namen.
(3) Ponudniki plačilnih storitev in izvajalci storitev
izmenjave e-računov enkrat mesečno posredujejo UJP obračun nadomestil in
stroškov za storitve izmenjave e-računov, opravljene v preteklem mesecu.
12. člen
UJP zaračunava nadomestila in stroške za procesno obdelavo in
izmenjavo e-računov, prejetih s strani ponudnikov plačilnih storitev ali
izvajalcev storitve izmenjave e-računov, v skladu s pogodbami, sklenjenimi med
UJP, ponudniki plačilnih storitev in izvajalci storitve izmenjave e-računov, in
sicer po načelu vzajemnosti:
-       
če ponudnik plačilnih storitev ali izvajalec storitve izmenjave e-računov
zaračunava nadomestila in stroške UJP za e-račune, ki jih izdajajo proračunski
uporabniki, se storitve UJP zaračunavajo po enaki tarifi za vsak e-račun,
prejet s strani ponudnika plačilnih storitev ali izvajalca storitve izmenjave
e-računov;
-       
če ponudnik plačilnih storitev ali izvajalec storitve izmenjave e-računov
ne zaračunava nadomestil in stroškov UJP za e-račune, ki jih izdajajo
proračunski uporabniki, se storitve UJP pri izmenjavi e-računov za ponudnika
plačilnih storitev ali izvajalca storitve izmenjave e-računov opravljajo
brezplačno.
13. člen
(1) UJP hrani podatke e-računov, izmenjanih prek UJP, 2
leti od prejema oziroma pošiljanja prek UJP.
(2) UJP zagotavlja podatke o izmenjanih e-računih in
plačilih e-računov za posredne proračunske uporabnike ter za pristojne državne
in občinske organe.
14. člen
Z dnem uveljavitve tega pravilnika se preneha uporabljati
Pravilnik o standardih in pogojih izmenjave elektronskih računov prek enotne
vstopne in izstopne točke pri Upravi Republike Slovenije za javna plačila
(Uradni list RS, št. 9/11, 109/12, 75/14, 94/14, 75/15, 9/16 in 77/16 –
ZOPSPU-1).
15. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 007-223/2017/11
Ljubljana, dne 19. maja 2017
EVA 2016-1611-0149
mag. Mateja Vraničar Erman
l.r.
Ministrica
za finance