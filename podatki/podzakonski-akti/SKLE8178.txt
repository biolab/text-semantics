1. člen
(vsebina sklepa)
(1) Ta sklep podrobneje določa, o katerih dejstvih in
okoliščinah borznoposredniške družbe poročajo Agenciji za trg vrednostnih
papirjev (v nadaljevanju Agencija) ter roke in način poročanja.
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
1.a člen
(prenos direktiv EU)
S tem sklepom se v pravni red Republike Slovenije prenaša
Direktiva 2006/48/ES Evropskega parlamenta in Sveta z dne 14. junija 2006 o
začetku opravljanja in opravljanju dejavnosti kreditnih institucij (UL L št.
177 z dne 30. junija 2006, str. 1), zadnjič spremenjena z Direktivo 2010/78/EU
Evropskega parlamenta in Sveta z dne 24. novembra 2010 o spremembi direktiv
98/26/ES, 2002/87/ES, 2003/6/ES, 2003/41/ES, 2003/71/ES, 2004/39/ES,
2004/109/ES, 2005/60/ES, 2006/48/ES, 2006/49/ES in 2009/65/ES glede
pristojnosti Evropskega nadzornega organa (Evropski bančni organ), Evropskega
nadzornega organa (Evropski organ za zavarovanja in poklicne pokojnine) ter
Evropskega nadzornega organa (Evropski organ za vrednostne papirje in trge) (UL
L št. 331, z dne 15. decembra 2010, str. 120), v obsegu, v kakršnem se
uporablja za borznoposredniške družbe.
1.b člen
(opredelitve pojmov)
(1) Za namen 12. člena tega sklepa se uporabljajo opredelitve
pojmov kot jih določata Sklep o veliki izpostavljenosti borznoposredniških
družb (Uradni list RS, št. 80/11 in 33/12; v nadaljevanju sklep o veliki
izpostavljenosti) in Sklep o skrbnosti članov uprave in nadzornega sveta
borznoposredniških družb (Uradni list RS, št. 33/12). 
(2) Za namen 12.a člena tega sklepa se uporabljajo
opredelitve pojmov kot jih določa Sklep o upravljanju s tveganji in izvajanju
procesa ocenjevanja ustreznega notranjega kapitala za borznoposredniške družbe
(Uradni list RS, št. 106/07, 74/09, 80/11 in 33/12; v nadaljevanju: sklep o
upravljanju s tveganji).
2. člen
(podatki, ki se vpisujejo v sodni register)
Dokazila o podatkih in spremembah podatkov, ki se vpisujejo v
sodni register, borznoposredniška družba predloži Agenciji najkasneje v petih
delovnih dneh od prejema ustreznega sklepa pristojnega sodišča.
3. člen
(sklic in sklepi skupščine)
(1) O sklicu skupščine borznoposredniška družba obvesti
Agencijo s predložitvijo objave sklica skupščine v roku petih delovnih dni po
objavi.
(2) Borznoposredniška družba je dolžna seznaniti
Agencijo z vsemi sklepi, ki jih je sprejela skupščina, in najkasneje v roku
petih delovnih dni od dneva zasedanja skupščine predložiti kopijo notarsko
overjenega zapisnika s sprejetimi skupščinskimi sklepi, skupaj s prilogami. Pri
obsežnejših spremembah statuta mora borznoposredniška družba predložiti tudi
čistopis statuta.
(3) Določba drugega odstavka tega člena se smiselno
uporablja tudi za borznoposredniško družbo, ki je organizirana kot družba z
omejeno odgovornostjo.
4. člen
(sprememba kvalificiranih imetnikov)
(1) Borznoposredniška družba obvesti Agencijo o vsaki
spremembi imetništva delnic oziroma poslovnih deležev borznoposredniške družbe,
na podlagi katere imetnik delnic oziroma poslovnih deležev posredno ali
neposredno pridobi delež glasovalnih pravic ali delež v kapitalu
borznoposredniške družbe, ki presega 10‑odstotni, 20‑odstotni, enotretjinski
ali 50‑odstotni delež, najkasneje v petih delovnih dneh po vpisu spremembe v
delniško knjigo pri centralni klirinškodepotni družbi oziroma v sodni register.
(2) Borznoposredniška družba obvesti Agencijo o vsaki
spremembi imetništva delnic oziroma poslovnih deležev borznoposredniške družbe,
na podlagi katere imetnik delnic oziroma poslovnih deležev posredno ali
neposredno zmanjša delež glasovalnih pravic ali delež v kapitalu
borznoposredniške družbe pod 10‑odstotni, 20‑odstotni, enotretjinski ali 50‑odstotni
delež, najkasneje v petih delovnih dneh po vpisu spremembe v delniško knjigo
pri centralni klirinškodepotni družbi oziroma v sodni register.
(3) V poročilu oziroma obvestilu iz prejšnjih odstavkov
borznoposredniška družba navede ime in priimek oziroma firmo in sedež imetnika
delnic oziroma poslovnih deležev ter število delnic in delež glasovalnih pravic
oziroma delež v kapitalu v odstotkih.
5. člen
(odpoklic in imenovanje članov uprave ter borznih
posrednikov)
(1) Borznoposredniška družba obvesti Agencijo o odpoklicu
in imenovanju članov uprave najkasneje v petih delovnih dneh po sprejetju
sklepa pristojnega organa borznoposredniške družbe, tako da ji predloži sklep o
imenovanju oziroma odpoklicu.
(2) Borznoposredniška družba mora obvestiti Agencijo o
pooblastitvi novega borznega posrednika oziroma o prenehanju pooblastila
borznemu posredniku v petih delovnih dneh po nastanku spremembe. V obvestilu
borznoposredniška družba navede ime in priimek ter delovno mesto borznega
posrednika.
6. člen
(odprtje, preselitev, zaprtje, začasno prenehanje podružnice
ali predstavništva, sklenitev pogodbe z odvisnim borznoposredniškim zastopnikom
ter sprememba vrste poslov, ki jih opravlja podružnica oziroma odvisni
borznoposredniški zastopnik)
Borznoposredniška družba obvesti Agencijo o odprtju,
preselitvi, zaprtju ali začasnem prenehanju podružnice ali predstavništva, o
sklenitvi pogodbe z odvisnim borznoposredniškim zastopnikom, vpisanim v
register, ki ga Agencija vodi na podlagi 237. člena Zakona o trgu
finančnih instrumentov (Uradni list RS, št. 108/10 – ZTFI-UPB3; v nadaljevanju
ZTFI), oziroma spremembah vrste poslov, ki jih opravlja podružnica oziroma
odvisni borznoposredniški zastopnik, najkasneje v petih delovnih dneh po
nastopu omenjenih dogodkov. Borznoposredniška družba obvesti Agencijo tudi o
nameravanih dogodkih iz prejšnjega stavka v petih dneh po oblikovanju namere,
razen če zakon ne določa drugače. Dolžnost obveščanja velja za
borznoposredniške družbe s sedežem v Republiki Sloveniji in za investicijska
podjetja držav članic ter podružnice investicijskih podjetij tretjih držav, pri
čemer za slednje samo v delu, ki se nanaša na njihovo poslovanje na območju
Republike Slovenije.
7. člen
(posli začasne prodaje oziroma odkupa, posoje oziroma
izposoje vrednostnih papirjev ali blaga v primeru neizpolnitve obveznosti
nasprotne stranke ob njeni dospelosti)
Borznoposredniška družba nemudoma obvesti Agencijo o poslih
začasne prodaje oziroma odkupa in poslih posoje oziroma izposoje vrednostnih
papirjev ali blaga, če nasprotna stranka svoje obveznosti ne izpolni ob njeni dospelosti.
8. člen
(sprememba kapitala borznoposredniške družbe, ki dosega ali
presega 25 odstotkov kapitala)
Borznoposredniška družba obvesti Agencijo o vsaki načrtovani
spremembi kapitala borznoposredniške družbe, ki dosega ali presega 25 odstotkov
kapitala, pred spremembo, najkasneje v petih delovnih dneh po sprejetju sklepa
pristojnega organa borznoposredniške družbe (npr. o izdaji novih delnic,
podrejenih dolžniških instrumentov, odkupu lastnih delnic in drugem).
9. člen
(sprememba in prenehanje opravljanja določenih storitev)
(1) Borznoposredniška družba obvesti Agencijo o
prenehanju opravljanja določenih storitev iz 3. do 5. točke prvega odstavka
151. člena ZTFI najkasneje v petih delovnih dneh po sprejetju sklepa
pristojnega organa borznoposredniške družbe.
(2) Borznoposredniška družba mora obvestiti Agencijo o
spremembi splošnih pogojev poslovanja oziroma o določitvi novih splošnih
pogojev poslovanja najkasneje v 8 dneh po določitvi spremenjenih oziroma novih
splošnih pogojev poslovanja.
(3) Obvestilu iz drugega odstavka tega člena mora
priložiti izvod spremembe in prečiščenega besedila splošnih pogojev poslovanja.
(4) Določbe prejšnjih dveh odstavkov se uporabljajo tudi
za cenik storitev borznoposredniške družbe, kadar cenik ni sestavni del
splošnih pogojev poslovanja.
10. člen
(polletno in letno poročilo ter izkazi)
Borznoposredniška družba mora predložiti Agenciji polletno in
letno poročilo, konsolidirane izkaze, konsolidirano poročilo ter računovodsko
poročilo in poslovno poročilo v primeru združitve ali delitve v skladu z
določbami 8. poglavja Sklepa o poslovnih knjigah, letnih in polletnih poročilih
borznoposredniških družb (Uradni list RS, št. 74/09 in 80/11; v nadaljevanju
sklep o poslovnih knjigah in letnih poročilih).
11. člen
(popravki po opravljenem revizijskem pregledu letnega
poročila)
(1) Borznoposredniška družba, ki po opravljenem
revizijskem pregledu letnega poročila in/ali konsolidiranega letnega poročila
izvede popravke v letnem poročilu, mora Agenciji poslati pisno obrazložitev z
vsemi popravki, ki vplivajo na računovodske izkaze in posledično na druga
poročila, že posredovana Agenciji za zadevno poslovno leto, najkasneje v štirih
mesecih po izteku poslovnega leta.
(2) Borznoposredniška družba obrazloži revizorjeve
popravke iz prvega odstavka tega člen, in sicer tako, da navede podatek pred
revizijo, popravek in podatek po reviziji, na naslednji način:
(a)    revizorjeve
popravke borznoposredniška družba prikaže v kratki shemi bilance stanja in po
posameznih kontih iz veljavnega kontnega okvira za borznoposredniške družbe,
predpisanega s sklepom o poslovnih knjigah in letnih poročilih,
(b)    revizorjeve
popravke borznoposredniška družba prikaže v kratki shemi izkaza poslovnega
izida in po posameznih kontih iz veljavnega kontnega okvira za borznoposredniške
družbe, predpisanega s sklepom o poslovnih knjigah in letnih poročilih,
(c)    borznoposredniška
družba prikaže revizorjeve popravke po vrstah zunajbilančnih obveznosti in po
posameznih kontih iz veljavnega kontnega okvira za borznoposredniške družbe,
predpisanega s sklepom o poslovnih knjigah in letnih poročilih.
(3) Revizorjeve popravke iz konsolidiranega
računovodskega poročila borznoposredniška družba obrazloži na način, ki izhaja
iz drugega odstavka tega člena, s tem da namesto prikaza po posameznih kontih
iz veljavnega kontnega okvira za borznoposredniške družbe navede razloge za
popravke in opis poslovnih dogodkov, na katere se popravki nanašajo.
(4) Če se zaradi revizorjevih popravkov spremenijo
katerikoli podatki iz poročil, navedenih v tem odstavku, borznoposredniška
družba o tem poroča tako, da ta poročila z novimi podatki predloži Agenciji:
(a)    poročila in
konsolidirana poročila o poročanju o kapitalu ter kapitalskih zahtevah za
posamezna tveganja v obliki obrazcev, ki so sestavni del Sklepa o poročanju o
kapitalu in kapitalskih zahtevah borznoposredniških družb (Uradni list RS, št.
74/09 in 80/11),
(b)    poročila in
konsolidiranega poročila o veliki izpostavljenosti v obliki obrazcev, ki so
sestavni del sklepa o veliki izpostavljenosti.
(c)    poročila o naložbah
v kvalificirane deleže v osebah nefinančnega sektorja v obliki obrazca, ki je
sestavni del Sklepa o naložbah borznoposredniških družb v kvalificirane deleže
v osebah nefinančnega sektorja (Uradni list RS, št. 106/07).
(5) Določbe tega člena se smiselno uporabijo tudi za
ravnanje borznoposredniške družbe po opravljenem revizijskem pregledu za
obdobje, ki je krajše od poslovnega leta.
12. člen
(dejstva in okoliščine o tveganjih)
(1) Če borznoposredniška družba ugotovi dejstva in
okoliščine, zaradi katerih nastane pomembna izpostavljenost tveganjem oziroma
se ta pomembno povečajo, o tem nemudoma obvesti Agencijo, sicer pa Agenciji
predloži:
(a)    redna oziroma
izredna poročila o tveganjih iz prvega odstavka 19. člena Sklepa o upravljanju
s tveganji in izvajanju procesa ocenjevanja ustreznega notranjega kapitala za
borznoposredniško družbo (Uradni list RS, št. 106/07, 74/09 in 80/11; v
nadaljevanju sklep o upravljanju s tveganji) v osmih dneh po njihovem sprejemu,
(b)    oceno tveganja
iz drugega odstavka 16. člena sklepa o upravljanju s tveganji v osmih dneh po
sprejemu oziroma najkasneje v dveh mesecih po zaključku predhodnega poslovnega
leta,
(c)    polletno
poročilo o notranjem revidiranju za obdobje januar–junij in za obdobje
julij–december tekočega poslovnega leta najkasneje v 45 dneh po zaključku
polletja,
(d)    letno poročilo o
notranjem revidiranju najkasneje v dveh mesecih po zaključku poslovnega leta.
(2) Poročilo iz (c) in (d) točke prvega odstavka tega
člena mora vsebovati navedbe v zvezi z uresničevanjem letnega načrta službe
notranje revizije po vseh točkah prvega odstavka 198. člena ZBan‑1.
(3) Za zagotovitev vsebine polletnega poročila iz (c)
točke prvega odstavka tega člena služba notranje revizije uporabi tudi tabele,
navedene v prilogah od 1 do 6, ki so sestavni del tega sklepa.
(4) Služba notranje revizije v polletnem poročilu iz (c)
točke prvega odstavka tega člena navede tudi izsledke preveritev v zvezi z
obstojem obveznosti in izpolnjevanjem obveznosti poročanja borznoposredniške
družbe Agenciji po Sklepu o nadzoru borznoposredniških družb na konsolidirani
podlagi (Uradni list RS, št. 106/07, 74/09 in 80/11), in sicer o kapitalu in
izpostavljenosti na konsolidirani podlagi po stanju na dan poročanja, to je
30. junij in 31. december tekočega leta.
(5) Borznoposredniška družba mora Agencijo obvestiti tudi o
pomembnejših ugotovitvah analiz posrednih kreditnih izpostavljenosti, zlasti do
izdajateljev premoženja, ki služi kot zavarovanje terjatev borznoposredniške
družbe, dajalcev osebnih jamstev in osnovnih izpostavljenosti v primeru
izpostavljenosti do shem, kot so opredeljene v točki (d) 4. člena sklepa o
veliki izpostavljenosti, ter o sprejetih ukrepih z namenom zmanjševanja
tveganja koncentracije iz naslova teh izpostavljenosti.
Borznoposredniška družba obvestilo iz prvega
stavka izdela po stanju na zadnji dan vsakega četrtletja in ga pošlje Agenciji
v rokih za predložitev poročil iz 19. člena sklepa o veliki izpostavljenosti.
(6) Borznoposredniška družba poroča Agenciji o
izpostavljenosti, ki presega 20.000 EUR, do teh posameznih oseb in skupin
povezanih oseb, v katerih je vsaj ena izmed oseb: 
(a)    član uprave te
borznoposredniške družbe, 
(b)    član nadzornega
sveta te borznoposredniške družbe, 
(c)    prokurist te
borznoposredniške družbe, 
(d)    fizična oseba,
ki je posredno ali neposredno imetnik delnic te borznoposredniške družbe, na
podlagi katerih ima najmanj 5 odstotkov glasovalnih pravic ali najmanj
5-odstotni delež v kapitalu te borznoposredniške družbe, 
(e)    bližnji
družinski člani oseb iz točk (a), (b), (c) in (d) tega odstavka, 
(f)     pravna
oseba, ki ni borznoposredniška družba, če je član njenega organa vodenja ali
nadzora oziroma njen prokurist hkrati član uprave ali nadzornega sveta te
borznoposredniške družbe oziroma prokurist te borznoposredniške družbe, 
(g)    pravna oseba, ki
ni borznoposredniška družba, če je član uprave ali nadzornega sveta te
borznoposredniške družbe oziroma njen prokurist ali bližnji družinski član teh
oseb posredno ali neposredno imetnik delnic, na podlagi katerih ima najmanj 10
odstotkov glasovalnih pravic ali najmanj 10-odstotni delež v kapitalu te pravne
osebe, 
(h)    pravna oseba, ki
ni borznoposredniška družba, in ki je posredno ali neposredno imetnik delnic te
borznoposredniške družbe, na podlagi katerih ima najmanj 10 odstotkov
glasovalnih pravic ali najmanj 10-odstotni delež v kapitalu te
borznoposredniške družbe, 
(i)     član
organa vodenja ali nadzora oziroma prokurist pravne osebe iz točke (h) tega
odstavka. 
Za namen točk (d), (g) in (h) tega odstavka se uporablja
opredelitev posrednega imetništva iz drugega odstavka 5. člena ZTFI. 
Borznoposredniška družba poroča o izpostavljenosti iz prvega
pododstavka tega odstavka z obrazcem z oznako IZP POS, ki je sestavni del tega
sklepa. Borznoposredniška družba poročilo izdela po stanju na zadnji dan
vsakega polletja in ga pošlje Agenciji v rokih in na način za predložitev
poročil iz 19. člena sklepa o veliki izpostavljenosti.
12.a člen
(prejemki zaposlenih)
(1) Borznoposredniška družba letno obvešča Agencijo o številu
zaposlenih z najvišjimi prejemki, višini njihovih prejemkov in področju dela z
obrazcem z oznako PRE, ki je sestavni del tega sklepa. 
(2) Prejemki posameznega zaposlenega v določenem razredu
prejemkov so enaki vsoti prejemkov tega zaposlenega v preteklem letu.
Borznoposredniška družba poroča o skupnih zneskih prejemkov zaposlenih na
določenem področju dela, ki se razvrščajo v isti razred prejemkov. Razredi
prejemkov so: 
(a)    50.000 do
100.000 eurov, 
(b)    100.001 do
250.000 eurov, 
(c)    250.001 do
500.000 eurov, 
(d)    500.001 do
1,000.000 eurov, 
(e)    nad 1,000.000
eurov vseh prejemkov posameznega zaposlenega. 
(3) Znesek skupnih prejemkov iz posameznega razreda prejemkov
se razčleni po vrstah prejemkov. 
(4) Rok za predložitev poročila iz prvega odstavka tega člena
za preteklo leto je 31. marec tekočega leta.
13. člen
(pritožbe strank)
Borznoposredniška družba mora 2 meseca po zaključku
poslovnega leta Agenciji poročati o podatkih iz evidence iz 10. člena Sklepa o
pogojih za upravljanje investicijskih in drugih storitev za borznoposredniške
družbe (Uradni list RS, št. 106/07, 5/08 in 80/11).
14. člen
(način poročanja)
Borznoposredniška družba poroča Agenciji o podatkih iz tega
sklepa v elektronski obliki preko Nacionalnega sistema za poročanje – NRS in v
skladu s funkcionalno specifikacijo, ki je dosegljiva na spletni strani
Agencije.

Priloga 1: Tabela za preverjanje pravilnosti in
popolnosti obvestil ter poročil, ki jih BPD pošilja agenciji za trg vrednostih
papirjev, javnosti in strankam
Priloga 2: Tabela za pregled pravilnosti razvrstitve
strank med profesionalne oziroma neprofesionalne stranke ter pregled ustreznega
izbora primerne nasprotne stranke
Priloga 3: Tabela za preverjanje pravilnosti
razpolaganja z denarnim dobroimetjem strank
Priloga 4: Vprašalnik za preverjanje pravilnosti
razpolaganja z denarnimi sredstvi strank
Priloga 5: Navedba drugih storitev za stranke, na
podlagi katerih se denarna sredstva strank nahajajo na transakcijskem računu
strank
Priloga 6: Pojasnila v zvezi z odstopanji med
posameznimi postavkami glede denarnih sredstev, terjatev in obveznosti družbe
do strank
Priloga: Obrazec IZP POS
Priloga: Obrazec PRE

Sklep o poročanju o posameznih
dejstvih in okoliščinah borznoposredniških družb (Uradni list RS, št. 74/09)
vsebuje naslednji končni določbi:
»15. člen
(prenehanje veljavnosti)
Z dnem uveljavitve tega sklepa preneha veljati Sklep o
poročanju posameznih dejstev in okoliščin borznoposredniških družb (Uradni list
RS, št. 106/07).
16. člen
(uveljavitev sklepa)
Ta sklep začne veljati osmi dan po objavi v Uradnem listu
Republike Slovenije.«.

Sklep o spremembi Sklepa o
poročanju o posameznih dejstvih in okoliščinah borznoposredniških družb (Uradni
list RS, št. 64/10)
vsebuje naslednjo končno določbo:
»2. člen
Ta sklep začne veljati petnajsti dan po objavi v Uradnem
listu Republike Slovenije.«.

Sklep o spremembi Sklepa o
poročanju o posameznih dejstvih in okoliščinah borznoposredniških družb (Uradni
list RS, št. 75/10)
vsebuje naslednjo končno določbo:
»2. člen
Ta sklep začne veljati petnajsti dan po objavi v Uradnem
listu Republike Slovenije.«.

Sklep o spremembah in dopolnitvah
Sklepa o poročanju o posameznih dejstvih in okoliščinah borznoposredniških
družb (Uradni list RS, št. 80/11)
vsebuje naslednjo končno določbo:
»6. člen
Ta sklep začne veljati 1. januarja 2012.«.

Sklep o spremembah in dopolnitvah
Sklepa o poročanju o posameznih dejstvih in okoliščinah borznoposredniških
družb (Uradni list RS, št. 33/12)
vsebuje naslednjo končno določbo:
»7. člen
Ta sklep začne veljati osmi dan po objavi v Uradnem listu
Republike Slovenije.«.