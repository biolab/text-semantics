I. SPLOŠNE DOLOČBE
1. člen
(vsebina)
Ta uredba v skladu z Direktivo 2008/106/ES
Evropskega parlamenta in Sveta z dne 19. novembra 2008 o minimalni ravni
izobraževanja pomorščakov (prenovitev) (UL L št. 323 z dne 3. 12. 2008,
str. 33), zadnjič spremenjeno z Direktivo (EU)
2019/1159 Evropskega parlamenta in Sveta z dne 20. junija 2019 o spremembi
Direktive 2008/106/ES o minimalni ravni izobraževanja pomorščakov in o
razveljavitvi Direktive 2005/45/ES o vzajemnem priznavanju spričeval
pomorščakov, ki jih izdajo države članice (UL L št. 188 z dne 12. 7. 2019,
str. 94), (v nadaljnjem besedilu: Direktiva
2008/106/ES), ureja postopke in zahteve za pridobitev pooblastil in potrdil,
usposobljenost pomorščakov, izpitne programe, pogoje in način obnovitve,
priznavanja in nadomestitve pooblastil, obveznosti družb, poveljnika in članov
posadke.
2. člen
(pomen izrazov)
Izrazi, uporabljeni v tej uredbi, imajo
naslednji pomen:
1.     
»poveljnik« je oseba, ki poveljuje ladji,
2.     
»častnik« je član posadke razen poveljnika, odgovoren za krovno ali
strojno stražo,
3.     
»častnik krova« je častnik, ki je usposobljen v skladu s Prilogo I, ki
je sestavni del te uredbe,
4.     
»prvi častnik krova« je častnik, ki je po stopnji najvišji za
poveljnikom in prevzame poveljstvo ladje ob poveljnikovi onesposobljenosti,
5.     
»častnik stroja« je častnik, ki je usposobljen v skladu s Prilogo I te
uredbe,
6.     
»upravitelj stroja« je najvišji častnik stroja, ki je odgovoren za
mehanski ladijski pogon ter delovanje in vzdrževanje mehanskih in električnih
naprav na ladji,
7.     
»drugi častnik stroja« je častnik stroja, ki je po stopnji najvišji za
upraviteljem stroja in prevzema odgovornost za mehanski ladijski pogon ter
delovanje in vzdrževanje mehanskih in električnih naprav na ladji ob
onesposobljenosti upravitelja stroja,
8.     
»pomočnik častnika stroja« je oseba, ki se usposablja za častnika
stroja,
9.     
»GMDSS-radijski operater« je oseba, ki je usposobljena v skladu s
Prilogo I te uredbe,
10.  
»mornar« je član posadke, ki ni poveljnik ali častnik,
11.  
»ladja« je vsako plovilo razen plovila, ki pluje izključno po celinskih
vodah, v bližini teh voda ali na območjih, kjer veljajo pristaniški predpisi,
12.  
»obalna plovba« je plovba v mejah nacionalne plovbe in mejah obalne
plovbe držav, s katerimi je Uprava Republike Slovenije za pomorstvo (v
nadaljnjem besedilu: uprava) sklenila sporazum v skladu s Pravilom I/3
konvencije STCW,
13.  
»pogonska moč« je največja skupna neprekinjena izhodna moč v kilovatih
vseh glavnih ladijskih pogonskih strojev, navedena v ladijskem vpisnem listu
ali drugi uradni listini,
14.  
»tanker za prevoz nafte« je ladja, ki je zgrajena in se uporablja za
prevoz nafte in naftnih derivatov v tekočem stanju,
15.  
»tanker za prevoz kemikalij« je ladja, ki je zgrajena ali prirejena in
se uporablja za prevoz tekočin v tekočem stanju iz 17. poglavja Mednarodnega
kodeksa za prevoz kemikalij v tekočem stanju,
16.  
»tanker za prevoz utekočinjenega plina« je ladja, ki je zgrajena ali
prirejena in se uporablja za prevoz utekočinjenega plina ali drugih proizvodov
v tekočem stanju iz 19. poglavja Mednarodnega kodeksa o prevozu plinov,
17.  
»Pravila o radijski službi« so pravila, priložena Mednarodni konvenciji
o telekomunikacijah, s spremembami,
18.  
»potniška ladja« je ladja, opredeljena v Mednarodni konvenciji o varstvu
človeškega življenja na morju, 1974 (Uradni list SFRJ – MP, št. 2/81), s spremembami
(v nadaljnjem besedilu: konvencija SOLAS),
19.  
»ribiška ladja« je ladja, ki se uporablja za ribolov ali lov drugih
živih bitij v morju,
20.  
»konvencija STCW« je Mednarodna konvencija o standardih za
usposabljanje, izdajanje spričeval in ladijsko stražarjenje pomorščakov, 1978
(Uradni list SFRJ – MP, št. 3/84), ob upoštevanju prehodnih določb VII. člena
in pravila I/15 konvencije STCW, vključno z ustreznimi določbami kodeksa STCW,
s spremembami,
21.  
»radijske naloge« so radijska straža in tehnično vzdrževanje ter
popravila v skladu s Pravili o radijski službi, konvencijo SOLAS in ustreznimi
priporočili Mednarodne pomorske organizacije (IMO), če uprava tako določi,
22.  
»ro-ro potniška ladja« je potniška ladja z ro-ro prostorom ali prostori
posebnih kategorij, opredeljenih v konvenciji SOLAS,
23.  
»kodeks STCW« je Kodeks o standardih za usposabljanje, izdajanje
spričeval in ladijsko stražarjenje pomorščakov, sprejet z 2. sklepom na
konferenci leta 1995, s spremembami,
24.  
»funkcije« so skupina nalog, dolžnosti in odgovornosti, kot so določene
v kodeksu STCW, ki so nujne za delovanje ladje, varstvo človeškega življenja na
morju ali zaščito morskega okolja,
25.  
»družba« je lastnik ladje ali katera koli druga organizacija ali oseba,
kot je upravitelj ali zakupnik ladje brez posadke, ki je od lastnika ladje
prevzela odgovornost za delovanje ladje in hkrati soglaša, da prevzema vse
naloge in odgovornosti, ki jih ima družba po teh pravilih,
26.  
»plovbna doba« je doba na ladji, ki je potrebna za izdajo ali obnovitev
pooblastil ali potrdil,
27.  
»tretja država« je država, ki ni država članica Evropske unije,
28.  
»mesec« je koledarski mesec ali 30 dni, sestavljenih iz obdobij, krajših
od enega meseca,
29.  
»kodeks ISPS« je Mednarodni kodeks o zaščiti na ladjah in v
pristaniščih, sprejet 12. decembra 2002 z 2. sklepom na konferenci
konvencije SOLAS,
30.  
»ladijski častnik za zaščito« je pomorščak, neposredno odgovoren
poveljniku, ki ga družba določi kot odgovornega za zaščito ladje, izvajanje in
vzdrževanje varnostnega načrta ladje ter povezavo s častnikom za zaščito družbe
in pristaniškim častnikom za zaščito,
31.  
»naloge zaščite« so vse naloge in dolžnosti zaščite na ladji,
opredeljene v 2. pravilu XI. poglavja konvencije SOLAS in v kodeksu ISPS,
32.  
»pooblastilo o nazivu« je listina, izdana poveljniku, častniku in
GMDSS-radijskemu operaterju v skladu s Prilogo I te uredbe, ki zakonitemu
imetniku daje pravico, da opravlja naloge na ravni odgovornosti, navedene v
pooblastilu,
33.  
»posebno pooblastilo« je listina, izdana pomorščaku, ki ni pooblastilo o
nazivu, in potrjuje, da so izpolnjene ustrezne zahteve iz konvencije STCW glede
usposabljanja, usposobljenosti ali plovbne dobe,
34.  
»potrdilo« je potrdilo o usposobljenosti, ki ni pooblastilo o nazivu ali
posebno pooblastilo, s katerim se dokazuje, da so izpolnjene ustrezne zahteve
iz konvencije STCW,
35.  
»častnik elektronik« je častnik, ki je usposobljen v skladu s Prilogo I
te uredbe,
36.  
»usposobljeni pomorščak krova« je član posadke, ki je usposobljen v
skladu s Prilogo I te uredbe,
37.  
»usposobljeni pomorščak stroja« je član posadke, ki je usposobljen v
skladu s Prilogo I te uredbe,
38.  
»ladijski električar« je član posadke, ki je usposobljen v skladu s
Prilogo I te uredbe,
39.  
»kodeks IGF« je Mednarodni kodeks o varnosti ladij, ki uporabljajo pline
ali druga goriva z nizkim vnetiščem, opredeljen v pravilu konvencije SOLAS 74
II-1/2.29;
40.  
»polarni kodeks« je Mednarodni kodeks za ladje, ki plujejo v polarnih
vodah, opredeljen v pravilu konvencije SOLAS 74 XIV/1.1;
41.  
»polarne vode« so arktične vode in/ali območje Antarktike, opredeljeno v
pravilih konvencije SOLAS 74 od XIV/1.2 do XIV/1.4.
3. člen
(področje uporabe)
(1) Ta uredba se uporablja za
pomorščake, ki so določeni v tej uredbi, na morski ladji, ki pluje pod
slovensko zastavo.
(2) Ta uredba se uporablja tudi za
pomorščake na morski ladji, ki vpluje v pristanišče Republike Slovenije, razen
določb II. do V. poglavja te uredbe.
(3) Ta uredba se ne uporablja za
pomorščake na:
a)     vojaški ladji, pomožnem plovilu ali drugi ladji, katere lastnik je
ali ki jo uporablja Republika Slovenija ter se uporablja samo za negospodarske
namene,
b)     jahti, ki se ne uporablja za gospodarske namene,
c)     leseni ladji enostavne gradnje in
č)    ladji bruto tonaže do 200 v nacionalni plovbi.
4. člen
(usposobljenost pomorščakov)
(1) Pomorščak, ki dela na ladji, mora
biti usposobljen najmanj v skladu z zahtevami konvencije STCW, kakor določa
Priloga I, in imeti predpisano pooblastilo o nazivu, posebno pooblastilo
oziroma potrdilo.
(2) Pomorščak, ki je v skladu s
pravilom III/10.4 konvencije SOLAS določen za ravnanje z rešilnim čolnom, mora
imeti posebno pooblastilo »ravnanje z rešilnim in reševalnim čolnom«.
5. člen
(obveznost imeti pooblastilo)
(1) Družba ali poveljnik zagotovi, da
je za posamezno službo vkrcan na ladjo samo pomorščak, ki ima za opravljanje te
službe pooblastilo v skladu s to uredbo.
(2) Poveljnik ne sme dovoliti, da
posamezne naloge ali dela na ladji opravlja oseba, ki nima zahtevanega
pooblastila, veljavne oprostitve ali dokazila iz šestega odstavka 35. člena te
uredbe, ki so potrebni za opravljanje teh nalog.
6. člen
(odgovornost družbe, poveljnika in članov
posadke)
(1) Družba razporeja pomorščake za
delo na svojih ladjah v skladu s to uredbo in zagotovi, da:
a)     ima pomorščak ustrezno pooblastilo v skladu s to uredbo,
b)     sta število in usposobljenost članov posadke v skladu s predpisi,
ki urejajo najmanjše število članov posadke,
c)     so dokumenti in podatki, ki se nanašajo na pomorščake, posodobljeni
in dostopni ter med drugim vključujejo dokumente in podatke o njihovih
izkušnjah, usposabljanju, zdravstvenih pogojih in usposobljenosti za dodeljene
naloge,
č)    je
pomorščak ob dodelitvi dela seznanjen s svojimi nalogami in ureditvijo na
ladji, z napeljavo, opremo, postopki in lastnostmi ladje, ki so nujni za
opravljanje njegovih vsakodnevnih nalog ali nalog v izrednih razmerah,
d)     je posadka sposobna učinkovito usklajevati dejavnosti v izrednih
razmerah in opravljati naloge, ki so življenjskega pomena za varnost, zaščito
in preprečevanje ali zmanjšanje onesnaževanja,
e)     ima pomorščak opravljeno osvežitveno in dopolnilno usposabljanje v
skladu z zahtevami konvencije STCW,
f)      je na ladji vedno zagotovljeno učinkovito ustno sporazumevanje v
skladu s tretjim in četrtim odstavkom pravila 14, V. poglavja konvencije SOLAS.
(2) Družba, poveljnik in člani posadke
so odgovorni, da so obveznosti iz tega člena v celoti izpolnjene in sprejeti
vsi drugi ukrepi, da vsak član posadke z znanjem in izkušnjami prispeva k varni
plovbi ladje.
(3) Družba poveljniku zagotovi pisna
navodila o pravilih in postopkih, ki jih je treba upoštevati, da bi se vsem
novovkrcanim pomorščakom na ladji zagotovila možnost za seznanitev z ladijsko
opremo, operativnimi postopki in drugimi ureditvami, ki so potrebni za dobro
opravljanje njihovih nalog, preden so jim te dodeljene. Ta pravila in postopki
zajemajo:
a)     razumno obdobje, v katerem ima vsak novovkrcan pomorščak možnost
seznaniti se z opremo, ki jo bo uporabljal ali jo upravljal, s postopki in
ureditvijo, ki so predpisani za posamezno ladjo ter se nanašajo na ladijsko
stražo, varnost, varovanje okolja in izredne razmere, ki jih mora poznati
pomorščak za dobro opravljanje svojih nalog, in
b)     določitev izkušenega člana posadke, ki bo odgovoren za to, da se
vsak pomorščak, ki se vkrca na ladjo, seznani z bistvenimi informacijami v
jeziku, ki ga razume.
(4) Družba zagotovi, da poveljnik,
častniki in drugo osebje, ki so jim dodeljene posebne naloge in odgovornosti na
potniških ro-ro ladjah, opravijo seznanitveno usposabljanje za doseganje
sposobnosti, ki so potrebne za opravljanje nalog in izpolnjevanje prevzetih
odgovornosti v skladu z navodilom iz oddelka B-I/14 kodeksa STCW.
7. člen
(sporazumevanje na ladji)
(1) Družba ladje in poveljnik
zagotovita na vseh ladjah za vsa opravila, ki se nanašajo na varnost plovbe,
učinkovito ustno sporazumevanje med vsemi člani posadke, zlasti v zvezi s
pravilnim in pravočasnim sprejemom in razumevanjem sporočil in navodil.
(2) Na potniški ladji pod slovensko
zastavo in na potniški ladji, ki začne ali konča potovanje v slovenskem
pristanišču, poveljnik ali družba določi delovni jezik, ki se uporablja na
ladji, in ga vpiše v ladijski dnevnik. Vsak pomorščak mora delovni jezik
razumeti ter v njem dajati ukaze, navodila in povratna poročila. Če delovni
jezik ni slovenščina, so vsi načrti in seznami, ki se objavijo, opremljeni s
prevodom v delovnem jeziku.
(3) Osebje, ki na potniški ladji iz
prejšnjega odstavka po načrtu razporeditve ob alarmu pomaga potnikom, je zlahka
prepoznavno in se je s potniki sposobno sporazumevati, pri čemer se upoštevajo
zlasti:
a)     jezik ali jeziki, ki jih govori večina potnikov,
b)     možnost sporazumevanja z uporabo preprostega izrazoslovja v
angleškem jeziku za posredovanje osnovnih navodil, če potniki potrebujejo pomoč
ter če pomorščaki in potniki ne govorijo istega jezika,
c)     možnost pomožnega sporazumevanja v sili (npr. demonstracija,
kretnje rok, usmerjanje na lokacije zbirnih mest, reševalne opreme ali poti,
predvidene za umik v sili), če ustno sporazumevanje ni mogoče,
č)    ali so
bila potnikom zagotovljena popolna navodila o varnosti na ladji v njihovem
maternem jeziku,
d)    
jeziki, v katerih se potnikom sporočajo nujna
obvestila v sili ali ob urjenju in se članom posadke olajša pomoč potnikom.
(4) Družba zagotovi, da so se
poveljnik, častniki in mornarji na tankerjih sposobni med seboj sporazumevati v
delovnem jeziku.
(5) Sporazumevanje med ladjo in organi
na kopnem poteka v skupnem jeziku ali jeziku organov na kopnem v skladu s
četrtim odstavkom pravila 14 iz V. poglavja konvencije SOLAS.
8. člen
(obveščanje o spremembah)
Uprava objavi na svoji spletni strani
besedila nacionalnih in mednarodnih predpisov o varnosti človeškega življenja
na morju, zaščiti in varovanju morskega okolja z najnovejšimi spremembami, zato
da so na razpolago ladjam, ki plujejo pod slovensko zastavo, zaradi
izpopolnjevanja znanja poveljnika, častnikov in radijskih operaterjev.
9. člen
(standardi kakovosti)
(1) Uprava in izvajalci usposabljanja
vzpostavijo za izvajanje svojih pristojnosti iz konvencije STCW sistem
kakovosti, v katerem opredelijo najmanj ravni znanja, razumevanja in veščin, ki
ustrezajo preverjanju znanja in ocenjevanju na podlagi konvencije STCW, zagotovijo
upravljanje sistemov za izdajanje pooblastil, določijo vsebino usposabljanja,
izpitno preverjanje in ocenjevanje ter kvalifikacije in izkušnje predavateljev
in članov izpitnih komisij.
(2) Uprava in izvajalci usposabljanja
opravijo najmanj na vsakih pet let neodvisno presojo pridobivanja in
ocenjevanja znanja, razumevanja, spretnosti in usposobljenosti ter upravljanja
sistema za izdajanje pooblastil. Neodvisno presojo opravijo kvalificirane
osebe, ki pri upravi oziroma izvajalcih usposabljanja ne delajo na podlagi
pogodbe o zaposlitvi ali drugih pogodb civilnega prava. Kot kvalificirane osebe
se štejejo npr. strokovnjaki za pomorstvo, strokovnjaki pooblaščenih
klasifikacijskih zavodov ali osebe, usposobljene za izvajanje certificiranja
sistemov kakovosti, ki jih potrdi ministrstvo, pristojno za pomorstvo.
(3) Cilj presoje je preveriti, ali:
a)     so vsi ukrepi notranjega nadzora in preverjanja ter spremljanje izvajanja
skladni z načrtovanimi dogovori in dokumentiranimi postopki ter zagotavljajo
doseganje opredeljenih ciljev,
b)     so izidi vsake neodvisne presoje opremljeni z dokaznimi dokumenti
in ali so osebe, odgovorne za ovrednoteno področje, o tem obveščene,
c)     se hitro ukrepa za odpravo pomanjkljivosti,
č)    sistem
standarda kakovosti obsega vse veljavne določbe konvencije STCW in kodeksa
STCW, vključno s spremembami.
(4) Izvajalci usposabljanja pošljejo
poročilo o neodvisni presoji upravi, ki prejeta poročila skupaj s svojim
poročilom pošlje Evropski komisiji in Generalnemu sekretarju IMO v skladu z
oddelkom A-I/7 kodeksa STCW v šestih mesecih od datuma opravljene presoje.
II. POOBLASTILA IN POTRDILA
10. člen
(pridobitev pooblastil in potrdil)
(1) Zahteve za pridobitev pooblastil o
nazivu, posebnih pooblastil in potrdil so določene v Prilogi I te uredbe.
(2) Izpitni program za pridobitev
pooblastil o nazivu, posebnih pooblastil in potrdil je določen v Prilogi II, ki
je sestavni del te uredbe.
11. člen
(pooblastila o nazivu)
(1) Pooblastila o nazivu v krovni
službi so:
a)     častnik krovne straže na ladji z bruto tonažo 500 ali več,
b)     prvi častnik krova na ladji z bruto tonažo 3000 ali več,
c)     poveljnik ladje z bruto tonažo 3000 ali več,
č)    prvi
častnik krova na ladji z bruto tonažo med 500 in 3000,
d)     poveljnik ladje z bruto tonažo med 500 in 3000,
e)     častnik krovne straže na ladji z bruto tonažo do 500,
f)      poveljnik ladje z bruto tonažo do 500,
g)     član posadke v sestavi krovne straže in
h)     usposobljeni pomorščak krova.
(2) Pooblastila o nazivu v strojni
službi so:
a)     častnik strojne straže na ladji s pogonskim strojem z močjo 750 kW
ali več,
b)     drugi častnik stroja na ladji s pogonskim strojem z močjo 3000 kW
ali več,
c)     upravitelj stroja na ladji s pogonskim strojem z močjo 3000 kW ali
več,
č)    drugi častnik stroja na ladji s pogonskim strojem z
močjo med 750 in 3000 kW,
d)     upravitelj stroja na ladji s pogonskim strojem z močjo med 750 in
3000 kW,
e)     član posadke v sestavi strojne straže,
f)      usposobljeni pomorščak stroja,
g)     častnik elektronik in
h)     ladijski električar.
(3) Pooblastili o nazivu v radijski
službi sta:
a)     GMDSS-radijski operater s splošnim pooblastilom in
b)     GMDSS-radijski operater z omejenim pooblastilom.
12. člen
(posebna pooblastila)
Posebna pooblastila so:
a)     osnovna usposobljenost za ravnanje s tovorom na tankerjih za prevoz
nafte in kemikalij,
b)     ravnanje s tovorom na tankerjih za prevoz nafte na vodstveni ravni,
c)     ravnanje s tovorom na tankerjih za prevoz kemikalij na vodstveni
ravni,
č)    osnovna
usposobljenost za ravnanje s tovorom na tankerjih za prevoz utekočinjenega
plina,
d)     ravnanje s tovorom na tankerjih za prevoz utekočinjenega plina na
vodstveni ravni,
e)     osnovna usposobljenost za delo na ladji,
f)      ravnanje z rešilnim in reševalnim čolnom,
g)     ravnanje s hitrim reševalnim čolnom,
h)     požarna varnost,
i)       nujna medicinska pomoč,
j)       zdravstvena oskrba,
k)     ladijski častnik za zaščito,
l)       ozaveščenost o zaščiti,
m)    usposobljenost za določene naloge zaščite,
n)     osnovna usposobljenost za delo na ladji, za katero velja kodeks
IGF,
o)     usposobljenost za delo na ladji, za katero velja kodeks IGF na
vodstveni ravni,
p)     osnovna usposobljenost za delo na ladji, za katero velja polarni
kodeks in
r)      usposobljenost za delo na ladji, za katero velja polarni kodeks na
vodstveni ravni.
13. člen
(potrdila)
Potrdila so:
a)     obvladovanje množic,
b)     varnost potnikov,
c)     obvladovanje izrednih razmer in vedenja ljudi,
č)    varnost
potnikov in tovora ter celovitost ladijskega trupa,
d)     radarski opazovalec,
e)     uporaba naprav za samodejno radarsko vrisovanje (ARPA),
f)      dodatna usposobljenost na veliki ladji in ladji z neobičajnimi
manevrskimi lastnostmi,
g)     ravnanje z nevarnim tovorom,
h)     uporaba elektronskih kart in informacijskega sistema (ECDIS),
i)       vodenje in upravljanje človeških virov na vodstveni ravni,
j)       vodenje in upravljanje človeških virov na operativni ravni,
k)     upravljanje hitrega plovila,
l)       delo na ladji s sistemi visoke napetosti in
m)    ladijski kuhar.
III. USPOSABLJANJE
14. člen
(usposabljanje)
Usposabljanje pomorščakov za pridobitev
posameznih pooblastil ali potrdil po tej uredbi izvajajo izvajalci usposabljanja,
ki izpolnjujejo pogoje v skladu s to uredbo.
15. člen
(vloga za izvajanje usposabljanja)
Izvajalec usposabljanja vloži pri upravi
vlogo za izvajanje usposabljanja, ki vsebuje:
a)     navedbo pooblastila ali potrdila iz 11., 12. ali 13. člena te
uredbe, za pridobitev katerega bo izvajal usposabljanje,
b)     seznam predavateljev za posamezno usposabljanje in dokazila o
njihovi usposobljenosti (potrdila o doseženi izobrazbi, praktičnih izkušnjah,
pridobljenih pooblastilih in drugo),
c)     programe usposabljanja v skladu s kodeksom STCW in vzorčnimi
programi IMO,
č)    število,
velikost in opis prostorov z opremo, v katerih se bo izvajalo usposabljanje ali
opravljal izpit,
d)     opis simulatorjev ter drugih naprav in opreme,
e)     navedbo literature in drugega gradiva, ki bo uporabljeno,
f)      načrtovana obdobja usposabljanja z navedbo največjega možnega
števila udeležencev posameznega usposabljanja,
g)     dokazilo o sistemu kakovosti iz 9. člena te uredbe,
h)     vzorec potrdila o opravljenem usposabljanju, ki ga namerava
izdajati udeležencem usposabljanja, in
i)       dokazilo o poravnani upravni taksi.
16. člen
(dovoljenje za usposabljanje)
(1) Uprava pregleda vlogo ter opravi
ogled opreme, naprav, simulatorjev in prostorov, v katerih se bo izvajalo
usposabljanje.
(2) Uprava izda dovoljenje za
usposabljanje, če iz vloge izhaja, da:
a)     je izvajalec usposabljanja registriran za dejavnost usposabljanja,
b)     ima izvajalec usposabljanja ustrezno usposobljene predavatelje za
predlagani program usposabljanja,
c)     trajanje in vsebina programa usposabljanja v celoti izpolnjujeta
zahteve te uredbe ter konvencije STCW in kodeksa STCW,
č)    ima
izvajalec usposabljanja vzpostavljen sistem kakovosti,
d)     je na razpolago ustrezno opremljen prostor za teoretični in
praktični del za predvideno največje število udeležencev posameznega
usposabljanja,
e)     oprema, naprave in simulatorji omogočajo usposabljanje predvidenega
največjega števila udeležencev posameznega usposabljanja,
f)      potrebni simulatorji za usposabljanje ustrezajo zahtevam kodeksa A
h konvenciji STCW in
g)     izpolnjuje druge pogoje, določene v tej uredbi.
(3) Predavatelj je usposobljen za
izvajanje določenega programa usposabljanja, če ima pooblastilo za področje, za
katero izvaja usposabljanje, in vsaj eno leto praktičnih izkušenj na tem
področju oziroma druga dokazila, s katerimi dokazuje usposobljenost za
izvajanje tega programa.
(4) Predavatelj je usposobljen za
usposabljanje na simulatorju, če je pridobil primerna navodila o učnih tehnikah
na simulatorjih in praktične izkušnje glede simulatorja, na katerem se izvaja
usposabljanje.
(5) Sistem kakovosti izvajalca
usposabljanja iz točke č) drugega odstavka tega člena zajema tudi
usposobljenost in delovne izkušnje predavateljev. Usposobljenost, delovne
izkušnje in uporaba standardov kakovosti zajemajo ustrezne tehnike
usposabljanja ter izpolnjujejo vse zahteve iz tretjega in četrtega odstavka
tega člena.
(6) Dovoljenje iz drugega odstavka
tega člena se izda za največ pet let.
(7) Uprava objavi na svoji spletni
strani seznam izvajalcev usposabljanja, ki imajo dovoljenje iz tega člena, in
usposabljanja, ki jih izvajajo za pridobitev pooblastil ali potrdil v skladu s
to uredbo.
17. člen
(neizpolnjevanje pogojev za usposabljanje)
(1) Izvajalec usposabljanja nemudoma
obvesti upravo o vseh spremembah glede izpolnjevanja pogojev, na podlagi
katerih je bilo izdano dovoljenje za usposabljanje.
(2) Če uprava ugotovi, da izvajalec
usposabljanja ne izpolnjuje več pogojev, na podlagi katerih mu je bilo izdano
dovoljenje, ali pri izvajanju usposabljanja krši to uredbo ali konvencijo STCW,
odvzame dovoljenje iz prejšnjega odstavka tega člena.
18. člen
(obvestilo o usposabljanju)
(1) Izvajalec usposabljanja pred
začetkom usposabljanja obvesti upravo o dnevu začetka in trajanju
usposabljanja, številu udeležencev ter urniku z navedbo predmetov in
predavateljev.
(2) Vsakemu udeležencu, ki opravi
usposabljanje, izvajalec usposabljanja izda potrdilo o opravljenem usposabljanju,
če je njegova prisotnost na usposabljanju vsaj 80-odstotna.
19. člen
(izvajanje usposabljanja)
(1) Izvajalec usposabljanja
zagotavlja, da:
a)     je celotno usposabljanje pomorščakov oblikovano v skladu z napisanimi
programi, vključno z metodami in sredstvi izvedbe, učnimi postopki in
materiali, ki so potrebni za doseganje predpisanega standarda usposobljenosti,
ter
b)     ga izvajajo, nadzorujejo in ocenjujejo osebe, ki so usposobljene v
skladu s tretjim odstavkom tega člena.
(2) Oseba, ki izvaja usposabljanje ali
ocenjevanje med delom na ladji, lahko to izvaja samo, kadar tako usposabljanje
ali ocenjevanje ne škodi normalnemu obratovanju ladje ter kadar lahko svoj čas
in pozornost nameni usposabljanju ali ocenjevanju.
(3) Oseba, ki izvaja usposabljanje
pomorščakov v skladu s to uredbo na ladji ali na kopnem:
a)     upošteva program usposabljanja in pozna posebne cilje
usposabljanja, ki se izvaja,
b)     je usposobljena za predmet usposabljanja,
c)     je za izvajanje usposabljanja na simulatorju prejela navodila o
učnih tehnikah na simulatorjih in ima praktične izkušnje na simulatorju, na
katerem se izvaja usposabljanje, ter
č)    če je
odgovorna za nadzor usposabljanja pomorščakov med plovbo, ki jim omogoča
pridobitev pooblastil, pozna program in posebne cilje usposabljanja, ki se
izvaja.
(4) Standardi delovanja simulatorjev
iz oddelka A-I/12 kodeksa STCW in druge zahteve, ki jih za vsa pooblastila
predpisuje del A kodeksa STCW, so izpolnjeni za:
a)     obvezno usposabljanje na simulatorju,
b)     ocenjevanje usposobljenosti na simulatorju v skladu z delom A
kodeksa STCW in
c)     dokazovanje strokovne usposobljenosti na simulatorju, zahtevane v
skladu z delom A kodeksa STCW.
(5) Izvajalec usposabljanja
zagotavlja, da se usposabljanje za pridobitev posameznega pooblastila ali potrdila
izvede upoštevaje izpitne roke iz 28. člena te uredbe, ne glede na število
udeležencev usposabljanja. Določba tega odstavka ne velja za vsebine, ki se
izvajajo v okviru šolskih programov.
(6) Uprava lahko za zagotovitev
izvajanja določb te uredbe po predhodnem obvestilu opravi nadzor pri izvajalcih
usposabljanja.
IV. IZDAJANJE POOBLASTIL
20. člen
(pooblastila in potrdila)
(1) Pooblastila o nazivu, posebna
pooblastila in potrdila izda uprava kandidatom, ki izpolnjujejo zahteve v
skladu s konvencijo STCW in to uredbo. Preden uprava izda pooblastilo in
potrdilo, preveri istovetnost in veljavnost vseh predpisanih listinskih
dokazov.
(2) Pooblastilo o nazivu, posebno
pooblastilo in potrdilo se izdajo v slovenskem in angleškem jeziku.
(3) Pooblastilo o nazivu, posebno
pooblastilo in potrdilo imajo identifikacijsko številko.
(4) Pooblastila in potrdila, ki jih
pomorščak, vkrcan na ladjo, mora imeti, morajo biti na ladji v izvirniku v papirnati ali digitalni obliki, razen v
primeru iz šestega odstavka 35. člena te uredbe.
(5) Pomorščak opravlja delo, za katero
je usposobljen in ki je navedeno na pooblastilu oziroma potrdilu. Nazivi, ki se
uporabljajo na pooblastilu ali potrdilu, so enaki izrazom, določenim v
predpisih, ki urejajo najmanjše število članov posadke.
21. člen
(vloga za izdajo pooblastila ali potrdila)
(1) Pooblastilo ali potrdilo izda
uprava na podlagi vloge kandidata, če so izpolnjeni naslednji pogoji:
a)     če je izkazana identiteta kandidata,
b)     če starost kandidata ustreza zahtevam za pridobitev posameznega
pooblastila ali potrdila,
c)     če kandidat izpolnjuje zdravstvene pogoje v skladu z oddelkom A-I/9
kodeksa STCW (če gre za pridobitev pooblastila ali potrdil »ladijski kuhar« in
»upravljanje hitrega plovila«),
č)    če so
zahtevana plovbna doba in obvezna usposabljanja kandidata v skladu z zahtevami
za pridobitev posameznega pooblastila ali potrdila,
d)     če je poravnana pristojbina in
e)     če kandidat izpolnjuje druge zahteve, predpisane za pridobitev
posameznega pooblastila ali potrdila v skladu s Prilogo I te uredbe.
(2) Za pridobitev pooblastila o nazivu
kandidat priloži dve fotografiji v skladu s predpisi, ki urejajo osebno
izkaznico.
22. člen
(prevzem pooblastila ali potrdila)
Kandidat pred prevzemom podpiše pooblastilo
ali potrdilo v prisotnosti uradne osebe uprave, lahko pa se njegov podpis
zajame iz pisne vloge za to pooblastilo ali potrdilo, ki jo podpiše v
prisotnosti uradne osebe uprave.
23. člen
(zdravstveni pogoji)
(1) Za pridobitev pooblastil mora
kandidat izpolnjevati predpisane zdravstvene pogoje za delo na ladji.
(2) Izpolnjevanje predpisanih
zdravstvenih pogojev kandidat dokazuje z veljavnim zdravniškim spričevalom, ki
ga izda zdravnik, ki je pooblaščen v skladu s predpisi o ugotavljanju
zdravstvenih pogojev pomorščakov ali ga je pooblastila država članica Evropske
unije ali Evropskega gospodarskega prostora (pooblaščeni zdravnik).
(3) Pomorščak mora imeti ves čas dela
na ladji veljavno zdravniško spričevalo.
(4) Če zdravniško spričevalo preneha
veljati med plovbo, velja do naslednjega pristanišča postanka, v katerem je na
voljo pooblaščeni zdravnik, vendar to obdobje ne sme biti daljše od treh
mesecev.
(5) Uprava v nujnih primerih
pomorščaku dovoli delati, vendar največ tri mesece, brez veljavnega
zdravniškega spričevala do naslednjega pristanišča postanka, v katerem je na
voljo pooblaščeni zdravnik, če je pomorščaku zdravniško spričevalo poteklo
največ pred enim mesecem.
24. člen
(plovbna doba)
(1) Izpolnjevanje pogojev glede
plovbne dobe v ustreznem nazivu in na ustrezni ladji se dokazuje na naslednji
način:
a)     s pomorsko knjižico,
b)     s potrdilom o vkrcanju in izkrcanju, ki ga izda poveljnik ali
ladjar, ali
c)     z drugim ustreznim dokazilom, iz katerega sta razvidna trajanje in
ustreznost plovbne dobe.
(2) Plovbna doba se šteje od dneva
vkrcanja do dneva izkrcanja.
(3) Uprava
določi kriterije glede ustreznosti plovbne dobe za pridobitev posameznega
pooblastila ali potrdila in jih objavi na svoji spletni strani.
25. člen
(pripravništvo)
(1) Kandidat, ki se vkrca med
usposabljanjem ali po končanem usposabljanju (pripravnik), opravi med
pripravništvom na ladji pod nadzorom usposobljenega in pooblaščenega častnika,
ki ga določi poveljnik, program usposabljanja, ki je predpisan za pridobitev
pooblastila o nazivu, za katerega opravlja pripravništvo.
(2) Med pripravništvom pripravnik vodi
pripravniški dnevnik Mednarodnega združenja ladjarjev (International Shipping
Federation) ali drug pripravniški dnevnik, ki vsebuje vsebine iz programa
usposabljanja.
(3) Pripravniški dnevnik Mednarodnega
združenja ladjarjev iz prejšnjega odstavka dobi pripravnik za plačilo pri
upravi.
(4) Identiteto pripravnika potrdi
uprava v pripravniškem dnevniku.
(5) Poveljnik pripravniku krova
oziroma upravitelj stroja pripravniku stroja pregleda in potrdi pripravniški
dnevnik najmanj enkrat mesečno in neposredno pred izkrcanjem pripravnika.
(6) Častnik, odgovoren za nadzor in
spremljanje dela pripravnika, pregleda pripravniški dnevnik enkrat tedensko.
26. člen
(izpiti)
Kandidat lahko pristopi k izpitu,
predpisanemu za pridobitev posameznega pooblastila ali potrdila, ko izpolni vse
druge predpisane zahteve za pridobitev tega pooblastila ali potrdila.
27. člen
(izpitna komisija)
(1) Za opravljanje izpitov predstojnik
uprave imenuje za obdobje dveh let člane izpitne komisije in izpraševalce.
(2) Izpitno komisijo za posamezen
izpit (v nadaljnjem besedilu: posamezna izpitna komisija) določi predstojnik
uprave med člani iz prvega odstavka tega člena. Posamezna izpitna komisija ima
predsednika in dva člana ter morebitne izpraševalce za posamezne predmete.
(3) Predsednik, člani izpitne komisije in
izpraševalci:
a)     imajo najmanj strokovno usposobljenost, ki je potrebna za
pridobitev pooblastila ali potrdila, za katero se opravlja izpit, oziroma tako
strokovno znanje, ki ustreza vsebini predmeta, za katerega izprašujejo,
b)     osvežujejo in dopolnjujejo svoje strokovno znanje v skladu z zahtevami
konvencije STCW,
c)     so seznanjeni z navodili o metodologiji in praksi ocenjevanja,
č)    imajo praktične delovne
izkušnje v ocenjevanju in
d)     imajo za ocenjevanje znanja ob uporabi simulatorjev praktične
izkušnje iz ocenjevanja na določenem simulatorju, ki se uporablja pri izpitu,
ki jih pridobijo pod mentorstvom izkušenega ocenjevalca.
(4) Predsednik posamezne izpitne
komisije je strokovni delavec uprave, drugi člani posamezne izpitne komisije in
izpraševalci pa so strokovni delavci uprave ali osebe iz pomorskega
gospodarstva in pomorskega šolstva ter druge osebe s strokovnim znanjem, ki
ustreza vsebini posameznega predmeta.
(5) Predsedniku, članom in
izpraševalcem izpitne komisije pripada plačilo za delo in povračilo stroškov v
zvezi z delom v komisiji v višini, ki jo določi minister, pristojen za
pomorstvo. Plačilo za delo ne pripada zaposlenim v državnih organih, če je delo
opravljeno v rednem delovnem času.
(6) Kandidati, ki pristopijo k izpitu,
plačajo stroške izpita v višini, ki jo določi minister, pristojen za pomorstvo.
28. člen
(izpitni rok)
Uprava določi izpitne roke za posamezen
izpit, ki jih objavi na spletni strani uprave, in sicer:
-       
najmanj dva izpitna roka letno za pooblastila o nazivu: enega v
spomladanskem obdobju in enega v jesenskem obdobju,
-       
najmanj tri izpitne roke letno za posebna pooblastila in potrdila.
29. člen
(sestava izpita)
(1) Izpit se opravlja pisno, ustno ali
praktično v skladu z izpitnim programom.
(2) Izpit se opravlja na upravi ali
pri izvajalcu usposabljanja.
(3) Pisni del izpita opravljajo
kandidati istočasno pod nadzorom najmanj enega člana posamezne izpitne
komisije, ki ga določi predsednik posamezne izpitne komisije. Pri ustnem in
praktičnem delu izpita so prisotni vsi člani posamezne izpitne komisije.
(4) Če kandidat pri posameznem
predmetu ne opravi uspešno pisnega dela, pri tem predmetu ne sme opravljati
ustnega dela izpita. V tem primeru se šteje, da kandidat tega predmeta ni
opravil.
(5) Praktični del izpita se opravlja
tudi na ladji, simulatorju ali posebnem poligonu.
(6) Uprava določi razpored opravljanja
izpita in o tem obvesti kandidate.
30. člen
(odstop od izpita)
(1) Kandidatu, ki iz upravičenega
razloga ne pristopi k izpitu in o tem obvesti upravo takoj, ko to okoliščine
dopuščajo, uprava določi drug datum in kraj opravljanja izpita. Razlog je
upravičen, če ga kandidat ni zakrivil sam oziroma če je nastal kakšen
nepredvidljiv dogodek, ki je kandidatu preprečil pristop k izpitu ali dogodek,
ki ga ni bilo mogoče preprečiti.
(2) Če kandidat ne pristopi k izpitu
brez upravičenega razloga ali če pred začetkom izpita odstopi, se šteje, da
izpita ni opravil.
31. člen
(izpitni uspeh)
(1) Kandidat je za vsak predmet
ocenjen z oceno »uspešno« ali »neuspešno«, končna ocena izpita pa je »opravil«
ali »ni opravil«. Izpit je kandidat opravil, če je iz vseh predmetov ocenjen z
oceno »uspešno«. Za vsakega posameznega kandidata se vodi zapisnik o
opravljanju izpita, ki ga podpišejo predsednik in člani posamezne izpitne komisije.
(2) Predsednik posamezne izpitne
komisije v prisotnosti vseh članov sporoči vsakemu kandidatu izpitni uspeh.
(3) Najpozneje v treh delovnih dneh po
izpitu lahko kandidat pri predsedniku posamezne izpitne komisije vloži pisni
ugovor zoper odločitev posamezne izpitne komisije.
(4) O ugovoru odloči predstojnik
uprave v petnajstih dneh po prejemu ugovora. Odločitev sprejme na podlagi
izpitne dokumentacije, pisne obrazložitve članov posamezne izpitne komisije, ki
je kandidata ocenjevala pri izpitu, in strokovne presoje ocene dveh članov
posamezne izpitne komisije, ki ne smeta biti tista dva, katerih ocena se
presoja. Odločitev predstojnika uprave je dokončna.
32. člen
(popravni izpit)
(1) Popravni izpit iz največ dveh
predmetov, ocenjenih neuspešno, se opravlja le pri izpitu, ki obsega najmanj
štiri predmete.
(2) Kandidat lahko pristopi k
popravnemu izpitu v roku, ki ne sme biti daljši od enega leta od zadnjega dne
opravljanja izpita.
(3) Če kandidat ne opravi popravnega
izpita, se šteje, da izpita ni opravil v celoti.
V. OBNOVITEV, PRIZNAVANJE IN ZAMENJAVA POOBLASTIL
33. člen
(obnovitev)
(1) Pooblastilo ali potrdilo, izdano
za največ pet let, se obnovi, če imetnik dokaže svojo strokovno usposobljenost.
Za obnovitev pooblastila mora imetnik dokazati tudi svoje zdravstvene pogoje z
zdravniškim spričevalom, ki ga izda pooblaščeni zdravnik.
(2) Strokovna usposobljenost se
dokazuje:
a)     na podlagi opravljanja dolžnosti v funkciji, ki ustreza pooblastilu
in je trajala najmanj eno leto v predhodnih petih letih ali tri mesece v
predhodnih šestih mesecih neposredno pred vložitvijo vloge,
b)     na podlagi opravljanja funkcij, ki veljajo za enakovredne
opravljanju del na morju (npr. pomorski inšpektor, pristaniški nadzornik, člani
izpitnih komisij v skladu s to uredbo, izvajalci usposabljanja v skladu s to
uredbo), če je imetnik pooblastila v zadnjih petih letih opravljal ta dela
najmanj eno leto,
c)     na podlagi opravljenega izpita, če je predpisan,
č)    na
podlagi opravljenega osvežitvenega tečaja iz 34. člena te uredbe,
d)     za pooblastila o nazivu tudi na podlagi opravljanja dolžnosti v
funkciji, ki ustreza pooblastilu o nazivu in je trajala najmanj tri mesece
neposredno pred vložitvijo vloge, in sicer kot nadomestni častnik ali častnik v
neposredno nižjem nazivu, 
e)     za poveljnika in častnika na tankerjih na podlagi opravljanja
dolžnosti v funkciji, ki ustreza posebnemu pooblastilu in je trajalo najmanj
tri mesece v zadnjih petih letih, ali uspešno opravljenega osvežitvenega tečaja,
ali
f)      za obnovitev pooblastil za delo na ladji, za katero velja polarni
kodeks, na podlagi opravljanja dolžnosti v funkciji, ki ustreza posebnemu
pooblastilu in je trajalo najmanj dva meseca v zadnjih petih letih, ali ponovnega
opravljanja usposabljanja.
(3) O ustreznosti dokazil opravljanja
dolžnosti v funkciji iz točk a), d) in e) prejšnjega odstavka odloči uprava.
(4) Potrdilo »upravljanje hitrega
plovila« se obnovi, če ima pomorščak najmanj pet mesecev plovbne dobe na
posamezni vrsti hitrega plovila v zadnjih dveh letih, ko ima veljavno potrdilo.
34. člen
(osvežitveni tečaj)
(1) Osvežitveni tečaj obsega
seznanitev s spremembami v pomorski tehnologiji, v mednarodnih predpisih in
predpisih Republike Slovenije ter v priporočilih, ki se nanašajo na varnost
človeškega življenja na morju in varstvo morskega okolja ter obnovo osnovnega
znanja in veščin.
(2) Osvežitveni tečaj izvaja izvajalec
usposabljanja, ki ima dovoljenje iz 16. člena te uredbe. Vsebino osvežitvenega
tečaja predhodno potrdi uprava.
35. člen
(priznavanje pooblastil)
(1) Pomorščak,
ki ima v papirnati ali digitalni obliki pooblastilo o nazivu, posebno
pooblastilo in potrdilo, ki ga ni izdala uprava, lahko opravlja dela na ladji
pod slovensko zastavo, pod pogoji priznavanja, določenimi v tem členu.
(2) Pomorščaku,
ki ima pooblastilo o nazivu oziroma posebno pooblastilo, izdano poveljniku ali
častniku v skladu s pravili V/1-1 in V/1-2 konvencije STCW, uprava izda
overitev o priznanju, če je listino izdala druga država članica Evropske unije
v skladu z Direktivo 2008/106/ES. Uprava izda overitev o priznanju na podlagi
sedmega odstavka Pravila I/2 konvencije STCW, na obrazcu, določenem v tretjem
odstavku oddelka A-I/2 kodeksa STCW.
(3) Pomorščakom,
ki jim je pooblastila iz prejšnjega odstavka izdala tretja država, uprava izda
overitev o priznanju, če:
a)     uprava Evropski komisiji predloži vlogo tretje države z analizo
skladnosti tretje države z zahtevami konvencije STCW v skladu s Prilogo II
Direktive 2008/106/ES in z razlogi za priznanje, na podlagi katere Evropska
komisija dovoli priznanje, ali
b)     je pooblastilo izdala tretja država, ki jo je Evropska komisija
uvrstila na seznam držav, katerih pooblastila priznava.
(4) Do odločitve Evropske komisije iz
a) točke prejšnjega odstavka lahko uprava izda overitev o priznanju in Evropsko
komisijo obvesti o številu in vrsti listine, ki jo priznava.
(5) Pred izdajo overitve o priznanju
pooblastila iz točke a) tretjega odstavka tega člena uprava ugotovi, ali
so izpolnjeni pogoji iz 4. in 5. točke Priloge II Direktive 2008/106/ES.
(6) Dokler uprava ne izda overitve o
priznanju, lahko pomorščaku za največ tri mesece dovoli opravljati delo na
ladji pod zastavo Republike Slovenije, če ima ustrezno in veljavno pooblastilo,
ki ga je izdala druga država članica Evropske unije
ali tretja država. Ta izjema ne velja za radijskega
elektronika ali radijskega operaterja, razen ob upoštevanju določb Pravil o
radijski službi. Pomorščak mora imeti pri sebi dokazilo, da je bila vloga za
overitev o priznanju predložena upravi.
(7) Uprava izda overitev o priznanju
pomorščaku za opravljanje del na vodstveni ravni, če mu pred tem predloži
gradivo, ki vsebuje povzetek slovenske pomorske zakonodaje v zvezi z opravljanjem
teh del, pomorščak pa podpiše izjavo, da se je s tem gradivom seznanil. Gradivo
s povzetkom slovenske zakonodaje pripravi uprava v angleškem jeziku in ga
objavi na svojih spletnih straneh. Objavljeno gradivo uprava sprotno obnavlja v
skladu s spremembami in dopolnitvami veljavne zakonodaje.
(8) Uprava obvesti Evropsko komisijo,
če ugotovi, da priznana tretja država ne izpolnjuje več zahtev konvencije STCW,
in navede utemeljene razloge.
(9) Uprava takoj obvesti Evropsko
komisijo in druge države članice Evropske unije, da namerava preklicati overitve
o priznanju vseh pooblastil, ki jih je izdala tretja država, in navede utemeljene
razloge.
(10) Uprava prekliče veljavnost
overitev o priznanju pooblastil držav, za katero je Evropska komisija izdala
sklep o preklicu priznanja, ali sprejme druge ukrepe za izvedbo sklepa.
(11) Overitev o priznanju, izdana pred
dnevom, ko je bila sprejeta odločitev o preklicu priznanja tretje države,
ostane v veljavi. Pomorščak, ki ima tako overitev, ne more pridobiti overitve,
ki bi priznala višjo usposobljenost, razen če ta temelji izključno na dodatnih
izkušnjah na podlagi plovbne dobe.
(12) Overitev o priznanju izda uprava
največ za tako raven, funkcijo in službo, kakršne vsebuje pooblastilo, na
podlagi katerega se izdaja overitev o priznanju, ter vsebuje morebitne veljavne
omejitve iz tega pooblastila.
(13) Overitev o priznanju preneha
veljati takoj, ko preneha veljati pooblastilo ali ko ga država, ki ga je
izdala, odvzame, začasno odvzame ali prekliče njegovo veljavnost, vendar pa
najpozneje v petih letih po njegovi izdaji.
(14) Pomorščak, ki ima posebno pooblastilo
ali potrdilo ali drug listinski dokaz, ki ga je izdala druga država članica
Evropske unije, za katerega uprava ne izda overitve o priznanju v skladu s tem
členom, lahko opravlja dela na ladji pod slovensko zastavo brez overitve o
priznanju.
36. člen
(zamenjava)
(1) Pogrešitev ali znatno poškodovanje
pooblastila, potrdila ali overitve o priznanju prijavi imetnik v osmih dneh
upravi z navedbo okoliščin pogrešitve ali poškodovanja.
(2) Pogrešitev ali znatno poškodovanje
pooblastila, potrdila ali overitve o priznanju v tujini prijavi imetnik
nemudoma najbližjemu diplomatskemu ali konzularnemu predstavništvu Republike
Slovenije, po prihodu v Republiko Slovenijo pa v osmih dneh prijavi upravi na
način, določen v prejšnjem odstavku.
(3) Preklic pooblastila, potrdila ali
overitve o priznanju uprava objavi na svoji spletni strani. Po objavi preklica
na spletni strani in na podlagi vloge imetnika izda uprava novo pooblastilo,
potrdilo ali overitev o priznanju.
(4) Rok veljavnosti pooblastila,
potrdila ali overitve o priznanju iz prejšnjega odstavka ne sme biti daljši od
datuma izteka veljavnosti preklicanega pooblastila, potrdila ali overitve o
priznanju.
VI. NADZOR
37. člen
(inšpekcijski nadzor)
(1) Inšpekcijsko nadzorstvo nad
izvajanjem določb te uredbe opravljajo pomorski inšpektorji. Pri opravljanju
nadzora na podlagi te uredbe pomorski inšpektorji glede tujih ladij upoštevajo
tudi predpise, ki urejajo inšpekcijski nadzor tujih ladij.
(2) Na ladji v slovenskem pristanišču
ne glede na njeno zastavo pomorski inšpektor preveri, ali imajo vsi pomorščaki,
ki delajo na njej, ustrezna pooblastila in potrdila v skladu s konvencijo STCW.
Nadzor pomorskega inšpektorja je omejen na preverjanje:
a)     da ima pomorščak, ki dela na ladji in od katerega se zahteva
pooblastilo o nazivu ali posebno pooblastilo v skladu s konvencijo STCW,
ustrezno veljavno pooblastilo ali potrdilo, da je pri organih države zastave
vložil zahtevek za overitev o priznanju, na podlagi katerega bo izdana overitev
o priznanju,
b)     da je število članov posadke in da so pooblastila pomorščakov na ladji
v skladu z zahtevami države, pod zastavo katere ladja pluje.
(3) Pomorski inšpektor ocenjuje
sposobnost pomorščakov na ladji, da izpolnjujejo standarde ladijskega
stražarjenja in standarde zaščite, predpisane s konvencijo STCW, v skladu z
delom A kodeksa STCW, če obstaja utemeljen razlog za domnevo, da se ti
standardi ne upoštevajo zaradi enega od naslednjih dejstev:
a)     če je ladja trčila, se potopila ali nasedla,
b)     če je ladja med plovbo, na sidrišču ali privezu izpustila v morje
snovi, katerih izpust po mednarodnih konvencijah ni dovoljen,
c)     če je ladja manevrirala nepazljivo ali nevarno, pri čemer ni
spoštovala shem ločene plovbe, ki jih je odobrila IMO, ali običajev in
postopkov za varno plovbo,
č)    če se
ladja upravlja na način, ki predstavlja nevarnost za ljudi, premoženje ali
okolje, ali je ogrožena zaščita,
d)     če je bilo pooblastilo pridobljeno z goljufijo ali imetnik
pooblastila ni oseba, ki ji je bilo pooblastilo izdano, ali
e)     če ladja pluje pod zastavo države, ki ni članica konvencije STCW,
ali ima posadka ladje pooblastila, ki jih je izdala država, ki ni pogodbenica
konvencije STCW.
(4) Pri preverjanju iz prejšnjega
odstavka lahko pomorski inšpektor od pomorščaka zahteva, da dokaže ustrezno
usposobljenost na delovnem mestu. Tako dokazovanje zajema zlasti preverjanje
izpolnjevanja operativnih zahtev standardov stražarjenja in pravilnega
odzivanja v izrednih razmerah ob upoštevanju ravni pomorščakove odgovornosti.
38. člen
(zadržanje ladje)
Pomorski inšpektor lahko zadrži ladjo samo,
kadar pri opravljanju nadzora v skladu s to uredbo ugotovi nevarnost za
človeško življenje, premoženje ali okolje, ker:
a)     pomorščaki nimajo pooblastil, ustreznih pooblastil, veljavnih
posebnih pooblastil ali potrdil in dokazila, da je bila vloga za izdajo
overitve o priznanju predložena organom države zastave,
b)     posadka ni v skladu z veljavnimi zahtevami države zastave o
najmanjšem številu članov posadke za varno plovbo,
c)     ureditev ladijskega stražarjenja ni v skladu z zahtevami, ki jih za
ladjo določi država zastave,
č)    v
sestavi straže ni osebe, usposobljene za ravnanje z opremo, ki je nujno
potrebna za varno plovbo, varne radijske zveze ali preprečitev onesnaževanja
morja,
d)     dokazilo o strokovni usposobljenosti pomorščakov za naloge, ki so
jim dodeljene za zagotavljanje varnosti ladje in preprečevanje onesnaževanja,
ni predloženo,
e)     ni mogoče zagotoviti oseb, ki imajo dovolj počitka in so drugače
sposobne za delo, da bi prevzele prvo stražo ob začetku plovbe in naslednje
straže.
39. člen
(ogrožanje varnosti)
Pomorski inšpektor mora preiskati vsako
dejanje opustitve ali ogrožanja varnosti, o katerem je bil obveščen in ki lahko
neposredno ogroža varnost človeškega življenja, premoženja ali morskega okolja,
če so ga storili imetniki pooblastil ali overitev o priznanju, ki jih je izdala
uprava v skladu s to uredbo, pri opravljanju nalog, ki se navezujejo na ta
pooblastila. Na podlagi rezultatov preiskave pomorski inšpektor začne postopek
o prekršku oziroma obvesti pristojne organe o svojih ugotovitvah.
VII. PREKRŠKI
40. člen
(kazenske določbe)
(1) Z globo od 3.300 do 42.000 eurov
se kaznuje za prekršek pravna oseba, če ne:
a)     zagotovi, da dela na ladji pomorščak, ki ima pooblastilo,
predpisano v konvenciji STCW (4. in 5. člen, točka a) prvega odstavka 6. člena,
četrti in peti odstavek 20. člena ter 23. člen te uredbe),
b)     izroči v plovbo ladjo v skladu s točkami b), c), č), d), e) in f)
prvega odstavka 6. člena ter tretjim in četrtim odstavkom 6. člena te uredbe,
c)     zagotovi sporazumevanja na ladji v skladu s prvim odstavkom 7.
člena te uredbe,
č)    zagotovi
poveljniku pisnih navodil o pravilih in postopkih v skladu s tretjim odstavkom
7. člena te uredbe ali
d)    
zagotovi seznanitvenega usposabljanja v skladu
s četrtim odstavkom 7. člena te uredbe.
(2) Z globo od 5.000 do 50.000 eurov
se kaznuje za prekršek družba, ki se po zakonu, ki ureja gospodarske družbe,
šteje za srednjo gospodarsko družbo, če stori prekršek iz prejšnjega odstavka.
(3) Z globo od 10.000 do 80.000 eurov
se kaznuje za prekršek družba, ki se po zakonu, ki ureja gospodarske družbe,
šteje za veliko gospodarsko družbo, če stori prekršek iz prvega odstavka tega
člena.
(4) Z globo od 1.500 do 15.000 eurov
se kaznujeta za prekršek samostojni podjetnik posameznik ali posameznik, ki
samostojno opravlja dejavnost, če storita prekršek iz prvega odstavka tega
člena.
(5) Z globo od 1000 do 5.000 eurov se
kaznuje tudi odgovorna oseba pravne osebe ali samostojnega podjetnika
posameznika ali posameznika, ki samostojno opravlja dejavnost, če stori
prekršek iz prejšnjega odstavka.
(6) Z globo od 500 do 1.000 eurov se
za prekršek kaznuje poveljnik, če v nasprotju s prvim odstavkom 7. člena te
uredbe ne zagotovi sporazumevanja na ladji in če dovoli, da dela na ladji
pomorščak v nasprotju s 5. členom te uredbe.
41. člen
(kazenske določbe)
(1) Z globo od 3.300 do 42.000 eurov
se kaznuje za prekršek izvajalec usposabljanja, ki je pravna oseba ali
samostojni podjetnik posameznik ali posameznik, ki samostojno opravlja
dejavnost, če:
a)     izvaja usposabljanje, ne da bi uprava predhodno ugotovila, da
izpolnjuje pogoje za izvajanje usposabljanja (14., 16., 34. in 49. člen te
uredbe),
b)     ne obvesti nemudoma uprave o spremembah glede izpolnjevanja pogojev
iz 17. člena te uredbe,
c)     ne obvesti uprave o začetku in trajanju usposabljanja ter izda
potrdilo udeležencu v nasprotju s pravili o prisotnosti (18. člen te uredbe)
ali
č)    izvaja
usposabljanje v nasprotju z 19. členom te uredbe.
(2) Z globo od 1000 do 5.000 eurov se
kaznuje tudi odgovorna oseba pravne osebe ali samostojnega podjetnika
posameznika ali posameznika, ki samostojno opravlja dejavnost, če stori
prekršek iz prejšnjega odstavka.
42. člen
(prekrškovni organ)
Pomorski inšpektor vodi prekrškovni
postopek ter odloča o prekrških iz 40. in 41. člena.

Priloga
I: Zahteve za pridobitev pooblastil o nazivu, posebnih pooblastil in potrdil
Priloga
II: Predmetni programi izpitov za pridobitev pooblastil o nazivu, posebnih pooblastil
in potrdil

Uredba o pooblastilih pomorščakov (Uradni list
RS, št. 85/14) vsebuje naslednje prehodne in
končne določbe:
»VIII. PREHODNE IN KONČNE DOLOČBE
43. člen
(obdobje veljavnosti
pooblastil)
(1) Pooblastila, ki so bila izdana na
podlagi Pravilnika o nazivih in pooblastilih pomorščakov (Uradni list RS, št.
89/05, 95/07, 36/09 in 38/12), ostanejo v veljavi za obdobje, za katero so bila
izdana.
(2) Pooblastila z neomejeno veljavnostjo,
ki so bila izdana na podlagi Pravilnika o nazivih in pooblastilih pomorščakov
(Uradni list RS, št. 89/05, 95/07, 36/09 in 38/12) in ki se v skladu s to
uredbo izdajajo z veljavnostjo največ pet let, veljajo največ do
31. decembra 2016.
44. člen
(obnovitev
pooblastil o nazivu v krovni službi)
(1) Za obnovitev pooblastil o nazivu
»častnik, odgovoren za krovno stražo na ladji z bruto tonažo 500 ali več«,
»prvi častnik krova na ladji z bruto tonažo 3000 ali več«, »poveljnik ladje z
bruto tonažo 3000 ali več«, »prvi častnik krova na ladji z bruto tonažo med 500
in 3000«, »poveljnik ladje z bruto tonažo med 500 in 3000«, »častnik, odgovoren
za krovno stražo na ladji z bruto tonažo do 500« in »poveljnik ladje z bruto
tonažo do 500« z veljavnostjo, daljšo od 31. decembra 2016, izdanih pred
uveljavitvijo te uredbe, mora pomorščak imeti potrdilo »uporaba elektronskih
kart in informacijskega sistema (ECDIS)« iz točke h) 13. člena te uredbe.
(2) Pomorščaku, ki ne izpolnjuje
pogoja iz prejšnjega odstavka, se pooblastilo o nazivu obnovi z naslednjo
omejitvijo:
»Od 1. januarja 2017 to pooblastilo ne
velja na ladji, opremljeni z elektronskimi kartami in informacijskim sistemom
(ECDIS).«
(3) Na podlagi vloge pomorščaka, ki
izpolnjuje pogoj iz prvega odstavka tega člena, se izda novo pooblastilo s časovno
veljavnostjo pooblastila, ki ga obnavlja, brez omejitve iz prejšnjega odstavka.
(4) Šteje se, da je pomorščak izpolnil
pogoj iz prvega odstavka tega člena, če je do uveljavitve te uredbe opravil
usposabljanje za uporabo elektronskih kart in informacijskega sistema (ECDIS) v
skladu s priporočilom IMO-vzorčni model usposabljanja 1.27 in konvencijo STCW.
(5) Pooblastila o nazivu »prvi častnik
krova na ladji z bruto tonažo med 500 in 3000«, »poveljnik ladje z bruto tonažo
med 500 in 3000«, »častnik, zadolžen za krovno stražo na ladji z bruto tonažo
do 500« in »poveljnik ladje z bruto tonažo do 500«, ki so bila izdana pred
uveljavitvijo te uredbe z omejitvijo, da veljajo v obalni plovbi, se še naprej
obnavljajo z enako omejitvijo do 31. decembra 2016.
45. člen
(obnovitev
pooblastil o nazivu v strojni službi)
(1) Za obnovitev pooblastil o nazivu
»drugi častnik stroja na ladji s pogonskim strojem z močjo 3000 kW ali več« ali
»upravitelj stroja na ladji s pogonskim strojem z močjo 3000 kW ali več«,
izdanih pred uveljavitvijo te uredbe, mora pomorščak imeti potrdilo »delo na
ladji s sistemi visoke napetosti« iz točke l) 13. člena te uredbe.
(2) Pomorščaku, ki ne izpolnjuje
pogoja iz prejšnjega odstavka, se pooblastilo obnovi z omejitvijo:
»Od 1. januarja 2017 to pooblastilo ne
velja na ladji, opremljeni s sistemi visoke napetosti (nad 1000 V).«
(3) Na podlagi vloge pomorščaka, ki
izpolnjuje pogoj iz prvega odstavka tega člena, se izda novo pooblastilo z
enako časovno veljavnostjo pooblastila, ki ga obnavlja, brez omejitve iz
prejšnjega odstavka.
(4) Šteje se, da je pomorščak izpolnil
pogoj iz prvega odstavka tega člena, če ima v strojni službi na ladji s sistemi
z visoko napetostjo vsaj šest mesecev plovbne dobe v zadnjih petih letih ali
vsaj tri mesece v zadnjih 12 mesecih od uveljavitve te uredbe.
46. člen
(usposobljenost
za vodenje in upravljanje človeških virov)
Do 1. januarja 2017 se šteje, da ima
pomorščak potrdilo »vodenje človeških virov na operativni ravni« iz točke j) 13.
člena te uredbe oziroma potrdilo »vodenje človeških virov na vodstveni ravni«
iz točke i) 13. člena te uredbe, če se je začel usposabljati pred
1. julijem 2013.
47. člen
(pridobitev
novih pooblastil o nazivu v prehodnem obdobju)
(1) Pomorščak pridobi pooblastilo o
nazivu iz točke h) prvega odstavka 11. člena te uredbe, če je v krovni službi
opravljal ustrezne naloge na podporni ravni (ravnanje s tovorom in zlaganje
tovora, nadzor nad delovanjem ladje in skrb za osebe na ladji ter vzdrževanje
in popravila) najmanj 12 mesecev v zadnjih 60 mesecih pred 14. majem
2013.
(2) Pomorščak pridobi pooblastilo o
nazivu iz točke f) drugega odstavka 11. člena te uredbe, če je v strojni službi
opravljal ustrezne naloge na podporni ravni (ladijsko strojništvo, nadzor, vzdrževanje
in popravila) najmanj 12 mesecev v zadnjih 60 mesecih pred 14. majem 2013.
(3) Vlogo za pridobitev pooblastila iz
prvega in drugega odstavka tega člena mora pomorščak vložiti do
31. decembra 2016.
48. člen
(prevedba
pooblastil o nazivu)
(1) Pomorščaki, ki so pridobili
pooblastilo o nazivu pred uveljavitvijo te uredbe, lahko do 31. decembra
2016 ob izpolnjevanju pogojev iz drugega odstavka tega člena nadomestijo to
pooblastilo z naslednjimi pooblastili o nazivu:
a)     namesto »krmar« – »član posadke v sestavi krovne straže«,
b)     namesto »ladjevodja« – »častnik krovne straže na ladji z bruto
tonažo do 500«,
c)     namesto »član posadke v sestavi krovne straže«, ki je bil izdan z
omejeno časovno veljavnostjo – »član posadke v sestavi krovne straže« brez
časovne omejitve,
č)    namesto
»častnik, zadolžen za krovno stražo na ladji z bruto tonažo do 500 v mali
obalni plovbi« – »častnik krovne straže na ladji z bruto tonažo do 500«,
d)     namesto »poveljnik ladje z bruto tonažo do 500 v mali obalni
plovbi« – »poveljnik ladje z bruto tonažo do 500«,
e)     namesto »poročnik trgovske mornarice« – »častnik krovne straže na
ladji z bruto tonažo 500 ali več«,
f)      namesto »kapitan dolge plovbe« – »poveljnik ladje z bruto tonažo
3000 ali več«,
g)     namesto »ladijski mazač« – »član posadke v sestavi strojne straže«,
h)     namesto »ladijski motorist« – »član posadke v sestavi strojne
straže«,
i)       namesto »pomorski strojnik« – »častnik strojne straže na ladji s
pogonskim strojem z močjo 750 kW ali več«,
j)       namesto »prvi častnik stroja na ladji s pogonskim strojem z močjo 3000
kW ali več« – »drugi častnik stroja na ladji s pogonskim strojem z močjo 3000
kW ali več« in
k)     namesto »pomorski strojnik I. razreda« – »upravitelj stroja na
ladji s pogonskim strojem z močjo 3000 kW ali več«.
(2) Pooblastila o nazivu iz prejšnjega
odstavka se nadomestijo v skladu s prejšnjim odstavkom, če kandidat:
a)     pridobi pooblastila ali potrdila, ki so po tej uredbi predpisana za
pridobitev pooblastila o nazivu, s katerim se pooblastilo nadomešča,
b)     opravi osvežitveni tečaj iz 34. člena te uredbe ali opravi izpit za
pridobitev pooblastila o nazivu in
c)     ima veljavno zdravniško spričevalo.
(3) Pri nadomestitvi pooblastila iz
točke c) in g) prvega odstavka tega člena pomorščaku ni treba izpolniti pogoja
iz točke b) prejšnjega odstavka.
49. člen
(prevedba posebnih
pooblastil)
(1) Pomorščaki, ki so pridobili
posebno pooblastilo pred uveljavitvijo te uredbe, lahko do 31. decembra
2016 ob izpolnjevanju pogojev za obnovitev pooblastil iz 33. člena te uredbe
nadomestijo to pooblastilo z naslednjimi posebnimi pooblastili:
a)     namesto pooblastila o osnovni usposobljenosti za delo na tankerju –
pooblastilo »osnovna usposobljenost za ravnanje s tovorom na tankerjih za
prevoz nafte in kemikalij« in pooblastilo »osnovna usposobljenost za ravnanje s
tovorom na tankerjih za prevoz utekočinjenega plina«,
b)     namesto pooblastila o usposobljenosti za varnost tankerjev za
prevoz olja – pooblastilo »ravnanje s tovorom na tankerjih za prevoz nafte na
vodstveni ravni«,
c)     namesto pooblastila o usposobljenosti za varnost tankerjev za
prevoz kemikalij – pooblastilo »ravnanje s tovorom na tankerjih za prevoz
kemikalij na vodstveni ravni«,
č)    namesto
pooblastila o usposobljenosti za varnost tankerjev za prevoz kapljivo tekočih
zemeljskih plinov – pooblastilo »ravnanje s tovorom na tankerjih za prevoz
utekočinjenega plina na vodstveni ravni«,
d)     namesto pooblastila o usposobljenosti za obvladovanje množic na
potniških ladjah, ki niso ro-ro potniške ladje, ali o usposobljenosti za
obvladovanje množic na ro-ro potniških ladjah – potrdilo »obvladovanje množic«,
e)     namesto pooblastila o usposobljenosti za varnost potnikov na
potniških ladjah, ki niso ro-ro potniške ladje – potrdilo »varnost potnikov«,
f)      namesto pooblastila o usposobljenosti za obvladovanje izrednih
razmer in vedenja ljudi na ladjah, ki niso ro-ro potniške ladje, ali
pooblastila o usposobljenosti za obvladovanje izrednih razmer in vedenja ljudi
na ro-ro potniških ladjah – potrdilo »obvladovanje izrednih razmer in vedenja
ljudi«,
g)     namesto pooblastila o usposobljenosti za varnost potnikov, varnost
tovora in celovitost trupa na ro-ro potniških ladjah – potrdilo »varnost
potnikov, varnost tovora in celovitost trupa«,
h)     namesto pooblastila o osnovni usposobljenosti za delo na ladji in
pooblastil, enakovrednih pooblastilu iz točke e) 12. člena te uredbe – pooblastilo
»osnovna usposobljenost za delo na ladji«,
i)       namesto pooblastila »ravnanje s sredstvi za reševanje« ali
pooblastila za ravnanje s sredstvi za reševanje in rešilnim čolnom –
pooblastilo »ravnanje z rešilnim in reševalnim čolnom«,
j)       namesto pooblastila o usposobljenosti za požarno varnost ali
pooblastila »požarna varnost na vodstveni ravni« – pooblastilo »požarna
varnost«,
k)     namesto pooblastila za nudenje zdravstvene nege na ladji –
pooblastilo »nujna medicinska pomoč« in pooblastilo »zdravstvena oskrba« ter
l)       namesto pooblastila za ladijskega častnika za zaščito z
veljavnostjo do pet let – pooblastilo »ladijski častnik za zaščito« brez
časovne omejitve.
(2) Posebna pooblastila, izdana pred
uveljavitvijo te uredbe, se štejejo za enakovredna naslednjim potrdilom:
a)     namesto pooblastila za ravnanje z radarjem za opazovanje – potrdilo
»radarski opazovalec«,
b)     namesto pooblastila za ravnanje z napravami za avtomatsko radarsko
vrisovanje – potrdilo »uporaba naprav za samodejno radarsko vrisovanje (ARPA)«,
c)     namesto pooblastila o usposobljenosti za ravnanje z ladjami z
neobičajnimi manevrskimi lastnostmi – potrdilo »dodatna usposobljenost na
veliki ladji in ladji z neobičajnimi manevrskimi lastnostmi« in
č)    namesto
pooblastila o usposobljenosti za ravnanje z nevarnim tovorom v trdem, razsutem
ali pakiranem stanju – potrdilo »ravnanje z nevarnim tovorom«.
(3) Če je v Prilogi I te uredbe
predpisano, da mora za pridobitev posameznega pooblastila kandidat imeti
pooblastilo »nujna medicinska pomoč«, se do 31. decembra 2016 šteje, da
kandidat izpolnjuje ta pogoj, če ima pooblastilo za nudenje zdravstvene nege,
pridobljeno v skladu s Pravilnikom o nazivih in pooblastilih pomorščakov
(Uradni list RS, št. 89/05, 95/07, 36/09 in 38/12).
50. člen
(izpitna
komisija)
(1) Izpitna komisija, imenovana na
podlagi Pravilnika o nazivih in pooblastilih pomorščakov (Uradni list RS, št.
89/05, 95/07, 36/09 in 38/12), deluje v skladu s to uredbo do izteka mandata
članov te komisije.
(2) Izpitna komisija iz 27. člena te
uredbe se imenuje ob izteku mandata članov komisije iz prejšnjega odstavka.
(3) Izpitna komisija, imenovana v
skladu s 27. členom te uredbe, opravlja izpite za pridobitev pooblastil iz 16.,
17., 18. in 28. člena Pravilnika o nazivih in pooblastilih pomorščakov
(Uradni list RS, št. 89/05, 95/07, 36/09 in 38/12).
51. člen
(poimenovanja
pooblastil)
Poimenovanja pooblastil pomorščakov iz
Pravilnika o najmanjšem številu članov posadke na morskih ladjah Republike
Slovenije (Uradni list RS, št. 69/09) se uporabljajo kot poimenovanja v skladu s
to uredbo.
52. člen
(pripravništvo
in popravni izpit)
(1) Za pomorščake, ki so začeli
opravljati pripravništvo pred uveljavitvijo te uredbe, se določba tretjega
odstavka 24. člena začne uporabljati po 31. decembru 2016.
(2) Ne glede na določbo drugega odstavka
32. člena te uredbe lahko kandidat, ki ob uveljavitvi te uredbe še ni opravil
popravnega izpita, pristopi k izpitu v roku, ki ne sme biti daljši od dveh let
od zadnjega dne opravljanja izpita.
53. člen
(prenehanje
veljavnosti)
Z dnem uveljavitve te uredbe preneha
veljati Pravilnik o nazivih in pooblastilih pomorščakov (Uradni list RS, št.
89/05, 95/07, 36/09 in 38/12), razen:
-       
četrtega in petega odstavka 11. člena in Priloge 6 in
-       
določb 1. do 8. člena, 14. do 18. člena, 28., 40., 66. do 71. člena, 74.,
75., 77. do 87. člena, osmega odstavka 88. člena, 90., 95. in 99. člena,
Priloge 1c, Priloge 3 in Priloge 5, v delu, v katerem se nanašajo na izdajanje
pooblastil iz 16., 17., 18. in 28. člena.
54. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba
o spremembah in dopolnitvah Uredbe o pooblastilih pomorščakov (Uradni list RS,
št. 131/21)
vsebuje naslednjo končno določbo:
»KONČNA DOLOČBA
12. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.