1. člen
(namen pravilnika)
S tem pravilnikom se ureja tehnična izvedba, uporaba in
vzdrževanje javnega sistema za oskrbo s pitno vodo, ki ga upravlja ali ga bo
prevzelo v upravljanje javno podjetje Rižanski vodovod Koper d.o.o. – s.r.l. (v
nadaljevanju: upravljavec) v skladu z Odlokom o oskrbi s pitno vodo in
veljavnimi tehničnimi in drugimi predpisi.
Določbe tega pravilnika je obvezno upoštevati v upravnih
postopkih, pri načrtovanju, projektiranju, izvajanju, upravljanju in uporabi
objektov in naprav, ki s svojim obstojem, delovanjem ali s predvideno gradnjo
neposredno vplivajo na javni sistem za oskrbo s pitno vodo (v nadaljevanju:
vodovodni sistem).
Ta pravilnik določa:
-       
splošne zahteve za vodovodni sistem, vključno z vsemi vrstami cevovodov,
vodohranov, črpališč in drugih naprav za surovo in pitno vodo, ne vključuje pa
zahtev za prečiščevanje vode in uporabo vodnih virov,
-       
splošne zahteve za sestavne dele vodovodnega sistema,
-       
splošne zahteve za proizvodne standarde izdelkov in materialov, ki se
vgrajujejo v vodovodni sistem,
-       
zahteve za vgrajevanje, preizkuse na gradbišču in prevzemanje v
upravljanje.
Zahteve tega pravilnika se uporabljajo za:
-       
projektiranje in gradnjo novih vodovodnih objektov in naprav
(razširitvene investicije),
-       
za vse posege na obstoječem vodovodnem sistemu (obnove, rekonstrukcije,
popravila).
2. člen
(referenčni predpisi in standardi)
Referenčni standard je predvsem slovenski standard (prevzet
po metodi razglasitve) SIST EN 805 in drugi standardi upoštevani v njegovi
vsebini.
Za vsa področja, ki so povezana z vodovodom, vključno z
zdravstvenimi vidiki in zagotavljanjem varnosti, se obvezno upoštevajo veljavni
predpisi RS in lokalni predpisi, ki veljajo na območju kjer se nahaja vodovodni
sistem.
Poleg določil tega pravilnika je potrebno obvezno upoštevati
tudi:
-       
vse veljavne zakone in druge predpise za tovrstno dejavnost,
-       
slovenske standarde (SIST, SIST EN, SIST ISO), evropske (EN), mednarodne
(ISO) in druge standarde, ki so navedeni v posameznih poglavjih tega
pravilnika,
-       
navodila proizvajalcev sestavnih delov, opreme in materialov, ki se
vgrajujejo v vodovodni sistem.
3. člen
(definicije pojmov)
Vodovodni sistem je sklop medsebojno funkcionalno povezanih
objektov (cevovodi, črpališča, vodohrani, čistilne naprave in podobno) in
opreme (individualni priključki, hidranti in podobno), ki so namenjeni
transportu in razdelitvi vode uporabnikom.
Vodovodni sistem je sistem, ki:
-       
zagotavlja več kot povprečno 10 m3 vode na dan ali oskrbuje
več kot 50 oseb in
-       
zagotavlja oskrbo z vodo javnih objektov, objektov za proizvodnjo in
promet z živili.
3.1. Javno vodovodno omrežje
Magistralno omrežje obsega objekte in naprave
namenjene oskrbi s pitno vodo več občin ali regije.
Primarno omrežje obsega objekte in naprave namenjene
oskrbi večjega števila naselij ali ureditvenih območij. Primarni vodovodni
sistemi povezujejo magistralni sistem s sekundarnimi ali razdelilnimi
vodovodnimi omrežji.
Sekundarno omrežje obsega razdelilna vodovodna omrežja
in opremo namenjeno neposrednemu priključevanju uporabnikov znotraj nekega
območja oskrbe. Ta omrežja so v okviru zdravstveno tehničnih možnosti namenjena
tudi za zagotavljanje požarne varnosti takega območja.
Vodovodni priključek je namenjen odjemu vode iz
javnega vodovodnega omrežja za končno porabo in je sestavljen iz priključnega
cevovoda in merilnega mesta.
Priključni cevovod je cevovod od sekundarnega omrežja
do merilnega mesta, vključno z navrtno garnituro na sekundarno omrežje in
vgradno garnituro s cestno kapo.
Merilno mesto je prostor za vodomer in pripadajočo
armaturo.
Začasni nadomestni cevovod zagotavlja oskrbo s pitno
vodo v času izvajanja rekonstrukcij, obnov ali večjih popravil.
Praznotok je iztočni cevovod za odvajanje izpustnih
vod iz vodovodnega omrežja.
3.2. Tlak v omrežju
Definicije tlakov, ki se v nadaljevanju pravilnika
uporabljajo so povzete po standardu SIST EN 805.
Preglednica 1: Definicije tlakov
(SIST EN 805)


Okrajšava

Angleško

Slovensko

V odnosu do


DP

design pressure

najvišji
  obratovalni tlak, ki ga je določil projektant
(hidrostatični
  tlak)

javnega vodovodnega
  sistema


MDP

maximum design pressure

najvišji
  obratovalni tlak, ki ga je določil projektant z upoštevanjem bodočega razvoja
  in hidravličnih udarov
(hidrodinamični tlak)


STP

system test pressure

preizkusni
  hidrostatični tlak za preizkus tesnosti novozgrajenega cevovoda


OP

operating pressure

obratovalni tlak je
  notranji tlak v cevovodu, ki na določenem mestu sistema za oskrbo, lahko
  nastane v določenem časovnem intervalu

porabnikov


SP

service pressure

oskrbovalni tlak je
  notranji tlak v cevovodu, na mestu priključka porabnika


3.3. Elementi vodovodnega
sistema
Vodohran je objekt, ki hrani rezervo vode, uravnava
tlačne razmere in izenačuje konice porabe ter omogoča požarno varnost območja
kjer se nahaja.
Razbremenilnik je zbiralnik pitne vode manjše
zmogljivosti, ki služi predvsem za nižanje tlaka pri napajanju nižje ležečih
naselij.
Črpalne naprave so namenjene ustvarjanju zadostnega
tlaka in pretoka v vodovodnem sistemu ter prečrpavanju vode v višje ležeča
območja oskrbe.
Razlikujemo tri tipe črpalnih postaj:
-       
sistemska črpališča, ki so potrebna za nemoteno obratovanje celotnega
vodovodnega sistema in so namenjena dvigu vode v sistemske vodohrane primarnih
vodovodnih sistemov,
-       
prečrpalnice namenjene dvigu vode v višje ležeče vodohrane ali območja
oskrbe,
-       
naprave za višanje tlaka, ki v območjih oskrbe zagotavljajo ustrezne
tlačne razmere.
Črpalni sistem je tlačni ali tlačno-povratni sistem v
katerem je pretok in/ali tlak vzpostavljen z eno ali več črpalkami.
Težnostni ali gravitacijski sistem je sistem v katerem
pretok in/ali tlak povzroča težnost vode.
3.4. Elementi cevovodov
So posamezni elementi, ki so potrebni za pravilno delovanje
in upravljanje vodovodnega sistema.
Cevi so del vodovoda s poenotenim notranjim premerom,
ki je normalno ravna in ima na koncu obojko, ravno površino ali prirobnico.
Spojniki (fazonski kosi) so deli vodovoda namenjeni za
odcepe, spremembe smeri pretoka in premera cevi.
Armatura je del cevovoda za zapiranje, regulacijo pretoka
ali tlaka, regulacijo nivoja, odzračevanje, varovanje pred previsokimi tlaki,
varovanje pred povratnimi pretoki itn.
Spoj cevi je spoj dveh koncev cevi vključno s tesnili.
Gibljivi spoj je spoj cevi, ki dopušča znatnejši kotni
odmik od osi cevovoda, med vgradnjo in po njej.
Togi spoj cevi je spoj, ki ne omogoča kotnih odmikov
od osi cevovoda.
Spojke so elementi, ki omogočajo spajanje dveh ravnih
koncev cevi enakih premerov iz istega ali različnih materialov.
Prevleka je obstojni material, ki ga dodatno nanesemo
na notranjo ali zunanjo površino dela cevovoda, da bi preprečili korozijo ali
škodo zaradi mehanskih in kemičnih vplivov.
Pribor so vsi pomožni elementi vodovoda (razen cevi,
spojnikov in armatur): vijačni material, tesnilni material, vgradne garniture
za zasune, nosilci vodomerov, pribor za hidrante in ostala oprema.
3.5. Pojmi pri polaganju cevi
Slika 2: Prerez jarka
Agresivna tla so tla katerih material lahko korozivno
ali drugače škodljivo vpliva na dele cevovoda in je zato potrebna posebna
pozornost pri zaščitnih ukrepih.
Katodna zaščita je metoda za zaščito kovinskih delov
cevovoda pred korozijo, pri kateri je zaščiteni material katoda proti
obdajajočemu materialu.
Kontaminirana tla so tla, ki so zaradi prejšnje rabe
ali neposredne oziroma posredne infiltracije kemikalij obremenjena s kemičnimi
ali drugimi snovmi. Take razmere je potrebno posebej proučiti in upoštevati.
3.6. Hidravlična zasnova
Povratni pretok je pretok vode, ki prihaja izven
sistema v nasprotni smeri od predvidene smeri pretoka.
Faktor konične porabe je razmerje med pretokom v
konici porabe in povprečnim pretokom v istem časovnem obdobju.
Potrebna količina vode je ocenjena potrebna količina
vode v časovni enoti.
3.7. Zdravstveni nadzor
HACCP sistem je preventivni sistem, ki omogoča
identifikacijo oziroma prepoznavanje, oceno, ukrepanje in nadzor nad morebitno
prisotnimi dejavniki tveganja v pitni vodi, ki lahko ogrožajo zdravje ljudi.
Analiza tveganj je postopek prepoznavanja, določevanja
in vrednotenja tveganj ter ugotavljanje vzrokov za njihov nastanek, da bi
presodili, katera tveganja so za varnost pitne vode pomembna in jih moramo
obravnavati v načrtu HACCP.
4. člen
(zahteve za vodovodni sistem)
4.1. Kvaliteta vode
Kakovost pitne vode iz vodovodnega sistema mora ustrezati
vsem zahtevam predpisov v RS. Materiali iz katerih so izdelani elementi
vodovodnega sistema vključno s tesnili in premazi, ki pridejo v stik z vodo, ne
smejo glede fizikalnih, kemijskih ali mikrobioloških lastnosti vplivati na
kakovost vode, kar mora biti potrjeno z ustreznimi dokazili.
4.1.1. Zavarovanje proti povratnemu toku vode
Vodovodno omrežje mora biti projektirano, opremljeno in
izvedeno tako, da je izključena možnost vpliva okolice in povratnega vpliva
vode iz internih vodovodnih omrežij na javni vodovod.
Določitev lokacije in delovanje zračnikov ter blatnikov mora
biti izvedeno tako, da je preprečeno vstopanje vode iz okolice v vodovod. Oprema,
ki se s tem namenom vgrajuje v vodovodno omrežje mora izpolnjevati zahteve
standarda EN 1717.
V primerih, ko obstaja nevarnost povratnega vpliva se na
priključnem mestu vgradi prekinjevalec povratnega toka, kar mora biti obdelano
v projektu.
4.1.2. Staranje pitne vode
Vodovodni sistem mora biti projektiran in izveden tako, da je
v normalnih obratovalnih pogojih onemogočeno zadrževanje vode v sistemu, ki bi
povzročila nesprejemljivo poslabšanje kakovosti pitne vode.
Skrbno je potrebno proučiti naslednje dejavnike, ki vplivajo
na zadrževanje vode:
-       
slepi vodovodi,
-       
odcepi za hidrante,
-       
neizolirane cevi vgrajene vnaprej (pred trajno uporabo),
-       
odseki s trajno nizkim pretokom vode,
-       
povečane dimenzije vodovodov zaradi požarne varnosti in ostalih občasnih
zahtev.
4.1.3. Povezava vodovoda z drugim vodovodnim sistemom
Povezovanje vodovodnih sistemov je dopustno samo v primeru,
ko kemične in fizikalne lastnosti pitnih vod dopuščajo mešanje in ne vplivajo
na kakovost pitne vode.
Povezave vodovodnega sistema s sistemom z vodo, ki ni pitna,
ali s sistemi za druge tekočine ali pline, ni dopustna, razen z uporabo
primernih rešitev z vgrajeno fizično ločitvijo z vmesnim zračnim prostorom.
Zaprte armature ali nepovratni ventili za zagotavljanje ločitve sistemov niso
zadostni, razen na odcepih za zračnike, hidrante in izpuste.
4.2. Oskrbovalni tlak
Na mestu priključitve je oskrbovalni tlak v vodovodnem
omrežju praviloma od 2 bara do 6 barov. V primerih, ko je tlak na mestu
priključitve izven meje normale, je potrebno tlake v internem vodovodnem
omrežju ustrezno korigirati. Za te primere priključevanja določi upravljavec
potrebne ukrepe.
4.2.1. Naprave za višanje tlaka
Naprave za višanje tlaka (hidroforji in druge naprave) se na
vodovodni sistem praviloma priključujejo prek vmesnega zbiralnika v interni
napeljavi, v katerega priteka voda iz priključka preko dotočnega ventila s
plavačem Dotok mora biti nad gladino vmesnega zbiralnika, da ne more priti do
povratnega vpliva vode iz internega omrežja v javni vodovodni sistem. Uporabnikova
vodovodna napeljava s hidroforno napravo mora biti razvejena tako, da je tisti
del objekta, ki je lahko oskrbovan neposredno iz javnega vodovodnega sistema,
ločen pred zbiralnikom. Neposredna priključitev naprave za višanje tlaka na
vodovodni sistem ni dovoljena!
4.2.2. Naprave za nižanje tlaka
V primerih priključevanja objektov na vodovodni sistem, ko
tlaki presegajo zgornjo dovoljeno mejo 6 barov, je potrebno tlake v internem
omrežju znižati. Naprave za nižanje tlaka (reduktorji tlaka) se praviloma vgrajuje
na internem vodovodnem omrežju. Opremljene morajo biti z zapirali pred in za
reduktorjem tlaka, lovilcem nesnage, varnostnim vzmetnim ali hidravličnim
ventilom in manometri z glicerinskim polnilom. Vgradnja teh naprav v vodomernih
jaških ni dovoljena!
Naprave za višanje ali nižanje tlaka so del uporabnikove
vodovodne napeljave.
4.3. Cevi
Cevi morajo zadostiti vsem zahtevam glede fizikalnih,
kemijskih in mikrobioloških lastnosti ter ne smejo vplivati na kakovost vode v
vodovodnem sistemu.
Jeklene cevi (Je) so zaradi velike nosilnosti
namenjene predvsem za gradnjo tlačnih in magistralnih vodovodov. Izdelane
morajo biti v skladu z DIN 2460 – z zunanjo in notranjo zaščito.
Pocinkane jeklene cevi so namenjene priključevanju
individualnih uporabnikov. Izdelane morajo biti v skladu z DIN 17100, DIN 2440,
DIN 244 in z EN DIN 10242 – z notranjo in zunanjo zaščito.
Jeklene nerjavne cevi (inox) se uporabljajo za gradnjo
armatur in ostalih delov v neposrednem stiku z vodo v vodohranih in
razbremenilnikih. Ustrezati morajo kakovosti ANSI 304 do 316 za austenitno
nerjavno jeklo.
Cevi iz duktilne (nodularne) litine (NL) morajo biti
izdelane na obojko v skladu s SIST EN 545:2007 z odgovarjajočimi spoji za
različne primere vgradnje (STD, STD Ve, UNI Ve), enotne dolžine L = 6 m. Cevi
morajo biti na zunanji strani zaščitne z aktivno galvansko zaščito (z zlitino
Zn + Al minimalne debeline 400 g/m2) in premazane z modrim
epoksijem, na notranji strani pa s cementno oblogo. Cevi morajo biti opremljene
z odgovarjajočim tesnilom po ISO 4633.
Cevi za vgradnjo v agresivna in kontaminirana tla
morajo biti dodatno zaščitena s polietilenskim ovojem (TT zaščita). V teh
primerih morajo biti spojniki (fazonski kosi) v bajonetni izvedbi in morajo
omogočati spajanje cevi brez uporabe vijačnih spojev ter morajo biti izdelani v
skladu z ISO 7259. Fazonski kosi in armature morajo biti izdelani iz nodularne
litine z zunanjo in notranjo epoksi zaščito min. debeline 250 μm.
Cevi iz polietilena ali alkaten cevi (PE) se
uporabljajo za gradnjo vodovodnih priključkov in sekundarnih omrežij do premera
110 mm. Ustrezati morajo standardu ISO 4427 za obratovalni tlak minimalno 12,5
bara.
4.4. Spojniki (fazonski kosi)
Fazonski kosi morajo biti izdelani iz nodularne litine
v skladu z EN 545:2002, z zunanjo in notranjo epoksi zaščito min. debeline 70
μm.
Prirobnični fazonski kosi standardne izvedbe morajo
imeti vrtljivo prirobnico. Obojčni fazonski kosi morajo imeti STD, STD Ve ali
UNI Ve spoj. Opremljeni morajo biti z odgovarjajočimi tesnili v skladu z EN 681-1.
Prirobnična tesnila morajo biti iz EPDM elastomerne gume s kovinsko ojačitvijo.
Univerzalni spojniki z letečo prirobnico z izjemo
FF–kosov, ki imajo lahko tudi fiksno prirobnico, morajo biti izdelani v skladu
z ISO 2531 ter z zunanjo in notranjo zaščito.
Spojniki v bajonetni izvedbi morajo omogočati spajanje
cevi in fazonskih kosov brez uporabe vijačnih spojev ter morajo biti izdelani v
skladu z ISO 7259.
4.5. Armature
EV-zasun je zaporni element, ki se uporablja za
zapiranje vode na posameznih odsekih vodovodnega omrežja. Ohišje, pokrov in
klin EV-zasuna so izdelani iz litine GGG 400 z zunanjo in notranjo epoksi
zaščito minimalno 250 μm. Vreteno zasuna je izdelano iz nerjavnega jekla,
zgornja in spodnja puša vretena sta iz MS 58, »O« tesnila na vretenu pa iz
NBR-a. Klin zasuna je zaščiten z EPDM elastomerno gumo z vodili iz teflona, za
lažje upravljanje.
Metuljčasti prirobnični zasun je zaporni element, ki
se uporablja za zapiranje vode na posameznih odsekih vodovodnega omrežja in se
obvezno vgrajuje v objekte (jaške, vodohrane itn.). Ohišje in loputa
prirobničnega metuljčastega zasuna sta izdelana iz duktilne litine SG 500-7 z
zunanjo in notranjo epoksi zaščito minimalno 250 μm. Os lopute je izdelana iz
nerjavnega jekla z dvojno ekscentričnostjo. Zamenljivo tesnilo na loputi je iz
EPDM, sedež na ohišju pa iz nerjavnega jekla. Metuljčasti prirobnični zasun se
zapira s polžastim prenosom, ki ima ročni ali motorni pogon in mora
zagotavljati tesnjenje v obe smeri. Uporaba prirobničnih metuljčastih zasunov je
obvezna pri profilih DN 250 in več.
Prekinjevalec povratnega toka je element, ki se
uporablja povsod kjer obstaja možnost povratnega toka vode iz internih napeljav
v javno vodovodno omrežje in posledično do vpliva na kakovost pitne vode.
Vgrajuje se v merilni sklop priključka in je nameščen za vodomerom.
Konstrukcijsko sta v prekinjevalcu dva nepovratna ventila z vmesnim izpustnim
ventilom.
Navrtna garnitura je element namenjen spojitvi
priključne cevi s sekundarnim cevovodom. Praviloma se uporabljajo navrtne
garniture z bajonetnim spojem in integriranimi tesnili.
Nadzemni hidrant se uporablja za montažo nad zemljo.
Telo nadzemnega hidranta mora biti iz nerjavnega jekla, glava iz nodularne
litine z dvema »C« priključkoma ter enim »B« priključkom. Hidrant mora biti
opremljen z izpustno odprtino po kateri odteče stoječa voda iz hidranta.
Ustrezati morajo standardu DIN 3222.
Podzemni hidrant se vgrajuje pod zemljo. Telo
podzemnega hidranta mora biti iz duktilne litine GGG 400, z epoksi zaščito 200
μm. Hidrant mora biti opremljen z izpustno odprtino po kateri odteče stoječa
voda iz hidranta. Ustrezati morajo standardu DIN 3221.
Kroglični plombirni – zaklepni zasun je zaporni
element, ki se uporablja na priključkih in je nameščen pred vodomerom na
merilnem mestu. Telo krogličnega zasuna je izdelano iz nikljane prešane
medenine MS–58 (težke izvedbe), krogla je izdelana iz prešane medenine MS–58 s
trdo kromirano ovojnico. Tesnili krogle in osi sta izdelani iz PTFE-teflona.
Izbira zaklepa je tipska in je v pristojnosti upravljavca.
Kroglični zasun s protipovratno loputo in izpustom je
zaporni element, ki se uporablja na priključkih in je nameščen za vodomerom v
vodomernem jašku. Telo krogličnega zasuna je izdelano iz nikljane prešane
medenine MS–58 (težke izvedbe), krogla je izdelana iz prešane medenine MS–58 s
trdo kromirano ovojnico. Tesnili krogle in osi sta izdelani iz PTFE-­teflona. V
zasunu je vgrajena nepovratna loputa, ki preprečuje povratni tok vode. Zasun
omogoča praznjenje vode skozi izpustno pipico pred loputo in po njej.
4.6. Spojke
Za spajanje dveh ravnih koncev cevi enakih premerov iz istega
materiala pa tudi dveh ravnih koncev cevi iz različnih materialov, se
uporabljajo enojne oziroma dvojne univerzalne spojke za vse kombinacije
materialov brez izjem.
Spojka za univerzalni spoj mora biti izdelana iz litine GGG
400 z mehansko razstavljivim spojem, z epoksi zaščitnim premazom, pritrdilnim
materialom iz nerjavnega jekla in opremljena z odgovarjajočimi NBR tesnili. Vse
v skladu z ISO 2531.
4.7. Načrtovana življenjska doba
Načrtovana življenjska doba vodovodnih omrežij, objektov in
opreme je najmanj 50 let, kar ne velja za elemente, ki so podvrženi obrabi
(črpalke, zapirala), merilnike in električno opremo. Zahteva glede načrtovane
življenjske dobe ni obvezna za dele vodovodnega sistema začasnega značaja. V
primeru popravil ali začasnih obnov je doseganje načrtovane življenjske dobe
lahko krajše od 50 let.
4.8. Poraba vode
Pri načrtovanju in projektiranju vodovodnih objektov in
opreme se za predvideno porabo vode uporabi izkustveno ugotovljene normative.
Predvidena poraba je pričakovana poraba glede na spremembe strukture
uporabnikov, gostote prebivalstva, razvoja turizma, rabe prostora itn., na
oskrbovanem območju za obdobje od 30 let do 50 let.
Ocene porabe vode je potrebno izdelati tako za sedanje
(obstoječe) razmere, kot tudi za prihodnja obdobja. Poraba vode je zelo odvisna
od lokalnih razmer. Meritve porabe vode je potrebno izvajati vedno, ko je to
mogoče.
V primerih, ko ni podrobnih podatkov o meritvah pretokov ali
historičnih podatkov, se povprečna dnevna poraba vode dobi z oceno porabe v
gospodinjstvu na osebo/na dan (poraba po prebivalcu), ki se pomnoži s številom
oskrbovanih prebivalcev. Upoštevati je potrebno tudi vse druge namene porabe
vode, ki prispevajo k skupni porabi.
Če ni zanesljivejših podatkov, se za splošno porabo vode
privzame količina med 150 l/os/dan do 250 l/os/dan, odvisno od socialnih in
klimatskih pogojev. Pri tem ni upoštevana poraba za industrijo in gospodarstvo.
Na nekaterih območjih lahko poraba doseže do 450 l/os/dan. Porabo vode za
prihodnja obdobja se oceni z upoštevanjem povečanja števila prebivalstva in
vseh drugih predvidenih namenov porabe vode. Ustrezne ocene morajo biti
narejene tudi za porabo v industriji in gospodarstvu ter za ostale parametre
porabe.
Za gašenje posameznega požara je potrebno upoštevati veljavno
zakonodajo v okviru zdravstveno tehničnih možnosti.
4.9. Varnost sistema
Izvajanje varne javne oskrbe s pitno vodo zahteva varovanje
objektov in naprav vodovodnega sistema pred poseganjem nepooblaščenih oseb,
terorizmom, vandalizmom in drugimi nezakonitimi aktivnostmi. Varovanje mora
biti izvedeno tako, da ni možen pristop do vodovodnih objektov in opreme ali
kakršno koli škodljivo delovanje živali ali nepooblaščenih oseb.
V splošnem se podzemni sistem šteje kot varen, posebno
pozornost pa zahtevajo njegovi nadzemni deli in oprema.
Možnost onesnaženja pitne vode mora biti zmanjšana na
minimalno stopnjo. Varovanje vseh pomembnejših objektov mora biti obdelano s
projektno dokumentacijo.
Za zagotavljanje zadostnih količin zdrave pitne vode je
potrebno vodne vire zaščititi pred onesnaževanjem. Zaščita se dosega z ukrepi
varovanja v varstvenih pasovih, skladno z veljavnimi predpisi.
4.10. Dimenzije
Nazivne mere vseh elementov vodovodov (cevi, spojniki,
armature) so izražene z nazivnim premerom DN, in sicer z:
-       
DN/ID = DN (angleška kratica), kar pomeni nazivni premer glede na
notranji premer,
-       
DN/OD = d, kar pomeni nazivni premer glede na zunanji premer.
V vodovodnem sistemu upravljavca se uporabljajo naslednje
dimenzije:
-       
DN: 20, 25, 32, 40, 50, 80, 100, 150, 200, 250, 300, 350, 400, 500, 600,
700, 800, 900, 1000, 1200, 1300, 1400, 1600.
-       
d: 32, 40, 50, 63, 75, 90, 110.
5. člen
(nivo zagotavljanja storitev)
Upravljavec vodovodnega sistema mora uporabnikom zagotavljati
zdravstveno ustrezno pitno vodo, skladno z veljavnimi predpisi.
Upravljavec mora definirati nivo storitev, ki jih dosega v
točki priključka uporabnikove napeljave, vključno s tlaki, pretoki in
kontinuiteto oskrbe.
Sprejemljiva pogostost in trajanje prekinitev se lahko doseže
s primernimi cevovodi, prostornino vodohranov in s pomočjo rezervne oziroma
alternativne oskrbe.
6. člen
(zahteve pri obnovah, razširitvah, rekonstrukcijah in
popravilih)
6.1. Nadzor
Za vse novozgrajene vodovodne objekte in opremo, ki se
vključujejo v vodovodni sistem, za vse vrste posegov na obstoječih vodovodnih
napravah, za izvajanje del v varovalnih koridorjih kot tudi za vsa dela, ki
lahko vplivajo na vodovodne naprave, je med celotno gradnjo oziroma izvajanjem
posegov obvezen nadzor upravljavca. Če pripravo in celoten potek investicije
vodi upravljavec, je obseg nalog in odgovornosti nadzornika določen z
veljavnimi predpisi.
V primerih, ko investicije ali izvajanja posegov ne vodi
upravljavec, je nadzor upravljavca nad deli, ki so navedena v prejšnjem
odstavku prav tako obvezen, in sicer kot »upravljavski nadzor«, ki ga mora
naročiti in plačati investitor. Ta obsega kontrolo skladnosti in kvalitete del
glede na projektno dokumentacijo in veljavne predpise, ne obsega pa nalog
finančnega nadzora, odgovornosti v zvezi s terminskim planom, koordinacijo del,
varstvom in zdravjem pri delu itn.
6.2. Priključitev na javno vodovodno omrežje
Vsa dela na javnem vodovodnem omrežju (popravila,
rekonstrukcije, obnove), priklop novozgrajenih vodovodnih omrežij in
nadomestnih cevovodov (provizorij) na obstoječ vodovodni sistem izvaja in
nadzira v imenu lastnika upravljavec vodovodnega sistema oziroma s strani
upravljavca pooblaščena oseba v skladu z veljavno zakonodajo in tem
pravilnikom.
Za vse novozgrajene vodovodne objekte in opremo, ki se
vključujejo v vodovodni sistem, za vse vrste posegov na obstoječih vodovodnih
napravah, za izvajanje del v varovalnih koridorjih kot tudi za vsa dela, ki
lahko vplivajo na vodovodne naprave, je med celotno gradnjo oziroma izvajanjem
posegov obvezen nadzor upravljavca. Če pripravo in celoten potek investicije
vodi upravljavec, je obseg nalog in odgovornosti nadzornika določen z
veljavnimi predpisi.
V primerih, ko investicije ali izvajanja posegov ne vodi
upravljavec, je nadzor upravljavca nad deli, ki so navedena v prejšnjem
odstavku prav tako obvezen, in sicer kot »upravljavski nadzor«, ki ga mora
naročiti in plačati investitor. Ta obsega kontrolo skladnosti in kvalitete del glede
na projektno dokumentacijo in veljavne predpise, ne obsega pa nalog finančnega
nadzora, odgovornosti v zvezi s terminskim planom, koordinacijo del, varstvom
in zdravjem pri delu itn.
7. člen
(načrtovanje)
7.1. Cilji načrtovanja
Cilji postopka načrtovanja so določiti karakteristike
vodovodnega sistema skladno z zahtevami tega pravilnika in skladno z
opredeljenimi nivoji zagotavljanja storitev, ob upoštevanju vseh obratovalnih
pogojev in ekonomskih presoj.
Upoštevati je potrebno tudi razvojne usmeritve upravljavca in
usklajenost z občinskimi in državnimi planskimi in prostorskimi dokumenti.
7.2. Projektna dokumentacija
Projektno dokumentacijo za vodovodne objekte in opremo se
izdela po projektni nalogi, ki jo pripravi upravljavec na podlagi vloge investitorja
in potrebnih podatkov glede zahtev oskrbe z vodo in požarne varnosti. Pri
projektiranju se morajo upoštevati vsi veljavni predpisi, vključno z zahtevami,
pogoji in navodili tega pravilnika.
V projektni dokumentaciji morajo biti v tekstualnih in grafičnih
sestavnih delih opisane in prikazane vse rešitve potrebne za izvedbo,
funkcionalnost, obratovanje, upravljanje in vzdrževanje projektiranih
vodovodnih naprav. Razložene in argumentirane morajo biti vse specifične
rešitve. Podane morajo biti ocene, če je potrebno tudi analize kakršnih koli
možnih škodljivih vplivov na vodovodne objekte in opremo ter ukrepi zaščite.
Popisi del v projektantskem predračunu morajo vsebovati ločeni postavki nadzora
in priklopa na javno omrežje kot tudi vse postavke izdelave tehnične
dokumentacije: PID, GJI ter projekt za vzdrževanje in obratovanje objekta.
Projektna dokumentacija vodovodnih naprav mora biti usklajena
z vso obstoječo cestno in drugo komunalno infrastrukturo (po podatkih
upravljavcev), prav tako tudi s predvideno infrastrukturo za katero je možno
pridobiti podatke (OPPN, IDZ, IDP, PGD, PZI). Priložena mora biti zbirna karta
obstoječih in predvidenih komunalnih naprav. Ko je projektna dokumentacija
sestavljena iz več vrst načrtov, ki jih izdelajo posamezni odgovorni
projektanti, mora odgovorni vodja projekta s posebno izjavo potrditi njihovo
medsebojno usklajenost.
7.3. Faktorji konic
Če je poraba vode ocenjena na podlagi povprečne dnevne porabe
povprečnega dneva, se morajo za oceno pričakovane porabe za tedenske, dnevne in
urne konice uporabiti ustrezni faktorji. Če ni zanesljivejših podatkov, se za
določitev dnevne konice privzame faktor od 1,5 za naselja nad 10.000
prebivalcev do 2,0 ali več za naselja s pod 2.000 prebivalci.
Faktor urne konice za kateri koli dan se lahko giblje od
2-kratne povprečne urne porabe tega dne za naselja z več kot 10000 prebivalci,
do več kot 5-kratne povprečne urne porabe za naselja z manj kot 2000
prebivalci.
Pomemben element pri obvladovanju faktorjev urnih konic so
vodohrani. Na faktorje konic vplivajo tudi režimi odjema industrije,
gospodarstva, posebne zahteve glede vodnih količin in drugi specifični
dejavniki.
7.4. Hidravlični izračun
7.4.1. Dimenzioniranje
Vsi vodovodi morajo biti dimenzionirani za ustrezno določen
maksimalni pretok, ki je izračunan po definiranih standardih oskrbe.
Zmogljivost raznih sestavnih delov (komponent) sistema zahteva skrbno proučitev
zaradi vzajemnega delovanja glavnih cevovodov, vodohranov in črpališč.
Pri določitvi potrebne koristne prostornine vodohrana se mora
izračunati izravnave med polnjenjem vodohrana in porabo. Poleg tega je potrebno
upoštevati dodatne vidike, kot npr.:
-       
ocenjeni čas potreben za popravilo okvar dovodnih cevovodov pred
vodohranom,
-       
posledice izpada črpalk/oskrbe z energijo,
-       
možnost nadomestnih sistemov oskrbe,
-       
enojne ali dvojne cevovode, ki vodijo do vodohrana,
-       
daljinski nadzor in upravljanje,
-       
razmerje med maksimalnim in srednjim urnim pretokom,
-       
zahteve za oskrbo industrije, požarnega varstva ali ostala dejstva.
7.4.2. Cevovodi
S hidravličnim izračunom je treba ugotoviti:
-       
pokrivanje ocenjene porabe,
-       
obratovanje s primernimi hitrostmi pretoka,
-       
obratovanje v okviru potrebnih tlakov.
Pri izračunu je treba na ustreznih mestih vodovodnega sistema
določiti obratovalni tlak v sistemu in največji obratovalni tlak.
7.4.3. Pretočne hitrosti
Pri določitvi sprejemljivih hitrosti pretoka je potrebno
upoštevati najmanj sledeče vidike:
-       
zastajanje vode,
-       
motnost,
-       
tlačne razmere,
-       
vodni udar,
-       
črpalne naprave.
Vodovodni sistem mora biti projektiran in izveden tako, da so
pretočne hitrosti pri srednji porabi med 0,8 m/s in 1,4 m/s. Še primerno je
območje med 0,5 m/s in 2,0 m/s. V nekaterih okoliščinah (npr. v primeru požara)
je izjemoma dopustna največja hitrost pretoka do 3,5 m/s in najnižja 0,1 m/s.
Za magistralne in primarne cevovode se optimalni premer
cevovoda določi tudi z upoštevanjem ekonomske analize.
7.4.4. Analiza vodovodnega omrežja
Analizo vodovodnega omrežja je potrebno izvajati z namenom,
da bi raziskali kompleksno medsebojno odvisnost med konfiguracijo vodovodnega
omrežja, porabo, tlaki in pretoki v omrežju. Za analizo se lahko uporabi
matematični model poenostavljenega sistema vodovodnega omrežja.
Cilje analize se mora točno opredeliti, ker se zahtevani tip
modela določa v povezavi z detajli, ki se morajo upoštevati. Opredeliti je
treba tudi ali naj bo simulacija statična (trenutna situacija v določenem času)
ali dinamična.
Za predstavitev z modelom so potrebni sledeči osnovni
podatki:
-       
dokumentacija o cevovodih,
-       
podrobne informacije o črpalnih napravah in vodohranih,
-       
lokacije merilnih naprav,
-       
sedanja in bodoča poraba vode,
-       
materiali cevovodov, razredi cevi in hrapavost,
-       
detajlni obratovalni podatki in ostali pogoji.
Modeli naj pri kalibriranju upoštevajo različne pogoje; pri
tem se lahko upošteva trenutno situacijo, ki odraža visoko, povprečno ali nizko
porabo. Za boljše rezultate je ob upoštevanju časovno pogojenih parametrov
najboljša kalibracija za 24-urno simulacijo.
7.4.5. Priključki
Premer priključka za gospodinjske uporabnike je odvisen od
izbire standarda oskrbe posebej pa od tlaka oskrbe. Upoštevati je treba izgube
tlaka posameznih odsekov cevovoda, vključno s fitingi in vodomerom.
Premer priključka za negospodinjske uporabnike je potrebno
določiti v soglasju z upravljavcem vodovodnega sistema.
Pri oskrbi s požarno vodo je potrebno upoštevati veljavno
zakonodajo. Opremljanje naselij s požarno vodo se izvaja v okviru sanitarno
tehničnih možnosti, z vzdrževanjem ustreznih objektov in naprav.
7.5. Konstrukcijsko dimenzioniranje
7.5.1. Notranje sile (obremenitve)
Cevovode se dimenzionira na maksimalni pretok, na nični
pretok in na prehodne pogoje. V primeru prehodnih pogojev se mora oceniti
amplitudo in frekvenco (pogostost). Cevovode razen tega dimenzioniramo tako, da
zdržijo prehodni podtlak 80 kPa (0,8 bar, cca 20 kPa absolutnega tlaka – 0,2
bara).
Določen mora biti računski tlak in največji računski tlak.
Upoštevati je treba tudi velikost preizkusnega tlaka (glej odstavek 9.3.2).
7.5.2. Zunanje sile (obremenitve)
Vodovodi morajo biti zgrajeni po navodilih proizvajalcev cevi
tako, da imajo zadostno trdnost za prenašanje statičnih in dinamičnih
obremenitev.
Med drugim je treba upoštevati zunanje obremenitve:
-       
obremenitev z zasipom jarka (obremenitev zemljine, ki povzroča
vertikalne in horizontalne sile),
-       
bremena na trasi,
-       
vpliv podtalnice in vplivi bližine morja,
-       
prehodne obremenitve (vključno prometne),
-       
lastna teža cevovoda in teža vode (najmanj pri cevovodih, večjih ali
enakih od DN 1000),
-       
posamezne druge sile, ki nastopijo med polaganjem ali po njem, vključno
s cevovodi na lokalnih podporah.
7.5.3. Temperaturno območje
Cevovodi se morajo načrtovati za trajno obratovanje v
pričakovanem temperaturnem območju. Upoštevati je treba tudi vse obremenitve,
ki so posledica razlik med temperaturami pri vgrajevanju in obratovanju, kot
tudi vplive zunanjih temperaturnih pogojev.
Vodovodi, ki potekajo po terenu so praviloma vkopani v
globini 1,2 m od dokončno urejenega nivoja terena do temena cevi.
7.5.4. Sidranje vodovodnih naprav
Neuravnotežene sile nastanejo pri zapornih elementih,
spremembah smeri pretoka in premera cevi, na odcepih in slepih prirobnicah. Te
sile se morajo kompenzirati z ustreznim številom gibljivih spojev, s sidrnimi
bloki ali z drugimi načini sidranja.
Pri sidrnih blokih v zemljini se mora določiti dopustne
obremenitve tal. Upoštevati se mora nevarnost drsenja in zdrsa ter možnosti
motenj, ki jih lahko povzroča sidrni blok pri kasnejših izkopih.
7.5.5. Zahteve za projektiranje
Projektant mora določiti predpostavke, ki se nanašajo na sile
v predhodnih poglavjih kot tudi druge predpostavke, ki so pomembne za
konstrukcijsko dimenzioniranje cevovoda. Konstrukcijsko načrtovanje mora
vključevati najmanj:
-       
geometrijske izmere jarka/nasipa (širino, globino itn.),
-       
pogoje posteljice in zasipa,
-       
pogoje opažanja jarka,
-       
sestavo raščenega terena in materiala posteljice in zasipa (vrsto,
sestavo, stopnjo utrditve).
Projektant mora določiti načrtovani tlak(e) sistema DP,
največji načrtovani tlak(e) MDP ter preizkusni tlak(e) STP z upoštevanjem vseh
pomembnih pogojev pretoka.
Projektant mora določiti način oziroma testiranje posameznih
odsekov cevovoda med gradnjo (dolžino odseka, preizkusni tlak glede na
obratovalni, kraj in način polnjenja cevovoda).
7.5.6. Nepredvidene razmere tal
Če pride med gradnjo do nepredvidenih razmer tal je treba
projekt ponovno proučiti in po potrebi uskladiti dejanskemu stanju.
7.6. Zasnova vodovodnega sistema
Zasnovo vodovodnega sistema je potrebno načrtovati na način,
da se predvidi minimalne posege na obstoječe vodovodno omrežje. V primeru obnov
vodovodnega omrežja morajo trase novih vodovodov potekati vzporedno z
obstoječimi z upoštevanjem minimalnih odmikov. Če to ni mogoče je predvideti
začasno vgradnjo nadomestnega vodovoda, ki prevzame začasno oskrbo obstoječih
uporabnikov. Pri izvedbi nadomestnega vodovoda je potrebno upoštevati vse
zahteve, ki se nanašajo na gradnjo vodovoda kot so:
-       
zaščita pred mehanskimi poškodbami z vkopom v teren oziroma obešanjem na
gradbene konstrukcije,
-       
zaščita pred zmrzaljo,
-       
tlačni preizkus,
-       
dezinfekcija,
-       
prevezava priključkov itn.
Nadomestni vodovod je namenjen začasni oskrbi z vodo v času
gradnje oziroma rekonstrukcije vodovoda, ko trasa projektiranega vodovoda
deloma prekriva traso obstoječega vodovoda, oziroma poteka tik ob njem.
Projektant mora pri zasnovi nadomestnega vodovoda upoštevati vse zahteve za
oskrbo s pitno vodo.
V primeru, ko gre za obnovo obstoječega vodovoda in je
potrebno začasno prekiniti dobavo vode ter začasno izvajati nemoteno oskrbo
preko nadomestnega vodovoda, mora nadzornik v sodelovanju s strokovnimi
službami upravljavca določiti in časovno definirati potek del pri prehodu na
nadomestno oskrbo, predvsem z vidika tehničnih posebnosti obravnavanega sistema
oskrbe z vodo in potencialnih tveganj za vpliv na zdravstveno ustreznost pitne
vode. Terminski in vsebinski plan nadomestne oskrbe se določi na podlagi skice
(sheme, projekta) nadomestnega vodovoda. Skica (shema) nadomestnega vodovoda
naj bo prikazana na primernih situacijah. Izvedba odcepov za priključke naj bo
prikazana z vsemi potrebnimi detajli. Vsa poseganja v obstoječo oskrbo s pitno
vodo je potrebno izvajati z zagotavljanjem varne oskrbe in zdravstvene
ustreznosti pitne vode.
7.6.1. Magistralni, primarni in sekundarni vodovodi
Zahtevana najprimernejša zasnova glavnih vodovodov je zelo
odvisna od lokalnih razmer. V vsakem primeru pa se mora proučiti:
-       
zanesljivost oskrbe,
-       
dobra dostopnost pri vzdrževalnih delih,
-       
razporeditev zapornih armatur, zračnikov, izpustov in hidrantov,
-       
neugodne razmere na terenu in težavnost terena,
-       
nevarnost poškodb zaradi dreves in korenin,
-       
material cevovoda in zaščito pred korozijo v agresivnih tleh, morski
vodi in kontaminiranih tleh,
-       
najmanjše padce, priporočen minimalni padec znaša 1/500;
-       
uporabo optimalne trase,
-       
prečkanje cest, rek in železnice,
-       
daljinski nadzor in upravljanje, kontrole in meritve,
-       
optimalne tlake in pretoke v vodovodnem sistemu,
-       
enostavnost obratovanja,
-       
nacionalne in krajevne planske in prostorske dokumente, zaščito okolja,
-       
obremenitve, ki jih povzročajo zemljine in promet,
-       
globino zmrzovanja in segrevanja,
-       
nevarnost poškodb za druge komunalne vode in poškodb vodovoda zaradi
drugih komunalnih naprav,
-       
najmanjšo višina prekritja za vkopane cevovode,
-       
največjo višina prekritja zaradi možnosti popravil.
Točno lokacijo in globino cevovodov moramo podrobno proučiti
in upoštevati sprejeta pravila o izvajanju javne gospodarske službe oskrbe s
pitno vodo.
Omrežje je potrebno načrtovati tako, da so posegi v zasebno
lastnino čim manjši. Ureditve glede vstopa in posegov na zasebnih zemljiščih
morajo biti skladne z zakonodajo RS, ob upoštevanju poslovne politike
upravljavca sistema. Če je le mogoče se priporoča prepoved gradnje stavb in
drugih konstrukcij, kot tudi spreminjanje nivoja zemljišč na določeni razdalji
od glavnih cevovodov za najmanj tako dolgo obdobje, kot je življenjska doba
vodovodnih naprav.
Če je le mogoče morajo glavni cevovodi potekati tako, da je
omogočen lahek dostop z motornimi vozili zaradi vzdrževanja in popravil.
Cevovodi, ki potekajo vzporedno ali prečkajo fekalne ali
mešane kolektorje kanalizacije morajo potekati višje od le-teh. Če to ni mogoče
morajo biti izvedeni ustrezni ukrepi, da se prepreči dostop onesnažene vode do
vodovoda. Posamezne križanja morajo biti projektno rešena in potrjena s strani
upravljavca.
7.6.1.1. Globine
Minimalna globina vodovodov s premerom do DN 100 znaša
praviloma 0,9 m do temena cevi in 1,2 m za vodovode z nazivnim premerom nad DN
100 od dokončno urejenega terena.
Maksimalna globina vodovoda praviloma ne sme presegati 2 m do
temena cevi od dokončno urejenega terena.
7.6.1.2. Križanja
Pri gradnji vodovodnih omrežij je potrebno pri vsakem
križanju z obstoječimi komunalnimi in drugimi vodi (kanalizacija, plinovod,
toplovod, električnimi vodi, PTT-vodi itn.) upoštevati soglasje upravljavca obstoječega
voda skladno z veljavno zakonodajo. Pri gradnji ostalih komunalnih in drugih
vodov, ki križajo obstoječi ali predvideni vodovod, je treba upoštevati pogoje
določene v soglasju, ki ga izda upravljavec v skladu s tem pravilnikom.
Križanja je potrebno obdelati v projektu izvedenih del in
elaboratu katastra komunalnih naprav. Dokumentacijo izvedenega križanja je
potrebno predati upravljavcu vodovodnega sistema takoj po zaključku del oziroma
na internem tehničnem pregledu objekta.
Dokumentacija križanja mora vsebovati:
-       
elaborat katastra komunalnih naprav v analogni in digitalni obliki, ki
mora biti izdelan skladno z veljavno zakonodajo in zahtevami upravljavca
vodovodnega sistema,
-       
projekt izvedenih del, ki mora biti izveden skladno z veljavno zakonodajo,
-       
digitalni fotografski posnetek križanja,
-       
dovoljenje za poseg, kadar je po predpisih to zahtevano.
Križanja vodovoda z drugimi komunalnimi vodi morajo praviloma
potekati pravokotno. Izjemoma je dopustno križanje pod drugačnim kotom, ki pa
ne sme biti manjši od 45°. Mesto križanja mora biti primerno utrjeno, da se
prepreči medsebojne vplive posameznih vodov.
7.6.1.3. Odmiki
Vertikalni minimalni odmik pri vzporednih vodih ali
križanju s komunalnimi in drugimi vodi mora znašati najmanj 0,4 m ne glede na
to, ali poteka vodovod pod ali nad komunalnim vodom. Križanje vodovoda s
fekalno kanalizacijo mora biti izvedeno tako, da kanalizacijski vod poteka
globlje pod vodovodom. Spoji na vodovodu in kanalizaciji morajo biti med seboj
v največji možni oddaljenosti. Kjer križanje s fekalno kanalizacijo pod
vodovodom ni možno, se izdela poseben detajl križanja za katerega je potrebno
pridobiti soglasje upravljavca.
Kjer razmere ne dopuščajo drugačne rešitve lahko izjemoma
znaša odmik tudi manj od 0,4 m, vendar je za tako rešitev potrebno posebno
soglasje upravljavca.
Horizontalni odmiki ostalih komunalnih in drugih vodov
od vodovoda morajo znašati, ne glede na globino in način izvedbe, praviloma 1,5
m, najmanj pa 0,4 m. Če to ni mogoče, je potrebno v vsakem primeru posebej določiti
pogoje in način izvedbe.
Objekti morajo biti odmaknjeni najmanj 3 m, drevesa pa 2 m od
osi vodovoda v horizontalni smeri. Če to ni mogoče, upravljavec v vsakem
primeru posebej določi pogoje in način izvedbe tako, da niso možni škodljivi
vplivi objektov na vodovod, niti vplivi vodovoda na objekte v primeru okvar,
lomov in vzdrževalnih del.
Širina varovalnega pasu je namenjena zaščiti, vzdrževanju in
popravilom vodovoda (služnostni pas) in je odvisna od premera, materiala,
situacije na terenu (cesta ...) in pomembnosti vodovoda. Širine varovalnega
pasu so določene v služnostni pogodbi z lastnikom zemljišča za vsak objekt
posebej.
Praviloma so varovalni pasovi v odvisnosti od premera
vodovoda naslednji:
-       
širina pasu 3 m, in sicer 1,5 m na vsako stran osi vodovoda (velja za
vse vodovode, ne glede na material, od DN 50 do vključno DN 250),
-       
širina pasu 4 m, in sicer 2 m na vsako stran osi vodovoda (velja za vse
vodovode, ne glede na material, od DN 300 do vključno DN 500),
-       
širina pasu 6 m, in sicer 3 m na vsako stran osi vodovoda (velja za vse
vodovode, ne glede na material, vključno z DN 600 in več).
Na območju varovalnega pasu niso dovoljena gradbena dela
(gradbeni posegi, deponije materiala in prekopi), globoko oranje (rigolanje) in
vožnja s težkimi vozili.
Greznice morajo biti zgrajene na oddaljenosti najmanj 5 m od
vodovoda, v vsakem primeru ne smejo škodljivo vplivati na vodovod. Rešitev mora
biti projektno obdelana.
7.6.1.4. Obešanje na nadzemno gradbeno konstrukcijo
Potek cevovoda s pritrditvijo na nosilno nadzemno
konstrukcijo se mora v projektu obdelati posebej. Pri tem se mora upoštevati:
-       
vse obtežbe, obremenitve in vplive katerim bo cevovod izpostavljen,
-       
zaščito proti vsem vrstam atmosferskih vplivov,
-       
ukrepe varstva in zdravja pri delu skladno s predpisi (gradnja,
obratovanje, vzdrževanje),
-       
varnost cevovoda v primeru prometnih ali drugih nesreč,
-       
varnost pred nenamernimi in namernimi poškodbami,
-       
pogoje iz soglasja lastnika ali upravljavca nosilne konstrukcije,
-       
dostopnost za kontrolo in vzdrževanje,
-       
vse potrebne uskladitve s projektom nosilne konstrukcije.
7.6.1.5. Prečkanja
Prečkanje cevovoda z magistralno ali drugo cesto mora
biti izvedeno na način, da je v vsakem trenutku omogočeno redno vzdrževanje in
eventualno popravilo okvar. V vsakem primeru je potrebno z izvedbo preprečiti
prekomerne osne pritiske s cestišča na cevovod. V te namene se prečkanja
cevovoda s cestiščem izvede v betonski kineti oziroma zaščitni cevi, ki omogoča
izvlečenje cevovoda in ponovno uvlečenje nove cevi.
Pri večjih dimenzijah cevovodov in prečkanju avtocest je
potrebno zagotoviti izgradnjo pohodne AB kinete. Cevovod položen v pohodni AB
kineti mora biti vgrajen na podstavkih in pritrjen s primernim sidranjem ter
izveden tako, da je omogočen varen dostop in vzdrževanje. V pohodne AB kinete
je potrebno vgraditi osvetljavo ter omogočiti zračenje, vstopanje, praznjenje vode
iz kinete itn.
V vsakem primeru se usmeritev glede načina izvedbe določi s
projektno nalogo oziroma s projektnimi pogoji upravljavca.
Podzemno prečkanje cevovoda z železnico mora biti
izvedeno na način kot je navedeno v predhodni točki 7.6.1.5. Poleg navedenega
je pri prečkanju z železnico potrebno upoštevati vpliv blodečih tokov na
cevovod ter izvesti ukrepe, da se prepreči škodljive vplive na cevovod.
V vsakem primeru se usmeritev glede načina izvedbe določi s
projektno nalogo oziroma s projektnimi pogoji upravljavca.
Prečkanje vodotokov je lahko v nadzemni oziroma
podzemni izvedbi. Usmeritev glede načina izvedbe se določi s projektno nalogo
oziroma s projektnimi pogoji upravljavca. Upravičenost take rešitve se mora za
vsak konkretni primer proučiti in utemeljiti.
V projektu je potrebno upoštevati:
-       
specifične pogoje povezane z vodotokom, vodnim režimom in vodnim
zemljiščem,
-       
pogoje upravljavca vodotoka,
-       
pogoje vodnogospodarskega soglasja,
-       
pogoje okoljevarstvenih institucij, ribiških organizacij, imetnikov
vodnih pravic,
-       
ukrepe varstva in zdravja pri delu skladno s predpisi (gradnja,
obratovanje, vzdrževanje),
-       
možnost kontrole in vzdrževanja,
-       
način izvedbe popravil v primeru okvare in možnost intervencijskega
obratovanja.
7.6.1.6. Praznotočni cevovod
Praznotočne cevovode je potrebno ustrezno dimenzionirati
glede na namembnost praznotoka. Praznotok mora omogočati maksimalno izpiranje
in praznjenje vodovoda. Izpust vode iz praznotočnega cevovoda mora biti izveden
preko revizijskega jaška v urejeno meteorno kanalizacijo z vgrajeno nepovratno
loputo (žabji pokrov) ali vodotok v naravi z izvedbo izpustne glave. Za vse
projektirane praznotoke daljše od 20 m mora projektant ob prikazu trase
cevovoda izdelati tudi vzdolžni profil.
7.6.2. Vrste konfiguracije sistema
Posamezni deli vodovodnega sistema imajo lahko različne
stopnje medsebojnih povezav. Na mestnih območjih se zaradi varnosti oskrbe
izvaja zankaste povezave posameznih omrežij.
7.6.3. Oprema vodovoda (armature)
7.6.3.1. Zračniki
Vodovodno omrežje mora biti opremljeno z napravami, ki
omogočajo izhajanje večjih količin zraka pri polnjenju in vstop zraka pri
praznjenju cevovoda. Velikost in tip zračnikov določi projektant z upoštevanjem
standardov za te izdelke, predvidenih pretokov in konfiguracije sistema. Proučiti
se morajo vse točke, kjer se spreminjajo gradienti cevovoda. Zračnike in jaške
se mora načrtovati tako, da je onemogočen vdor zunanje vode v cevovod.
Pri večjih dimenzijah cevovodov morajo biti zračniki
nameščeni v kombinirani izvedbi z zračniki za mikro odzračevanje z manjšimi
odprtinami, ki omogočajo izhajanje zraka, ki se nabira med normalnim
obratovanjem. Na primarnih cevovodih so zračniki vgrajeni v betonskih jaških
(priloga TP 1/1). Na sekundarnem omrežju je možno zračnike manjših dimenzij vgraditi
tudi v pomožne jaške (priloga TP 1/2).
7.6.3.2. Izpusti – blatniki
Na najnižjih mestih vodovoda kjer se lahko nabirajo usedline
mora biti vodovod opremljen z izpustom oziroma blatnikom. Ta je namenjen tudi
izpuščanju vode iz cevovodov pred popravili in rednimi vzdrževalnimi deli.
Blatnike se praviloma vgrajuje v ustrezne jaške, ki morajo
imeti praznotok v revizijski jašek pred priklopom v meteorno kanalizacijo ali
vodotok. V nobenem primeru ne sme nivo talne ali druge vode poplaviti elementov
cevovoda v jaških. Izpusti se morajo zagotoviti glede na zahteve obratovanja
(npr. praznjenje ali izpiranje). Pri izpuščanju je treba upoštevati vplive na
okolje in predvideti primerne naprave za odvod in/ali nevtralizacijo
dezinfekcijskega sredstva. Za nadzor nad ustreznostjo pitne vode je pred
zasunom na praznotok potrebno namestiti pipo za jemanje vzorcev vode.
Velikost naprav za izpust se mora določiti na osnovi količine
vode, ki jo je treba odvesti, razpoložljivega časa in velikosti odvodnika ali
zmogljivosti okolice za sprejem izpuščene količine vode. Rešitev izpusta mora
biti taka, da se kinetična energija vode varno razprši. Izpusti morajo imeti
najmanj tolikšen premer, da se v vodovodu doseže hitrost izpiranja nad 1,5 m/s.
Na sekundarnem omrežju lahko funkcijo blatnika izjemoma prevzamejo hidranti.
V vseh primerih se izvede tudi jašek za izpraznjevaje v
katerem so na izpustnih ceveh nameščeni žabji pokrovi. Izpuste je treba
oblikovati tako, da je izločen vsak neprimeren vpliv na kakovost vode (priloga
TP 2).
7.6.3.3. Zaporne armature
Porazdelitev zapornih armatur za izključevanja posameznih
delov omrežja naj bo takšna, da je zapiranje v nujnih primerih čim lažje.
Število uporabnikov, ki ob zapori nimajo vode mora biti znano. Prav tako se
morajo upoštevati krajevne danosti, kot npr. gostota poselitve, lega bolnišnic,
šol, stanovanjskih hiš in industrijskih obratov.
Zapirala morajo biti vgrajena na vsakem odcepu iz primarnega
ali sekundarnega cevovoda, na vsakem priključku za hidrant, ki je vgrajen na
cevovodu s premerom DN 150 ali večjem, zračniku, blatniku, lovilcu nesnage,
vodovodnem priključku in neposredno na vodovodnem sistemu tako, da je možno
izločati posamezne dele sistema.
Do premera DN 200 se praviloma vgrajujejo zapirala v
vodovodno omrežje neposredno z zasutjem, brez jaška in z zaščitno garnituro za
upravljanje. Nad premerom DN 200 se zapirala praviloma vgrajuje v betonski
jašek. Izjemoma se tudi manjša zapirala lahko vgrajujejo v betonski jašek,
odvisno od funkcije.
Praviloma se kot zapirala do DN 200 uporabljajo zasuni, nad
DN 200 pa prirobnične metuljčaste lopute kot sekcijska zapirala.
7.6.3.4. Hidranti
Hidranti so potrebni za gašenje požarov, lahko pa se jih
uporablja tudi za obratovalne namene: polnjenje, praznjenje, zračenje in
izpiranje. Lokacije in tip hidrantov se določi glede na lokalne razmere in
veljavne predpise. Razdalje med hidranti za posamezni odsek cevovoda so
določene skladno z veljavno zakonodajo in so del projekta za izvedbo.
Na cevovodih premera DN 150 in več se pred hidranti priporoča
vgradnja zapornega zasuna za izključitev le-tega v primeru morebitnih popravil.
Hidranti so lahko nadzemne ali podzemne izvedbe. Hidrant mora
imeti odvod vode iz ohišja, telo mora biti obsuto s peskom. Glava hidranta
podzemne izvedbe mora biti minimalno 10 cm in maksimalno 25 cm pod niveleto
pokrova cestne kape. Cestna kapa mora biti nameščena tako, da je omogočena
neovirana namestitev hidrantnega nastavka in odpiranje s hidrantnim ključem.
Hidrante se vgrajuje čim bliže vodovodu brez slepih krakov, z
namenom preprečitve staranja vode v odcepih.
Interno hidrantno omrežje velja za interno napeljavo
uporabnika in je ločeno od javnega omrežja z merilnim mestom (vodomerom) in
varovalom proti povratnemu toku. Interno hidrantno omrežje vzdržuje uporabnik.
V internih hidrantnih omrežjih je priporočljivo zagotoviti izmenjavo vode. Za
kakovost vode v takem omrežju upravljavec vodovodnega sistema ni odgovoren.
7.6.4. Naprave za omejitev vodnih udarov
Vodni udari nastajajo zaradi izpadov oskrbe z električno
energijo, zagonov in izklopov črpalk ter zaradi zapiranja in odpiranja armatur.
Upoštevati je treba nujnost naprav za omejitev vodnih udarov, delov črpalnih
postaj in tlačnih sistemov.
7.7. Zaščita pred škodljivimi vplivi okolja
Projektant mora oceniti možne škodljive vplive zaradi
lastnosti zemljin in prisotnih škodljivih snovi. Ob upoštevanju proizvodnih
standardov mora proučiti ustrezne ukrepe za zaščito cevovodov pred neželenimi
vplivi zaradi agresivnega okolja in ustrezne ukrepe za zaščito vode v cevovodu.
Projektant mora določiti tudi način popravil vseh zaščitnih slojev in premazov
in vse dodatne zaščite spojev.
Zaščitni ukrepi lahko vključujejo:
-       
zunanje zaščitne obloge za kovinske sestavne dele cevovoda, ki so
primerne za različne kategorije agresivnih tal,
-       
zaščitne cevi ali metalne zaščite za elemente cevovoda iz plastičnega
materiala v kontaminiranih tleh,
-       
prevleke ali primerne mešanice za elemente cevovoda iz materialov s
cementno osnovo glede na vrsto in stopnjo agresivnih vplivov,
-       
različne gradbene postopke,
-       
katodno zaščito.
Kontaminacija tal z organskimi snovmi kot npr. z
ogljikovodiki in kloroogljikovodiki, ima lahko neugodne vplive na:
-       
kakovost pitne vode (zaradi penetracije organskih substanc skozi steno
cevi),
-       
lastnosti plastičnih cevovodov;
-       
permeabilnost in trajnost spojev cevi iz elastomerov,
-       
korozijsko odpornost kovinskih cevovodov in elementov cevovodov.
Če pregled tal kaže na tovrstno kontaminacijo mora projektant
proučiti:
-       
zamenjavo z manj občutljivimi materiali na prizadetih območjih,
-       
vgraditev cevi v zaščitne kinete glede na njihovo propustnost,
-       
uporabo primernih elastomerov za spoje,
-       
uporabo primernih protikorozijskih zaščit za kovinske materiale,
-       
odkop in zamenjavo materiala terena,
-       
spremembo trase cevovoda.
7.7.1. Katodna zaščita
Pri projektiranju kovinskih cevovodov je potrebno proučiti
njihovo potencialno korozijsko ogroženost z upoštevanjem:
-       
sestave terena (homogenost, specifična upornost itn.), materiala
posteljice in zasipa,
-       
značilnosti cevovoda (vrsto materiala, vzdolžno el. upornost in
kontinuiteto, stopnjo pasivne protikorozijske zaščite itn.) in
-       
vpliva obstoječih in predvidenih tujih napeljav, ki potekajo vzporedno
ali križajo projektirani cevovod (viri enosmerne napetosti, železnica, ostali
cevovodi itn).
Za kovinske cevovode v vplivnem območju železnice ali drugih
virov enosmerne napetosti je potrebno z meritvami določiti škodljive vplive na
bodoči cevovod. Izvesti je meritve prisotnosti oziroma jakosti blodečih tokov
in specifične upornosti zemljišča. Na morebitnih kovinskih napeljavah, ki
potekajo vzporedno ali križajo projektirano traso vodovoda, je izvesti meritve
potencialov. Izvedene morajo biti v intervalu najmanj en teden med ustaljenim
obratovanjem železnice. Na podlagi meritev in analize se predvidijo ukrepi za
odpravo ali zmanjšanje vzrokov korozijskih poškodb bodočega vodovoda.
Katodno zaščiteni cevovodi so od ozemljenih naprav na
cevovodu (črpališča, merilni jaški in ostali objekti) ločeni z izolacijskimi
spoji. Ti so praviloma v objektu vgrajeni na obeh koncih cevovoda, na mestih
kjer se spajata cevovoda z različnima sistemoma katodne zaščite in na odcepih
cevovodov iz drugih kovinskih materialov. Izolacijski spoji so lahko v cevovode
vgrajeni tudi za ločevanje sistema na odseke (npr. na področjih z blodečimi
tokovi).
Izolacijski spoj mora biti konstrukcijsko prilagojen delovnim
pogojem vodovoda (tlak, temperatura), imeti pa mora visoko dielektrično trdnost
in električno upornost. Zahtevana višina prebojne napetosti izolacijskega spoja
na zraku je najmanj 3 kV, električna upornost pa > 5 MΩ.
V vodovodnem sistemu se uporabljajo naslednji sistemi in
naprave za aktivno katodno zaščito:
-       
sistem katodne zaščite z zunanjim tokom in žrtvenimi anodami, pri
katerih se uporabljajo naprave – usmerniki katodne zaščite,
-       
sistem katodne zaščite z notranjim tokom in žrtvenimi anodami
(protektorna zaščita), pri katerih se uporabljajo anode iz Mg, Zn ali Al,
-       
sistem katodne zaščite z vsiljenim tokom za zaščito pred blodečimi
tokovi, pri katerih se uporabljajo naprave – usmerjena drenaža, potencialostatsko
krmiljeni usmernik.
Vse naprave aktivne katodne zaščite, ki se uporabljajo za
zaščito pred blodečimi tokovi (usmerjena drenaža, potencialostatsko krmiljeni
usmerniki), morajo biti vključene v sistem daljinskega nadzora katodne zaščite
in morajo biti postavljene tako, da pri opravljanju rednih vzdrževalnih del ni
potrebno vstopati v objekte upravljavca.
7.8. Vodohrani
7.8.1. Izvedba vodohranov
Vodohrani, tudi vodni stolpi, morajo biti projektirani tako,
da se pri gradnji doseže vodotesnost. Vodohrani morajo biti konstruirani in
preizkušeni tako, da zagotavljajo zahtevano varnost oskrbe in ohranjajo
sprejemljivo stopnjo vplivov na kakovost vode. Pri projektiranju je potrebno
posebno pozornost posvetiti prezračevanju armaturne in vodne celice z namenom
preprečitve nastanka kondenza ter toplotni zaščiti objekta. Upoštevana morajo
biti tudi določila standarda EN 1508. Za potrebe kontrole in vzdrževanja je do
vodohrana potrebno urediti ustrezen dostop z vozilom.
Vodohrani so praviloma vkopani in imajo dve vodni celici, ki
sta med seboj fizično v celoti ločeni, in armaturno celico. Vsaka vodna celica
mora imeti lasten dotočni, odtočni in praznotočni cevovod z zapiralom in
prelivni cevovod.
Praznotočni oziroma prelivni cevovod mora biti speljan v
meteorno kanalizacijo ali hudourniški izpust, zaključen z žabjim pokrovom.
Prelivi morajo dopuščati iztekanje količine vode, ki je enaka največji količini
dotoka v vodohran. Zagotovljen mora biti odvod vode brez nevarnosti za okolje.
S tlorisno obliko vodne celice, pregradami in postavitvijo
dotočnega in iztočnega cevovoda mora biti zagotovljeno kroženje vode v vodni
celici. Zaradi ohranjanja kakovosti vode naj bo čas zadrževanja zmanjšan na
minimum, kar pa naj bo usklajeno s stopnjo varnosti oskrbe in zahtevano požarno
varnostjo.
Če je potrebno, mora biti stropna konstrukcija izolirana s
toplotno izolacijo, ki preprečuje poslabšanje kakovosti vode zaradi ekstremnih
temperaturnih razlik. Višina nasutja naj bo min. 60 cm nad izolacijo.
Število dostopov v vodne celice je treba omejiti na minimum;
teh naj bo le toliko, da omogočajo zanesljivo obratovanje, vzdrževanje in
čiščenje.
Posamezne odprtine vodohrana naj bodo projektirane tako, de
ni mogoč vpliv na akumulirano vodo; posebno pozornost pa je treba posvetiti
odprtinam nad vodno gladino, ki jih praviloma ne sme biti.
Omogočeno mora biti naravno zračenje armaturne in vodnih
celic. Zračenje vodnih celic mora biti izvedeno z zračniki tako, da je
onemogočen vnos škodljivih snovi vanje, hkrati pa morajo zagotavljati učinkovito
prezračevanje. Zračniki vodnih celic zunanje izvedbe morajo biti priključeni na
drenažo. Odprtine vseh zračnikov morajo biti zoper mrčes na zunanji strani
zračnih odprtin zaščitene z mrežico iz nerjavnega jekla.
Pri projektiranju naj se predvidi na iztočni cevi primerno
pipo za redni odvzem vzorcev za analizo kakovosti vode. Za pranje vodnih celic
naj se na dotočnem cevovodu predvidi odcep z univerzalno gasilsko spojko in
zapiralom dimenzije DN 50.
Tipske izvedbe vodohranov manjših dimenzij so prikazane v
prilogah TP 3/1, TP 3/2, TP 4/1, TP 4/2.
7.8.2. Vodne celice
Izvedba vodnih celic mora biti vodotesna. Premazi morajo biti
primerni za pitno vodo. Z njimi mora biti dosežena maksimalna gladkost sten,
stropa in dna vodne celice. Stiki sten in dna vodne celice morajo biti zaradi
lažjega in učinkovitejšega izpiranja usedlin izvedeni z zaokrožnico,. Talna
plošča vodne celice mora biti izvedena s 3 %
nagibom proti praznotočnemu cevovodu in mora omogočati izpraznitev celotnega
volumna vodohrana.
Vodne celice morajo biti od armaturne celice ločene z
zatesnjenimi vrati ali okni, ki morajo biti iz materiala odpornega na vlago in
agresivno atmosfero (praviloma PVC bele barve – termopan zasteklitev). Velikost
in izvedba vstopnih odprtin mora omogočati neoviran dostop do vodnih celic.
Okna morajo biti vgrajena na notranjem robu vodne celice. Na zunanji strani
vstopne odprtine se izvede gladka kamnita polica brez izstopajočih robov.
V vsaki vodni celici mora biti vgrajena lestev za dostop. Vsi
kovinski deli v vodni celici morajo biti iz nerjavnega jekla kakovosti ANSI
316.
V vodnih celicah ne smejo biti nameščeni plovni ventili ali
druge armature za regulacijo dotokov, razen plovnih in nivojskih stikal.
7.8.3. Armaturne celice
Izvedba armaturnih celic mora biti vodotesna z gladkimi
premazi sten in tlakov, ki omogočajo enostavno čiščenje in vzdrževanje ter ne
vplivajo na kakovost pitne vode.
Vsi kovinski deli v armaturnih celicah morajo biti iz
nerjavnega jekla (ograje, rešetke, stopnice, lestve). Ravno tako morajo biti vsi
spojniki, razen armatur, izdelani iz nerjavnega jekla kvalitete AISI 316.
Stiki sten in dna armaturne celice morajo biti zaradi lažjega
in učinkovitejšega čiščenja izvedeni z zaokrožnico. Talna plošča armaturne
celice mora biti izvedena z naklonom proti praznotočnemu jašku.
Vse poglobitve talne plošče armaturne celice in preboji skozi
pohodne podeste morajo biti zavarovani s pohodnimi rešetkami iz nerjavnega
jekla.
Pri vodohranih prostornine 1000 m3 in več se
dostopi v nivojske etaže praviloma izvedejo z enoramnim ali dvoramnim betonskim
stopniščem.
7.8.4. Naprave v vodohranih
Vodohrani imajo praviloma en merilnik nivoja ter v vsaki
vodni celici nivojni stikali za signaliziranje preliva in minimalnega nivoja.
Merilnik nivoja mora biti vgrajen tako, da omogoča skupno meritev in meritev
nivoja v posamezni vodni celici. Lego nivojskih stikal je potrebno določiti
glede na prostornino vodohrana in značilnosti pretoka na dotoku in iztoku.
Vodohrani na magistralnem omrežju imajo praviloma merilnike
pretoka na dotočnem in iztočnem cevovodu ter merilnike kakovosti vode (prosti
klor, klordioksid, temperatura). Vodohrani na primarnem omrežju imajo praviloma
merilnik pretoka na iztočnem cevovodu.
Vsi merjeni tehnološki parametri morajo biti vključeni v
sistem daljinskega upravljanja in nadzora upravljavca. Vodohran mora praviloma
imeti zunanjo osvetljavo (nad vhodnimi vrati) ter osvetljavo armaturne in
vodnih celic. Osvetljava vodnih celic mora biti nameščena v armaturni celici s
stopnjo zaščite najmanj IP 56. Stikalni blok mora biti izveden s stopnjo
zaščite najmanj IP 54.
V vseh vodohranih s prostornino 1000 m3 in več se
mora na iztočnem cevovodu vgraditi protilomna loputa z ustrezno opremo.
7.8.5. Razbremenilniki
Ko se iz vodohrana napajajo nižje ležeča naselja kjer je
višinska razlika takšna, da bi bil tlak v razdelilnem cevovodu večji od 6
barov, se vmesni tlak zmanjša z razbremenilniki in reduktorji tlaka.
Glede na velikost oskrbovanega območja in obratovalne razmere
se lahko razbremenilnike izvede s prostornino 5 m3 in 20 m3.
Razbremenilnik z 20 m3 prostornine se izvede z dvema vodnima
celicama. Pri izdelavi in opremi razbremenilnika se mora upoštevati vsa
določila, kot za vodohrane.
Tipske izvedbe razbremenilnikov so prikazane v prilogah TP
5/1, TP 5/2 in TP 6/1, TP 6/2, TP 6/3, TP 6/4.
7.8.6. Reduktorji tlaka
Na vodovodnem sistemu se vgrajuje tudi reduktorje tlaka s
katerimi lahko poljubno zmanjšamo oskrbovalni tlak v nižje ležečem omrežju
oziroma urejamo tlačne razmere v oskrbovalnih conah. Reduktorje tlaka se praviloma
vgrajuje v jaške. Opremljeni morajo biti z zapirali pred ventilom in za njim,
čistilnim kosom, varnostnim vzmetnim ali hidravličnim ventilom in manometri z
glicerinskim polnilom. Obvezno je treba upoštevati navodila proizvajalca, ki
predpisuje tudi rešitev izvedbe in ima priložene montažne sheme.
Na primarnem in sekundarnem vodovodu se poleg glavnega
reduktorja tlaka izvede tudi obhodni vod s pomožnim reduktorjem tlaka, ki
omogoča prevzem oskrbe v času servisiranja glavnega reduktorja (priloga TP 7).
Reduktor tlaka mora biti opremljen tudi s pomožnim bay-pas
reduktorjem tlaka manjše dimenzije, s katerim se dosega umirjene tlačne razmere
na omrežju tudi v času minimalne porabe.
Jaški za reduktorje tlaka morajo imeti urejen praznotok.
7.9. Črpališča
Projektiranje črpališč in režimov obratovanja za
kompleksnejše sisteme lahko zahteva podrobnejše študije z uporabo simulacij in
tehnik optimizacije. Sistemi nadzora in krmiljenja naj bodo izbrani na osnovi
meritev tlaka, pretoka, nivoja ali časa v odvisnosti od krajevnih pogojev.
Delujejo lahko ročno ali avtomatsko z daljinskim prenosom podatkov. Krmiljenje
črpalk naj bo opremljeno z varnostnimi krmilnimi funkcijami, ki v primeru
nezadostnega tlaka na sesalnem cevovodu ali nedopustnih pretokov vode, preprečijo
delovanje črpalnih agregatov. Krmilni sistemi morajo preprečiti nepotrebne
ponovne vklope, izklope ali spremembe vrtljajev črpalnih agregatov.
Črpalne enote morajo biti izbrane tako, da so izključeni
sledeči obratovalni pogoji:
-       
kavitacija,
-       
nestabilnost v obratovanju (nenormalni pretoki med različnimi stopnjami
pretoka),
-       
preobremenitev (nesorazmerno nenormalno povečanje porabe energije).
Emisije hrupa zaradi obratovanja črpališč ne smejo presegati
dovoljenih vrednosti po veljavnih predpisih.
Črpališča so praviloma nadzemni ali delno vkopani objekti.
Gabarite objekta se določi glede na predvideno število črpalnih agregatov in
drugo električno in strojno opremo. Črpališče mora imeti mostno dvigalo take
nosilnosti, da je mogoče vzdrževanje vseh vgrajenih elementov. Črpališče mora
imeti urejeno naravno prezračevanje preko zračnikov na fasadi ali oknih. Okna
naj se odpirajo na ventus in naj bodo z zunanje strani zaščitena s kovinsko
mrežo. Črpališča, ki so v urbanem okolju naj bodo brez oken, prezračevana prek fasadnih
ali drugih odprtin na katerih so rešetke z vgrajenimi dušilci zvoka. Vrata
morajo biti tesna z zadostnimi zvočno izolacijskimi lastnostmi.
7.9.1. Tehnične zahteve
Črpalni agregat ali kombinacija črpalnih agregatov se določi
na osnovi maksimalne in povprečne urne porabe, prostornine vodohrana in
energetsko stroškovnih parametrov. Vsako črpališče ima najmanj en delovni in
rezervni črpalni agregat. Črpalni agregati so praviloma horizontalne izvedbe,
vgrajeni na betonske podstavke, z zapirali na sesalnem in tlačnem cevovodu.
Pred zasunom na tlačnem cevovodu mora biti v smeri pretoka vgrajena nepovratna
loputa. Črpališče mora imeti na tlačnem cevovodu varnostno armaturo za zaščito
sistema pred hidravličnim udarom. Priključki morajo biti izvedeni tako, da je
možna enostavna demontaža črpalnega agregata. Črpalka naj ima na sesalni in
tlačni strani vgrajena manometra (z glicerinskim polnilom) z odzračevalno
armaturo.
Meritev pretoka je praviloma skupna, z merilnikom vgrajenim v
tlačni cevovod. Črpališča morajo imeti urejen praznotok, za tlačni cevovod pa
mora biti zagotovljena izpraznitev.
Vse poglobitve in preboji skozi pohodne podeste črpališč
morajo biti zavarovani s pohodnimi rešetkami iz nerjavnega jekla. Iz nerjavnega
jekla so tudi ograje in stopnice v objektih. Za ostale detajle veljajo enake
zahteve, kot so opredeljene v točkah 7.8.1, 7.8.2 in 7.8.3.
Zagon in zaustavljanje črpalnih agregatov se izvaja z
napravami za mehko zaganjanje ali napravami za regulacijo vrtljajev.
Kompenzacija jalove energije je posamična za vsak elektromotor posebej.
Elektromotorji morajo imeti termistorsko varovanje navitja. Varovanje proti
praznemu teku je s tlačnim stikalom ali merilnikom tlaka na sesalnem cevovodu
pri črpanju iz cevovoda ter z merilnikom nivoja in nivojskim stikalom
minimalnega nivoja pri črpanju iz vodohrana. Prav tako je lahko varovanje proti
praznemu teku izvedeno s kontrolo obremenitve elektromotorjev, ki je izvedena z
napravami za mehko zaganjanje in zaustavljanje.
Zaporne armature in cevovodi morajo biti načrtovani tako, da
so tlačne izgube čim manjše. Možna je uporaba avtomatskih zapornih ali
proti-povratnih armatur. Projektant mora v vsakem primeru skrbno proučiti
vplive hitrega zapiranja.
7.9.2. Delovanje črpališč
Črpališča delujejo praviloma avtomatsko, omogočeno pa mora
biti tudi ročno, lokalno in daljinsko upravljanje. Delovanje črpališč uravnava
lokalni krmilnik s panelnim prikazovalnikom na katerem morajo biti prikazani
vsi tehnološki parametri in stanje signalizacij elementov vgrajenih v črpališču.
Na prikazovalniku mora biti omogočeno nastavljanje parametrov avtomatskega
delovanja. Povezava med krmilnikom in centralnim nadzornim sistemom mora biti
izvedena prek APN/GPRS tehnologije ali prek drugih komunikacijskih kanalov, ki
jih določi upravljavec sistema. Oprema mora biti skladna z obstoječo opremo.
Nastavljanje parametrov avtomatskega delovanja mora biti omogočeno tudi iz
nadzornega centra upravljavca.
Stikalni blok mora biti izveden s stopnjo zaščite najmanj IP
54. Na vratih stikalnega bloka črpališča je po potrebi poleg panelnega
prikazovalnika in analizatorja električne energije potrebno predvideti tudi
druge prikazovalne instrumente. Za vse merilnike je treba predvideti
prenapetostne zaščitne elemente, ki morajo biti vgrajeni na razdalji največ 2 m
od naprave.
Krmilna napetost in napajanje vseh krmilnikov,
prikazovalnikov, merilnikov pretoka, tlaka in nivoja naj bo izvedena prek
naprave za brezprekinitveno napajanje (UPS) s ponovnim avtomatskim vklopom ob
izpraznitvi in vnovični napolnitvi baterij naprave.
7.10. Daljinsko upravljanje in nadzor vodovodnega sistema
Vse ključne objekte na vodovodnem sistemu je potrebno
opremiti s sistemom daljinskega nadzora in upravljanja ter povezati na
centralni nadzorni sistem upravljavca. Ključne objekte vodovodnega sistema
določi upravljavec.
Nadzorni sistem mora biti vzpostavljen kot sistem strojne in
programske opreme osnovane na najsodobnejših informacijskih tehnologijah.
Programska oprema nadzornega sistema mora z objekti komunicirati prek APN/GPRS
tehnologije ali prek lokalnih omrežij. Nadzorni sistem mora omogočati pregled
delovanja vodovodnega sistema tudi z drugih lokacij na lokalni poslovni mreži
(LAN), omogočen pa mora biti tudi zunanji internetni dostop z uporabo spletnega
brskalnika, oziroma WLAN/GPRS/UMTS dostop z dlančnimi računalniki. Omogočeno
mora biti tudi SMS obveščanje in alarmiranje operaterjev, kar vse zagotavlja
večjo dostopnost, preglednost in zanesljivost sistema ter omogoča
racionalizacijo stroškov vzdrževanja in skrajša odzivne čase ob pojavu napak.
Zahteve, ki jih je potrebno upoštevati pri nadgradnji
nadzornega sistema:
-       
v objektu mora biti omogočeno lokalno upravljanje vseh elementov
vodooskrbe,
-       
v primeru izpada nadzornega sistema morajo medsebojno odvisni objekti
vzpostaviti medsebojno komunikacijo,
-       
ob izpadu el. energije v objektu mora biti prek naprave za neprekinjeno
napajanje določen čas zagotovljeno delovanje merilnih, krmilnih, prikazovalnih
in komunikacijskih naprav,
-       
programska oprema mora omogočati obdelavo vseh signalizacij in vseh
tehnoloških parametrov priključenih oziroma prikazovanih na nadzornem sistemu,
-       
vsak objekt mora vsebovati tehnološko shemo s prikazanimi vgrajenimi
elementi,
-       
lastnosti vgrajenih elementov morajo biti zapisani v obstoječo bazo
podatkov.
7.11. Ograditev objektov, dostopi in odvodnjavanje
Objekti morajo biti ograjeni z ograjo višine cca 2 m. Žična
ograja naj bo izvedena iz materialov, ki zagotavljajo obstojnost pred
vremenskimi vplivi.
Ograditev je možna z dvema tipoma ograje in sicer z veliko
panelno ograjo, oziroma s klasično ograjo z betonskimi stebri, AB plohi in
plastificiranim mrežnim pletivom. V odvisnosti od naklona terena, ki se
ograjuje, tip ograje definira projektant. Do naklona cca 13° se izvede veliko
panelno ograjo s kovinskimi plastificiranimi stebrički na ograjnem zidku, nad
naklonom 13° pa z drugim načinom ograje.
Nosilni elementi ograje morajo biti iz jeklenih stebričkov,
pocinkanih in pobarvanih (zelena RAL 6029) in primerno temeljeni na terenu, ki
mora biti predhodno ustrezno utrjen. Spodnji del ograje se mora prilegati
betonskim robnikom tako, da je onemogočeno spodkopavanje terena in nedovoljen
vstop v ograjen prostor. Vrata v ograji morajo biti izvedena z možnostjo
zaklepanja s patentnim cilindričnim vložkom oziroma obešanko upravljavca.
Do objektov mora biti urejen dostop za vzdrževalna vozila z
možnostjo obračanja. Z vseh površin mora biti urejen odtok meteorne vode. V
ograji mora biti nameščena priključna merilna elektro omara.
Znotraj ograjenega območja je prepovedana uporaba fitofarmacevtskih
sredstev ter drugih pripravkov in snovi, ki bi lahko vplivale na zdravstveno
ustreznost pitne vode. Dopustna je le zasaditev rastlin s plitvimi koreninami
in sejanje trave.
7.12. Jaški
Za potrebe obratovanja vodovodnega sistema se vgrajujejo jaški
za nameščanje armatur, ki služijo za zapiranje, odzračevanje, izpiranje,
regulacijo, merjenje, nadzor itn. Glede na navedeno delimo jaške na:
-       
jaške za vodovodne armature, ki služijo za zapiranje, regulacijo,
zračenje, čiščenje, nižanje tlaka itn. (armaturni jaški),
-       
jaške za nameščanje kontrolnih in merilnih naprav (merilni jaški),
-       
jaške za nameščanje vodomerov (vodomerni jaški).
7.12.1. Zahteve za armaturne in merilne jaške
Dimenzija vstopne odprtine je odvisna od gabaritov vgrajene
opreme, vendar ne manjša od 70 cm x 80 cm. Pod vstopno odprtino (na dnu jaška),
mora biti izvedena poglobitev s pohodno rešetko iz nerjavnega jekla, dimenzije
50 x 50 cm z odtokom globine 30 cm. Odtok mora biti speljan v meteorno
kanalizacijo ali hudourniški izpust in zaključen z žabjim pokrovom. V primeru,
da odtoka ni možno izvesti, služi poglobitev za črpanje vode s prenosno
črpalko. Če je ob jaških urejen poseben praznotočni revizijski jašek za potrebe
prečrpavanja, mora biti dno revizijskega jaška 30 cm nižje od dna jaška. V
nobenem primeru ne sme talna ali druga voda poplaviti elementov cevovoda v
jaških. Na mestu vstopne odprtine morajo biti vgrajena vstopna železa ali
lestev iz nerjavnega jekla.
Pokrovi jaškov morajo biti izdelani iz nodularne litine v
skladu s standardom SIST EN124, zaščiteni z bitumenskim premazom, izvedbe z
diagonalnim odpiranjem in z nosilnostjo, ki ustreza pričakovanim obremenitvam.
Posamezna krila pokrova morajo imeti varovanje proti samodejnemu zapiranju
(samostoječa krila) ter ključ za zaklepanje. Dimenzije pokrovov so glede na
potrebe: 70 cm · 80 cm (dve krili) oziroma 70 cm · 106 cm (štiri krila).
Zasuni, ki so vgrajeni v jaške morajo imeti nad osjo ali
pogonskim vretenom zapirala vgrajeno cestno kapo, da je omogočeno upravljanje z
zapiralom brez vstopa v jašek. V primeru metuljčastih prirobničnih zasunov se
na pogonsko vreteno zapirala vgradi nastavek za zunanje zapiranje.
Razdalja med zadnjo prirobnico in steno jaška mora biti
najmanj 20 cm. Če lokacija postavitve jaška omogoča, morajo imeti vsi jaški
urejeno prezračevanje.
Prehodi cevovodov skozi stene jaškov morajo biti izdelani
vodotesno. Preprečeni morajo biti vplivi posedanja. Merilniki pretoka in ostala
električna oprema, ki je vgrajena v jaške mora imeti stopnjo zaščite najmanj IP
54.
7.12.2. Dimenzije armaturnih in merilnih jaškov
Dimenzije in lokacije jaškov za vodovodne armature in
kontrolno-merilne namene se določijo s projektom, ki mora poleg drugih zahtev
upoštevati še naslednje pogoje:
-       
vstopne odprtine v jaške morajo biti praviloma izvedene izven povoznih
površin (zelenice, pločniki itn.),
-       
višina jaška, merjena od dna do spodnje strani stropne konstrukcije,
mora biti najmanj 190 cm, s tem da je zgornji rob najvišjega dela spojnika ali
armature najmanj 30 cm pod stropom, spodnji rob pa najmanj 30 cm nad dnom
jaška,
-       
širina jaška mora biti takšna, da je razdalja med zunanjim robom
največjega spojnika ali armature in steno jaška na strani vstopne in izstopne
odprtine najmanj 30 cm,
-       
dolžina jaška je seštevek dolžin vseh v jašek vgrajenih armatur in
fazonskih kosov, povečana za najmanj 60 cm.
Vodomerni jaški so obdelani v poglavju »7.14 vodovodni
priključki«.
7.13. Označevanje vodovodnih naprav
Podzemni hidranti, vgrajeni v vodovodnem omrežju in zasuni za
ločitev tlačnih con morajo biti označeni z označevalnimi tablicami.
Označevalne tablice morajo biti nameščene na vidnem mestu v
bližini vgrajene armature, pritrjene na samostojne drogove višine 2 m oziroma
na fiksne objekte na višini najmanj 2 m. Oddaljenost tablice od vgrajene
armature, ki jo tablica označuje, naj bo do 10 m.
Označevalne tablice se praviloma nameščajo:
-       
na zid zgradbe,
-       
na drog javne razsvetljave ali na drog električne napeljave,
-       
na samostojen drog, ki je namenjen samo za namestitev označevalne
tablice za vodovod.
7.13.1. Vsebina in oblika označevalnih tablic
Na označevalnih tablicah so pravokotne oddaljenosti armature
in nazivni premeri armature in cevovoda. Eno polje je namenjeno vpisu podatkov
o opremi, ki lahko služi za evidenco po katastru, ali se uporabi za kodiranje
(šifriranje) armatur v vodovodnem sistemu.
Za označevanje podzemnih hidrantov in vodovodnih armatur se
uporabljajo označevalne tablice po standardu, ki določa mere, obliko, vsebino
in izvedbo označevalne tablice.
Za označevanje podzemnih hidrantov se uporabljajo označevalne
tablice po DIN 4066, »Označevalne tablice za protipožarno zaščito, tablice za
označevanje podzemnih hidrantov«.
Za označevanje vodovodnih armatur se uporabljajo označevalne
tablice po standardu SIST 1005 »Označevalne tablice za vodovode«.
7.13.2. Označevanje cevovodov
Potek magistralnih cevovodov je označen s tipskimi betonskimi
smerniki, ki so vgrajeni do sidrnega bloka na lomu in segajo 30 cm nad dokončno
urejenim terenom. Potek cevovodov v prometnih površinah je označen s tipskimi
MS okroglimi oznakami, ki so vgrajene v asfalt.
Smerniki oziroma oznake so vgrajene na horizontalnih in
vertikalnih lomih osi cevovoda. Poleg navedenega mora biti razpored takšen, da
je zaradi določitve trase na terenu omogočen pogled na sosednji smernik.
Nad cevovodi iz plastičnih materialov mora biti položen
označevalni trak s kovinskim vložkom, ki se polaga na osnovni zasip (30 cm nad
temenom cevi). Označevalni trak se za potrebe meritev in trasiranja zaključuje
v priključnih mestih (jaški, cestne kape).
7.13.3. Označevalni in zaključni premazi
Zaključni sloji premazov cevovodov, armatur in opreme v
vodovodnih objektih morajo biti v predpisanem barvnem odtenku po RAL barvni
lestvici, in sicer:
-       
cevovodi in spojniki za pitno vodo: zelene barve RAL 6029 (izjemoma so
tovarniško obarvane cevi in spojniki modre barve RAL 5015),
-       
cevovodi in spojniki surove vode: rjave barve RAL 1011,
-       
črpalke in armature: modre barve RAL 5015,
-       
vrata, pokrovi jaškov, podesti, rešetke, zračniki, dvigala in njihovi
nosilni deli in vsi ostali kovinski deli v objektih: sive barve RAL 7011,
-       
električni stikalni bloki in elektromotorji: sive barve RAL 7044,
-       
zapiralne ročice in kolesa, pogoni dvigal: rdeče barve RAL 3020
(izjemoma črne, če so tovarniško obarvani).
Predpisani barvni odtenki ne veljajo za cevovode, armature,
opremo in ostale elemente, kjer zaščitni premazi niso potrebni (nerjaveče
jeklo, PVC …). Za posebne premaze, ki se ne izdelujejo v RAL barvni lestvici,
je potrebno izbrati odtenek, ki je najbolj podoben predpisanemu.
7.14. Vodovodni priključki
Uporabniki javne službe so lastniki stavbe, dela stavbe ali
gradbenega inženirskega objekta, ki je priključen na javni vodovod in se zanj
zagotavlja javna služba. Uporabnik javne službe je v primeru solastništva
stavbe, dela stavbe ali gradbenega inženirskega objekta lahko eden ali več
solastnikov, če je med solastniki o tem dosežen pisni dogovor. V
večstanovanjskih stavbah je uporabnik javne službe upravnik stavbe, ki
zagotavlja porazdelitev stroškov med lastniki delov stavbe v skladu s predpisom
ki ureja stanovanja. V primeru, da je na odjemnem ali odjemnih mestih za njih
zagotovljeno ločeno merjenje porabe pitne vode, so lahko uporabniki javne
službe lastniki delov stavbe. V večstanovanjskih stavbah brez upravnika je
uporabnik javne službe lahko eden od lastnikov dela stavbe, če je med lastniki
delov stavb o tem dosežen pisni dogovor.
Vodovodni priključek se izvede na podlagi pisnega dovoljenja
k priključitvi upravljavca, izdanega v upravnem postopku, s katerim se določi
tip vodomera v dimenziji, ki jo določi projektant v dostavljeni projektni
dokumentaciji. Prav tako mora biti v projektni dokumentaciji določena lokacija
merilnega mesta.
Če se ugotovi, da je kasnejša dejanska poraba večja od
maksimalno predvidene, mora uporabnik pridobiti vsa potrebna dovoljenja in si
na lastne stroške preurediti priključek.
Za priključni vod in merilno mesto, ki nista tipske izvedbe,
se izdela projektna dokumentacija.
Trasa priključne cevi naj poteka praviloma po javnih
površinah in po funkcionalnem zemljišču priključenega objekta. Izjemoma lahko
trasa poteka tudi prek drugih zemljišč. V takem primeru si mora novi uporabnik
javne službe pridobiti pisno soglasje lastnika zemljišča o nameravanem posegu
oziroma soglasje pristojnega organa za polaganje in postavljanje priključka v
območju javnih površin in njihovih varovalnih pasov.
Meja upravljanja z vodovodnim priključkom in uporabnikovo
interno vodovodno napeljavo je spoj iztočne cevi iz vodomernega jaška in
interno vodovodno napeljavo. Skrb za zaščito, snažnost in dostopnost
vodomernega jaška je obveza uporabnika priključka.
Za stanje in vzdrževanje interne vodovodne napeljave in
posledično za vpliv na kakovost pitne vode, ki izhaja iz aktivnosti na interni
vodovodni napeljavi po vodomeru, je odgovoren uporabnik.
Tipi vodovodnih priključkov so po namenu lahko:
-       
stalni priključki, namenjeni stalni dobavi vode za potrebe
gospodinjstev, industrije, javne inštitucije in dejavnosti,
-       
začasni priključki, ki so časovno omejeni in so namenjeni: gradnji
objektov, sejmom, različnim krajevnim prireditvam …
-       
začasni priključki za kmetijske namene.
Sestavni deli vodovodnega priključka so:
-       
navrtna garnitura (bajonetni sistem – ZAK) oziroma odcep z armaturo na
sekundarni vodovod s pripadajočimi spojniki, vgradno garnituro in cestno kapo,
-       
priključna in zaščitna cev z vsem pripadajočim materialom,
-       
merilno mesto v vodomernem jašku oziroma prostoru.
7.14.1. Tehnična izvedba priključka
Montažo vodovodnega priključka izvede upravljavec vodovoda
ali njegov pooblaščenec.
Pred izvedbo vodovodnega priključka mora biti izvršen ogled
in določena mikro lokacija merilnega mesta, pridobljena vsa dovoljenja za
izvedbo ter izvršena vsa pripravljalna dela, ki jih mora novi uporabnik izvesti
pred izvedbo montažnih del za nov vodovodni priključek oziroma za prestavitev
obstoječega vodovodnega priključka.
Montažo vodovodnega priključka je potrebno izvesti z
upoštevanjem vseh ukrepov za zagotavljanje varne oskrbe s pitno vodo. Obvezna
je izvedba tlačnega preizkusa, izpiranje s tlakom iz vodovodnega omrežja in v
posebnih primerih tudi dezinfekcija priključne cevi ter merilnega sklopa.
Pred zasipom vodovodnega priključka je obvezna izdelava
topografije in skice montaže, ki jih izvede izvajalec del. Vsi vodovodni
priključki morajo biti posneti in vneseni v geografski informacijski sistem
upravljavca vodovodnega sistema.
Po montaži vodovodnega priključka je potrebno zasun pred
vodomerom (plombirni zasun) pustiti v zaprtem stanju. Aktiviranje priključka se
izvede po zaključitvi vseh gradbenih del in zasipu vodomernega jaška ter
sklenitve pogodbe o dobavi vode.
Po zaključeni izvedbi prenese uporabnik upravljavcu v
upravljanje in vzdrževanje vodomer in:
-       
priključni vod s priključnimi in zapornimi elementi, spojniki, vgradno
garnituro in cestno kapo do vodomera, če je vodomer nameščen izven objekta,
-       
priključni vod s priključnimi in zapornimi elementi, spojniki, vgradno
garnituro in cestno kapo do prve zunanje stene objekta in zaporno armaturo pred
vodomerom, če je vodomer nameščen v objektu.
7.14.2. Priključni cevovodi
Za lego in globino priključnih cevovodov veljajo enake
zahteve kot za ostalo vodovodno omrežje. Biti morajo ravni in čim krajši.
Priključni cevovodi morajo imeti zaporno armaturo zaradi možnosti popravila ali
izključitve. Njihova trasa mora zagotoviti neovirano vgrajevanje, dostopnost in
možnost nadzora ter vzdrževanja med obratovanjem.
Priključna cev mora biti zaradi odzračevanja izvedena tako,
da pada v smeri proti odcepu na sekundarni cevovod. Padec proti objektu je
dopusten le v primeru, ko je zagotovljeno odzračevanje prek zračnikov vgrajenih
na sekundarnem cevovodu.
Priključna cev poteka praviloma pravokotno na sekundarni
cevovod. Priključna oziroma zaščitna cev mora biti na območju kjer je vgrajena
v teren, položena na peščeno posteljico debeline 10 cm, obsipana in zasipana s
tem materialom v višini najmanj 10 cm nad temenom cevi.
Priključna cev do vključno DN 50 je praviloma vgrajena v
zaščitni cevi v celotni dolžini od zapornega elementa na mestu priključitve do
merilnega mesta. Material zaščitne cevi je PVC ali PE. Tlačna stopnja zaščitne
cevi je najmanj PN 2,5 bara.
V izjemnih primerih, ko priključni cevovod poteka skozi
podzemne konstrukcije ali dele zgradb (terase, stopnišča, hodniki, garaže),
mora biti na tem območju cev vgrajena v kineto ali zaščitno ohišje.
Priključni cevovodi se ne smejo uporabljati za električne
ozemljitve.
Dimenzioniranje priključnega cevovoda in vodomera:
Dimenzije priključnega cevovoda in vodomera določi projektant
interne vodovodne napeljave na podlagi izračuna pretoka vode po enotah
obremenitve. Ne glede na izračun je najmanjša velikost notranjega premera
priključne cevi DN 25, najmanjša velikost vodomera pa DN 15. Meritev porabe
vode mora biti za razne namene porabe vode ločena.
7.14.3. Merilna mesta
V merilno mesto je dovoljena vgradnja samo elementov za
merjenje porabljene vode uporabnika, elementov za zapiranje vode, izpust vode
iz internega omrežja in za preprečitev vračanja vode iz internega omrežja v
javno vodovodno omrežje ter varnostni zaklep za preprečevanje poseganja v
merilno napravo. V merilnem mestu je lahko vgrajena tudi oprema za daljinski
prenos podatkov o porabi vode.
V smeri toka vode se v merilnem mestu vgrajujejo naslednje
vodovodne armature s pripadajočimi spojnimi elementi:
-       
na priključku s fitingi: dvojno koleno oziroma T-kos, plombirni zasun
pred vodomerom, privijalo (holandec) s kratkim navojem ter varnostnim zaklepom,
vodomer, privijalo (holandec) z dolgim navojem za odmik vodomera, zasun po
vodomeru kot element s funkcijo zapiranja, nepovratnega varovanja in z dodatnim
izpustom.
-       
na priključku s spojniki in armaturami: zasun, čistilni kos, FFR dolžine
200 mm, demontažni kos za vodomer, vodomer, FF ustrezne dolžine, FFR dolžine
200 mm, nepovratni ventil oziroma prekinjevalec povratnega toka, zasun.
Varovanje povratnega toka vode iz internega v javno vodovodno
omrežje se izvede s samostojnim zapornim elementom s funkcijo nepovratnega
varovanja in z dodatnim izpustom ali s prekinjevalcem povratnega toka.
Nepovratni ventil kot vložek v vodomer se uporablja le izjemoma.
Lokacija in izvedba merilnega mesta:
Merilna mesta so namenjena izključno vgraditvi merilnih
naprav za dobavo vode uporabnikom.
Glede na lokacijo in način izvedbe je merilno mesto lahko:
-       
talni vodomerni jašek v objektu ali izven objekta,
-       
merilni prostor v objektu,
-       
zidna niša v objektu.
Merilno mesto mora biti lahko dostopno, izvedeno na suhem,
svetlem in čistem mestu. Naprave v njem morajo biti zavarovane pred vremenskimi
vplivi zmrzovanja in prekomernega segrevanja.
Največja oddaljenost merilnega mesta od sekundarnega omrežja
je praviloma 6 m do 12 m. V izjemnih primerih je priključni vod lahko tudi
daljši, če je treba priključiti na javni vodovod več odjemnih mest na isti
lokaciji. V teh primerih je priključni vod skupni cevovod in se šteje za del
javnega vodovoda cevovod, ki povezuje obratujoči sekundarni vodovod in razcep
cevovoda za priključitev zadnjih dveh odjemnih mest.
Uporabnik, ki želi omejiti dostop do merilnega mesta
(vodomernega jaška), mora pokrov preurediti tako, da je možna montaža tipske
obešanke upravljavca.
Merilno mesto v talnem jašku:
Merilno mesto v talnem jašku se praviloma izvede izven
objekta na urejeni površini, ki ni namenjena motornemu prometu, in na
površinah, ki so namenjene dejavnostim, ki omogočajo neoviran dostop in vstop
do merilnega mesta. Merilna mesta ne smejo biti izpostavljena vplivom
onesnaževanja in zalitja meteornih vod ter morajo biti zaščitena pred vplivi
zunanjih mehanskih poškodb in vremenskih razmer.
Praviloma naj bo vodomerni jašek lociran na zemljišču
lastnika. V primeru, ko je določena lokacija merilnega mesta na tujem zemljišču
ali je predvidena vgradnja vodomera v obstoječi vodomerni jašek, si mora
naročnik priključka pridobiti pisno soglasje lastnika zemljišča oziroma
lastnika obstoječega vodomernega jaška.
Merilno mesto v talnem jašku za hišni priključek:
Talni jašek za merilno mesto se lahko izvede s postavitvijo
tipskega PVC vodomernega jaška z nerjavnim dovodnim kolektorjem za montažo do
treh vodomerov ter litoželeznim pokrovom z izolacijo. Vodomerni jašek ni
primeren za težje obremenitve tovornih vozil (priloga TP 8/1).
Talni jašek se lahko izvede tudi v zidani izvedbi, ki mora
biti notranje obdelan z fino cementno malto ter vgrajenim tipskim litoželeznim
pokrovom. Vsi elementi merilnega mesta, vključno z vodomerom, morajo biti
vgrajeni minimalno 40 cm oziroma maksimalno 50 cm (za vodomere DN 15 do DN 20)
od končne nivelete terena. Dimenzija vodomernega jaška mora praviloma omogočiti
vgradnjo minimalno treh vodomerov v horizontalni ravnini (priloga TP 8/2).
V primeru večjih vodovodnih priključkov za vodomere DN 25, DN
32 in DN 40, se talni vodomerni jašek izvede v zidani izvedbi dimenzij 60 cm x
100 cm (priloga TP 8/3, TP 8/4, TP 8/5).
Talni vodomerni jašek se izjemoma lahko izvede tudi v
objektu, pri katerem mora izvedba izpolnjevati vse zahteve, ki veljajo za jaške
izven objekta. Lociran mora biti v prostoru, ki je najbliže javnemu vodovodu.
Vodomerni jašek notranje izvedbe mora praviloma imeti praznotok, kovinski
pokrov s protikorozijsko zaščito, biti mora pohoden in fiksiran na tečajih.
Pokrov mora imeti odprtino za dvigovanje (priloga TP 8/6).
Montažna shema s specifikacijo materiala vodovodnega
priključka v talnem jašku je prikazana v prilogi TP 8/7.
Merilno mesto v talnem jašku za kombinirane vodomere:
Vodomerni jašek za kombinirane vodomere mora imeti vgrajena
nerjaveča vstopna železa ali lestev in na dnu izvedeno poglobitev, ki omogoča
odvajanje vode iz internega vodovodnega omrežja preko praznotoka. Jaški z
vgrajenimi prekinjevalci povratnega toka morajo obvezno imeti urejen praznotok.
Priključevanje iztoka iz jaška na fekalno kanalizacijo ni dopustno.
V vodomernem jašku mora biti cev nameščena vsaj 50 cm od dna
na nosilcih ali konzolah. Nosilci morajo biti nameščeni na mestih, da je
omogočeno neovirano servisiranje elementov v vodomernem jašku (zamenjava
vodomera). Prehod cevovoda skozi steno jaška mora biti izdelan vodotesno.
Preprečiti je treba morebitno posedanje jaška na priključni cevovod.
Dimenzije talnih pokrovov so tipske 80 x 150 cm – dvokrilne
izvedbe iz rebraste pločevine oziroma na povoznih površinah litoželezni 60 x
120 cm z diagonalnim odpiranjem kril in zaščito proti samodejnem zapiranju
(priloga TP 9/1, TP 9/2, TP 9/3).
Merilno mesto kot poseben prostor v objektu:
Merilno mesto se lahko izvede tudi v notranjosti objekta, v
posebej urejenem prostoru, ki mora biti dostopen, primerno osvetljen in imeti
talni odtok. Prostor mora biti praviloma lociran najbliže javnemu vodovodu. V
vsakem primeru je potrebno dovodno cev v merilni prostor ustrezno zaščititi.
Priključni cevovod je lahko nameščen v zaščitno kineto, izvedeno z demontažnimi
pokrovi v celotni dolžini, od zunanje stene objekta do merilnega prostora.
Zaščitna kineta mora omogočiti dostop do cevi (revizijski jaški) za morebitna
popravila cevovoda. Priključni cevovod je lahko nameščen tudi na nosilce pod
stropno konstrukcijo in toplotno zaščiten.
Prehod priključnega cevovoda iz terena v objekt mora biti
izveden s kompenzacijskim jaškom, ki kompenzira posedke terena in objekta
(priloga TP 10/1).
Velikost prostora (manipulativni prostor ob vodomeru ali nad
njim) mora omogočati izvajanje rednega servisiranja vodomerov v neprisilnem
položaju. V objektu ne sme priti do škodljivih vplivov na priključno cev, kot
tudi ne na elemente v merilnem prostoru.
V objektih kjer je vgrajenih več kot 20 vodomerov, se izvede
nadgradnja vodomerov z elementi za daljinski prenos podatkov o porabi vode
(M-bus sistemom), ki zajema ožičenje vseh vodomerov s krmilno enoto in prenos
podatkov prek telefonske linije oziroma GPRS povezave, v obračunsko službo
upravljavca. Če so v okviru objekta merilna mesta izvedena v več prostorih,
morajo biti le-ti medsebojno kabelsko povezani s centralno krmilno enoto. Za
daljinsko odčitavanje mora biti vodomerni prostor elektrificiran in opremljen s
telefonskim priključkom oziroma GPRS modemom. Če v merilnem prostoru ni
zadostnega telefonskega signala, je treba postaviti zunanjo anteno.
Montažna shema s specifikacijo materiala vodovodnega
priključka z razdelilcem je prikazana v prilogi TP 10/2.
Merilno mesto v zidni niši:
V primerih, ko ni možna izvedba talnega vodomernega jaška
izven objekta (stara mestna jedra), je izjemoma dopustna izvedba zidne niše v
objektu (veža, skupni prostori). Lokacija zidne niše mora biti izvedena
najbliže javnemu vodovodu. Upravljavcu mora biti omogočen nemoten dostop za
potrebe vzdrževanja.
Zaradi večje izpostavljenosti temperaturnim vplivom
(segrevanje, zmrzal) mora biti zidna niša dodatno toplotno izolirana.
Zidna niša se praviloma izvede s tipsko omarico iz nerjavnega
jekla. Imeti mora vrata s tipskim zapahom velikosti stranskih dimenzij in
odprtino za odvod vode z drenažo. Če je večje število vodomerov, se zidna niša
izvede po stranskih dimenzijah. V teh primerih so vrata zidne niše izvedena
največ dvodelno, kar omogoča nemoteno vzdrževanje merilnega mesta (priloga TP
11/1, TP 11/2).
Montažna shema s specifikacijo materiala vodovodnega
priključka v zidni niši je prikazana v prilogi TP 11/3.
7.14.4. Vodomeri
Na vodovodnem sistemu se za obračun porabljene vode
uporabnikom vgrajuje tipske vodomere mehanske izvedbe, in sicer večnatočne,
volumetrične in tipske kombinirane vodomere. Vsi vodomeri morajo imeti točnost
merila po normi EEC ali MID in ustrezati standardu ISO 4064. Imeti morajo veljavno
oznako o overitvi. Leto začetka veljavnosti overitve mora biti enako letu
vgradnje.
Obračunski vodomeri za obračun porabljene vode uporabnikom do
dimenzije DN 50 so lahko:
-       
večnatočni, ki delujejo na principu vrtenja krilnega kolesa.
Izpolnjevati morajo meroslovne zahteve za vodomere in dosegati minimalni razred
točnosti B za horizontalno, kot tudi za vertikalno montažo in to v osnovni
izvedbi.
-       
volumetrični vodomeri modularne zasnove. Izpolnjevati morajo meroslovne
zahteve za vodomere in dosegati minimalni razred točnosti B za horizontalno,
kot tudi za vertikalno montažo in to v osnovni izvedbi.
Obračunski vodomeri za obračun porabljene vode uporabnikom
dimenzije DN 50 in večji so kombinirani (dvokoličinski) vodomeri. Glavni
vodomer mora biti tipa Woltmann, obtočni vodomer pa mora imeti vse lastnosti
vodomerov dimenzij do DN 50 in mora biti enakega tipa, kot izbrani merilnik iz
te točke (lažje servisiranje). Kombinirani vodomer mora izpolnjevati meroslovne
zahteve za vodomere in dosegati minimalni razred točnosti B za horizontalno,
kot tudi za vertikalno montažo in to v osnovni izvedbi.
Preglednica 3: Karakteristike
vodomerov v uporabi


Vodomer DN (mm)

Pretok Qn
(m3/h)

Vgradna dolžina
(mm)

Priključni
cevovod DN/ID


13
20
25
32
40

1,5
2,5
6
6
10

165
190
260
260
300

25
25
32
40
50


Dvokoličinski vodomer

 

 

 


50/20
80/20
100/20
150/40

15
40
60
150

270
300
360
500

80
100
150
200


Priključna moč vodomera:
Priključna moč vodomera se določi v projektni dokumentaciji z
izračunom porabe na interni vodovodni napeljavi. V primeru ločitev instalacij v
večstanovanjskih stavbah, se priključna moč skupnega vodomera za objekt lahko
zmanjša na dimenzijo, ki zagotavlja nominalne tehnične pogoje za oskrbo s pitno
vodo preostalim stanovanjskim enotam v objektu.
Preglednica 4: Priključna moč
vodomerov v večstanovanjskih objektih


Št. stanovanjskih
enot

Vodomer
DN (mm)

Pretok
Qn (m3/h)


1
2
3
4
5

15
15
20
20
25

1,5
1,5
2,5
2,5
6


Pomožni vodomeri – delilniki
stroškov:
Ko je na internem vodovodnem omrežju več uporabnikov
(večstanovanjski objekti), ki se oskrbujejo z vodo iz istega priključka, na
katerem se meri poraba vode z enim obračunskim vodomerom, so lahko na internem
omrežju vgrajeni pomožni vodomeri, ki so v funkciji delilnikov stroškov. Za te
vodomere veljajo enaka zakonska določila z rokom redne overitve, kot velja za
glavni obračunski vodomer. Vodomeri morajo izpolnjevati vse zahteve kot glavni
obračunski vodomeri.
Kadar je izražen poseben interes upravnika in lastnikov,
lahko upravljavec na podlagi pogodbe z upravnikom objekta izvaja odčitavanje
porabe vode. Vzdrževanje pomožnih vodomerov pa le, če so pomožni vodomeri –
delilniki stroškov vseh uporabnikov upravljavcu dostopni ob vsakem času (so
nameščeni na njemu dostopnih funkcionalnih površinah ali v skupnih delih objekta).
Pomožni vodomeri na dostopnih mestih:
Merilna mesta s pomožnimi vodomeri morajo biti opremljena z
vsemi elementi, kot velja za glavno obračunsko merilno mesto. V smeri toka vode
morajo biti vgrajene naslednje vodovodne armature s pripadajočimi spojnimi elementi:
zasun pred vodomerom, vodomer, zasun po vodomeru kot element s funkcijo
zapiranja in z dodatnim izpustom ter kratki in dolgi holandec za zamenjavo
vodomera. Za preprečitev nedovoljenih posegov na vodomeru se spojni element –
holandec zaščiti s plombirno objemko.
V teh primerih lahko upravljavec vzdržuje pomožne vodomere in
merilno garnituro, skrbi za njihovo redno menjavo ter v ta namen posameznemu
etažnemu lastniku, poleg vodarine, obračunava tudi vzdrževanje priključka za
objekt ter pomožnega vodomera. Glavni vodomer pred objektom ima funkcijo
kontrole porabe za celotni objekt in je indikator eventualnih puščanj vode na
internem omrežju. V slučaju pojave razlike med seštevkom porabe pomožnih
vodomerov in glavnega vodomera (puščanja vode na internem omrežju), upravljavec
razliko v porabi obračuna upravniku, ki je prejemnik računa in je njegova
obveza takojšnja odprava okvare ter plačilo računa. V teh primerih se
vzdrževalnina za glavni vodomer ne obračunava.
Za potrebe daljinskega odčitavanja pomožnih vodomerov, ko so
le-ti vgrajeni na dostopnih ter skupnih delih in napravah, so vodomeri lahko
opremljeni z impulznim izhodom ter ožičeni na skupni prikazovalnik, ki je
ustrezno označen ter lociran na dostopnem mestu, v bližini vhoda v objekt. V
teh primerih je vzdrževanje sistema daljinskega odčitavanja v objektu (ožičenja
in centralnega prikazovalnika) obveza upravnika.
Pred prevzemom pomožnih vodomerov v upravljavčevo
vzdrževanje, je obveza upravnika ureditev merilnih mest v skladu z veljavno
zakonodajo ter predložitev ustreznih dokazil.
Odštevalni vodomeri:
Vodovodni priključek se izjemoma lahko izvede kot priključek
z odštevalnim vodomerom v primerih, ko je uporabnikova nepremičnina oddaljena
od sekundarnega omrežja, vmes pa je uporabnik z glavnim vodomerom, ki s pisnim
pristankom omogoči priključitev le-tega. V takih primerih upravljavec obračuna
porabo vode po odštevalnem vodomeru, razliko med glavnim in odštevalnim
vodomerom pa izstavlja uporabniku glavnega vodomera.
Uporabnik z odštevalnim vodomerom se mora na lastne stroške
priključiti neposredno na sekundarno omrežje takoj, ko je to zgrajeno.
Upravljavec ne prevzame odgovornosti za prekinitve dobave vode uporabniku z
odštevalnim vodomerom, ki jo povzroči uporabnik glavnega vodomera.
Daljinsko odčitavanje vodomerov:
Za potrebe daljinskega odčitavanja so vodomeri praviloma
opremljeni s pomožnimi napravami, ki kot del vodomera opravljajo pomožne
funkcije pri izvajanju meritve, daljinskem prenosu ali prikazovanju rezultata
meritve. V ta namen morajo biti vodomeri opremljeni z impulznim izhodom in
nadgrajeni z dajalnikom impulzov ter spojeni z radio moduli oziroma ožičeni
preko M-Bus vodila s krmilno enoto. Vodomeri so lahko tudi kompaktne izvedbe z
vgrajenim radio modulom v merilnem mehanizmu.
Zajem porabe preko M-bus vodila se izvaja v objektih, kjer je
vgrajenih več kot 20 vodomerov. V teh primerih se nadgradnja vodomerov z
elementi za daljinski prenos porabe vode izvede z M-bus vodilom, kot je opisano
v točki.
Zajem porabe preko radio modulov se izvaja v vseh merilnih
mestih z manjšim številom vodomerov. Vodomer, opremljen z elementi za radijsko
odčitavanje, je lahko kompaktne izvedbe (radio modul, montiran na vodomeru)
oziroma je radio modul kabelsko povezan z dajalnikom impulzov na vodomeru.
Radio modul mora zagotavljati delovanje v trajanju najmanj
dvakratne zakonsko predpisane menjave vodomerov (10 let) in v pogojih zalitja
merilnega mesta z vodo. Radio moduli s svojim delovanjem ne smejo povzročati
motenj na drugih napravah in morajo izpolnjevati zakonske zahteve s tega
področja.
Nadgradnjo vodomerov z radio moduli lahko izvaja le
upravljavec oziroma s strani upravljavca pooblaščeni zunanji izvajalec.
Hidrantni nastavek z vodomerom:
Hidrantni nastavek z vodomerom ima status začasnega
priključka in je namenjen za začasno oskrbo s pitno vodo sejmov, različnih
krajevnih prireditev, posebnih enkratnih odjemov za gradbišča itn. Najem in
uporaba hidrantnega nastavka je časovno omejena. Namestitev in kontrolo uporabe
izvaja upravljavec, uporabnik pa mora v vsakem primeru omogočiti kontrolo
namembnosti in pregled nad porabo vode.
8. člen
(gradnja cevovodov)
8.1. Splošne zahteve
8.1.1. Kvalifikacije osebja
Pri gradnji in nadzoru poteka gradnje so potrebni izobraženi
in izkušeni kadri, ki lahko zagotovijo kakovost v smislu tega pravilnika.
Podjetja, ki jih angažira naročnik, morajo zaposlovati ustrezno kvalificirane
delavce, da bi lahko izvajalo takšna dela. Naročnik ima pravico, da se prepriča
o resničnih kvalifikacijah izvajalcev oziroma da zahteva dokazila o ustreznih
referencah.
8.1.2. Pravila pri gradnji
Izvajanje gradnje mora biti v skladu z veljavno zakonodajo in
projektno dokumentacijo ob upoštevanju tega pravilnika.
Upoštevati je treba tudi zahteve upravljavca vodovoda, kot
tudi specifična navodila izdelovalcev elementov vodovodov.
Vsa dela na prevezavah novozgrajenih vodovodnih omrežij,
navezave nadomestnih cevovodov – provizorijev, namenjenih začasni oskrbi s
pitno vodo, lahko izvaja le upravljavec oziroma s strani upravljavca
pooblaščena oseba v skladu z veljavno zakonodajo in tem pravilnikom.
8.1.3. Transport in skladiščenje elementov vodovoda
Dele vodovoda je treba varovati pred poškodbami. Za
nakladanje, razkladanje in transport se sme uporabljati le primerne pripomočke.
Transportirati in skladiščiti se jih sme le tako, da ne pridejo v stik s
škodljivimi snovmi. Deli ne smejo biti onesnaženi z zemljo, blatom, odpadno
vodo ali škodljivimi snovmi. Če se temu ni mogoče ogniti, jih je treba pred
vgradnjo očistiti. Brezpogojno se je treba držati navodil izdelovalca, da ne
pride do poškodb, zmanjšanja kakovosti in onesnaženja.
8.1.4. Zaščita pred poškodbami pri delu in ukrepi za varnost
in zdravje pri delu
Pri vseh investicijah mora investitor poskrbeti, da se pred
pričetkom del izdela varnostni načrt, imenuje koordinator varnosti zdravja pri
delu v času priprave in izvedbe projektov. Poskrbeti mora, da se gradbišče
(delovišče) prijavi pristojni inšpekciji dela 15 dni pred pričetkom izvajanja
del. Za izvajanje del na cestišču ali javnih površinah je potrebno pred
pričetkom del pridobiti od pristojnih institucij dovoljenja za uporabo javnih
površin in zapore cestišča (na osnovi izdelanega elaborata prometne ureditve).
V primeru spremembe zakonodaje s področja varnosti in zdravja
pri delu je potrebno, ne glede na spodnja določila, upoštevati veljavno
zakonodajo.
8.1.4.1. Varnost in zdravje pri izvajanju del – predhodni
ukrepi (zahteve)
Izvajalci del morajo za pogodbena dela, ki jih izvajajo,
imenovati odgovornega vodjo del. Na deloviščih se morajo pred pričetkom del
vključiti v sporazum skupnih varnostnih ukrepov, seznaniti se z varnostnim
načrtom in gradbiščnim redom.
Pogodbeni izvajalci morajo imeti za svoja dela program
varnostnih ukrepov ali navodila za varno delo, za vsa dela, ki jih izvajajo na
delovišču (razen, če ta dela niso obdelana v varnostnem načrtu).
Izvajalci morajo imeti za svojo dejavnost izdelano oceno
tveganja in izjavo o varnosti. Za delavce na delovišču morajo imeti dokazila o
zdravstveni sposobnosti, o preizkusu znanja iz varnosti in zdravja pri delu,
dokazilo, da so zavarovani za primer poškodbe pri delu.
Za delovno opremo (stroje), ki se jo uporablja na delovišču,
mora izvajalec imeti pozitivno poročilo o pregledu (obratovalno dovoljenje).
8.1.4.2. Varnost in zdravje pri izvajanju del – ukrepi
Izvajalci morajo svoje delavce neposredno voditi in
nadzorovati. Pri vsaki razporeditvi delavca na posamezno delo, mora vodja
poskrbeti za vse ukrepe glede varnega in zdravega dela vseh prisotnih v
nevarnem območju. Varnostni znaki so obvezujoči za vse delavce na delovišču.
Delavcem je potrebno zagotoviti vso predpisano varovalno
opremo, ki odgovarja standardom, in jo zamenjati, ko postane dotrajana in
neuporabna. Predpisano varovalno opremo je obvezno uporabljati za ves čas
izvajanja del.
Izvajalci morajo pri delu upoštevati vse zahteve iz
varnostnega načrta, gradbiščnega reda in zahtev koordinatorja varnosti in
zdravja pri delu. Izvajalci del morajo poskrbeti, da pri svojem delu poleg
svojih delavcev varujejo pred poškodbami in zdravstvenimi okvarami tudi druge
izvajalce na delovišču in ostale prisotne v nevarnem območju.
Pri odstranjevanju azbestno cementnih cevi mora izvajalec
upoštevati vse zahteve iz predpisane zakonodaje in dokumentacije, ki jo
pripravi investitor.
8.2. Jarki – izkop in delovni prostor
Delovni prostor mora biti tako razsežen in delovne metode
tako izbrane, da omogočajo pravilno montažo elementov vodovoda in vnos
zasipnega materiala.
Pravilne razdalje in v projektu navedene metode dela je treba
izpolnjevati. Spremembe lahko določi le projektant. Jarek mora biti pravilnih
dimenzij: globina, padec, širina in stanje dna jarka se morajo kontrolirati.
Jarek se mora izkopati in oblikovati tako, da ležijo cevi v
globini, do katere ne zmrzuje. Če to ni mogoče, naj se z drugimi ukrepi
zavaruje cevovod pred zmrzovanjem ali segrevanjem.
8.3. Posteljica
Cevovod mora po vsej dolžini popolnoma ležati na podlagi, če
je treba, se izkoplje glavične jame v območju spojev.
Po izkopu se dno jarka poravna in po potrebi utrdi. Če dno
jarka ni primerno za temelj cevovoda oziroma če tla niso nosilna, npr. tla z
visoko vsebnostjo vode (močvirnata, barjanska), so potrebni posebni ukrepi pri
temeljenju, ki jih določi projektant (armiranobetonska posteljica ali drugačna
utrditev dna kanala).
8.4. Polaganje delov cevovoda
8.4.1. Odmiki od podzemnih naprav
Horizontalni odmik od podzemnih temeljev in podobnih naprav
naj normalno ne bo manjši od 0,4 m. Če smo prisiljeni približati se obstoječim
napeljavam in kablom na manjšo razdaljo ali če potekajo vzporedno na manjši razdalji,
naj le-ta ne bo manjša od 0,2 m. Na ozkih grlih ta razdalja ne sme biti manjša
od 0,2 m od najbolj izpostavljenega dela, ki je nujno potreben pri popravilih
(univerzalne spojke in vsi potrebni spojniki). Če se manjši razdalji od 0,2 m
od najbolj izpostavljenega dela ne da ogniti, je treba s posebnimi ukrepi
preprečiti direktni stik. S tako rešitvijo se morajo strinjati upravljavci
sistemov.
Med izkopom se mora zagotoviti tudi stabilnost drugih naprav
v bližini. Držati se je treba določil projektanta.
8.4.2. Zaščita cevovodov pred onesnaževanjem
Med polaganjem je treba zaščititi notranjost cevovoda pred
onesnaženjem. Cevi in elemente cevovoda je treba pred vgradnjo očistiti. Med
prekinitvami gradnje in ob zaključkih montaže se mora zapreti posamezne
odprtine.
8.4.3. Vgradnja armatur, spojnikov in ostalih delov cevovoda
Vgradnja ne sme povzročati nedopustnih napetosti v sistemu.
Sprejeti je treba ukrepe za prevzem notranjih in zunanjih sil. Kjer je to
potrebno, z gradbenimi preventivnimi posegi (podpore, sidra, objemke itn.)
prestrežemo neizravnane sile. Upoštevati je treba zahteve projektanta in
priporočila proizvajalca.
V standardu izdelka naj bo navedeno, kje je treba
obbetonirati elemente cevovoda. Dimenzioniranje in vrsta obbetoniranja morajo
biti izvedeni tako, da vzdržijo pričakovane na cev delujoče obremenitve.
Predvideti je treba prestrezanje sile, ki bi povzročala premike pri izvedbi
tlačnega preizkusa.
8.4.4. Priključitve na gradbene objekte
Na vsaki strani gradbenega objekta (jaška, zgradbe itn.) je
treba cevovod priključiti tako, da nima vpliva na gradbeni objekt in da
gradbeni objekt ne povzroča nedopustnih napetosti v cevovodu. Potrebni ukrepi
za to so npr.: vgradnja gibkih spojnih kosov (kompenzacijski jašek – priloga TP
10/1), gibljivih stenskih uvodnic …
Prehod gibkih cevi (PE, PVC) skozi stene gradbenih objektov
ni dovoljen.
Pazljivo se mora utrditi tudi material posteljice v bližini
objektov, posebej kadar je izkop globlji od dna cevi.
V posebnih slučajih je primerno izdelati posteljico iz
pustega betona (betona z manjšim deležem cementa) ali premostiti izkopno jamo z
AB-ploščo. Če gre cev skozi vstopni jašek, gradbeni objekt ali betonsko
podporo, naj bo obdana z elastičnim materialom.
8.4.5. Varovanje pred vzgonom pri preplavitvi
Če je potrebno moramo cevovod varovati pred vzgonom. Zaradi
tega v njem ne smejo ostajati nedopustne napetosti.
8.5. Spoji cevi
Spoji cevi in elementi cevovoda so medsebojno spojeni tako,
da cevovod tesni in obenem prenaša statične in dinamične obremenitve. Spoji
cevi in elementi cevovoda naj ustrezajo veljavnim standardom in projektnim
rešitvam. Upoštevana naj bodo dodatna navodila za polaganje cevovodov, ki jih
priporoča proizvajalec.
Vzdolžno neprestrezni spoji:
Cevovodi z vzdolžno neprestreznimi spoji morajo biti na
konceh cevi, na T-kosih, lokih in armaturah sidrani zaradi prestrezanja
vzdolžno delujočih sil, ki jih povzroča notranji tlak.
Sidranja in opiranja naj bodo projektirana tako, da
prevzamejo vzdolžno delujoče sile zaradi notranjega tlaka, vključno s silami
pri tlačnem preizkusu, dinamičnimi silami in dopustnimi podpornimi silami
obdajajočih tal. Betonske podpore naj bodo oblikovane tako, da so spoji cevi
prosti.
Vzdolžno prestrezni spoji: Mehanske vzdolžno
prestrezne spoje se izdela po priporočilih proizvajalca.
Varjeni spoji: Varilska dela sme izvajati le osebje s
kvalifikacijo po veljavni zakonodaji (testirani varilci).
Mazivo za spoje: Vsaka vrsta maziva, ki pride v stik s
pitno vodo, mora biti zdravstveno neoporečna in skladna z veljavno zakonodajo.
8.6. Zaščita pred korozijo in onesnaženjem
Zunanja zaščita:
Popravila poškodovanih zaščitnih slojev in spojev cevi naj se
izvedejo na način, ki ga predpiše projektant skladno z navodili proizvajalcev.
Material in uporabljeni postopek morata biti prilagojena obstoječi originalni
zaščiti. Posamezne, nezaščitene elemente vodovoda se po očiščenju, odstranitvi
rje in osušitvi zaščiti, npr. s plastičnimi ali bitumenskimi povoji, s
potopitvijo v zaščitni premaz ali s predoblikovanimi skrčnimi ovojnicami in trakovi.
Kadar so cevi zaščitene s plastičnimi ovojnicami ali z
ohlapnimi ovojnicami iz polietilenske folije, je treba preprečiti vsak stik z
ostrorobimi kamni, skrilastimi kamninami ali kremenom. Preprečiti je treba tudi
trajen vpliv izvora toplote, npr. zaradi bližine napeljav za toplotno
ogrevanje, pa tudi kontakt s kritičnimi snovmi, kot so olje in maščobe.
Pregled in preizkus zaščitnih protikorozijskih slojev:
Če se vgrajuje elemente cevovoda iz kovinskega materiala z
elektroneprevodno zaščitnim slojem in je predvidena katodna zaščita sistema ali
če je projektant predvidel preizkus kakovosti zaščite, se mora zaščita
testirati in po potrebi pazljivo popraviti.
Po vizualnem pregledu se preizkusi popolnost in uporabnost
zaščitnega sloja katodno zaščitenega sistema pred zasipom s pomočjo iskrnega
preizkusnega aparata ali podobne naprave. Preizkusno napetost določi projektant
glede na vrsto in debelino zaščitnega sloja.
Vse ugotovljene napake se odpravi po postopku, ki se ga je
uporabljalo pri nanašanju prvotnega zaščitnega sloja, nato se ponovno preizkusi
območje na popravljenem mestu.
Notranja zaščita:
Posamezne poškodbe notranjega premaza ali obloge se popravlja
v skladu z navodili proizvajalca. V primerih, ki jih določi projektant, se mora
notranji premaz ali obloga v območjih spojev cevi obnavljati po navodilih
projektanta.
Notranji premazi in obloge morajo ustrezati zahtevam
evropskih standardov kot materiali, ki so v stiku s pitno vodo.
8.7. Zasip
Porazdelitev obremenitve in napetosti v cevi, kot tudi deformacija
oblike, je v veliki meri odvisna od vrste in vgraditve cevi v posteljico.
Posteljica in vgradnja v posteljico morata ustrezati zahtevam, ki jih določi
projektant, ob upoštevanju ustreznih standardov izdelkov.
Izbira materiala za obsip:
Material posteljice in material za obsip v coni cevovoda
(obstoječ ali nadomesten material) mora imeti sledeče lastnosti:
-       
biti mora stabilen, da cevovod med polaganjem in po njem ostane v svoji
legi in da položena cev lahko navzven in navznoter prenaša sile;
-       
ne sme povzročati korozije, poškodb in sprememb oblike cevi ali poškodb
zaščitnih ovojnic in ostalih delov cevovoda;
-       
kemijsko mora biti obstojen in ne sme povzročati škodljivih reakcij z
materialom tal ali s talno vodo;
-       
biti mora stisljiv do zahtevane gostote;
-       
ne sme vsebovati zmrznjenih kep materiala, večjih kamnov, odkruškov skal
in podobnih večjih sestavin.
Vgraditev v posteljico:
Kot je prikazano na sliki v poglavju 3.5., sestavlja
posteljico spodnja in zgornja cona, stranski obsip, prekrivna cona ali
nadgradnja, ki jo je določil projektant.
V vsakem slučaju mora vgradnja v posteljico potekati z
zasipanjem po slojih, in če je potrebno, s komprimiranjem posameznih slojev
materiala.
Za posamezne vrste materialov cevovodov, različne vrste tal
ter različne zunanje obremenitve mora biti kvaliteta in utrditev posteljice
takšna, da omogoča najmanj tolikšno podporo, kot je predvidena s statičnim
izračunom. To je mogoče vzpostaviti z upoštevanjem strukture raščenega terena
in dopustnih posedkov.
Praznine, ki nastanejo po odstranitvi opažev in pri izkopih,
se morajo zapolniti in utrditi.
Izvedba glavnega zasipa:
Zasip jarka in ustrezno vzpostavitev površine v prvotno
stanje mora biti izvedeno po navodilu projektanta ter 30 cm nad temenom cevi se
položi opozorilni trak z napisom »VODA«.
Preizkus stopnje komprimiranosti:
Če je projektant zahteval preizkus stopnje komprimiranosti,
mora izvajalec gradbenih del izbrati metodo komprimiranja glede na sestavo tal,
opremo, število utrjevanj posameznega sloja in debelino slojev. Izvajalec mora
dokazati doseženo stopnjo komprimiranosti.
Pri interpretaciji rezultatov in prevzemnih kriterijev se je
treba ravnati po zahtevah projektanta.
Če rezultati preizkusa ne ustrezajo zahtevam, se mora
ponoviti izkop do ustreznega sloja in na ustrezen način ponovno utrditi
prizadete sloje.
8.8. Zapisnik o preizkusu
Izvajalec montaže mora evidentirati vse rezultate posameznih
preizkusov, ki jih je določil projektant in ki so bili opravljeni med montažo.
9. člen
(preizkušanje cevovodov)
9.1. Splošne zahteve
Vsak cevovod mora biti po položitvi tlačno preizkušen z vodo,
da se zagotovi tesnost cevi, spojev, armatur in ostalih elementov cevovoda.
Tlačni preizkus se izvede z zdravstveno ustrezno pitno vodo. Če iz tehničnih
razlogov ni mogoča uporaba pitne vode z navezavo na javni vodovodni sistem, se
izjemoma lahko uporabi pitna voda, ki se jo za izvedbo tlačnega preizkusa
dovozi z avtomobilsko cisterno. Uporabljena avtomobilska cisterna mora biti
namenjena izključno za prevoz pitne vode in ustrezati vsem zahtevam za stik s
pitno vodo. Upravljavec avtomobilske cisterne z ustreznimi dokazili izkaže
skladnost cisterne.
9.2. Varnost
9.2.1. Jarek
Tudi po končanem polaganju naj bodo jarki zadostno zavarovani
– do dokončanja vseh del. Med tlačnim preizkusom ni dovoljeno delo v jarku. Med
tlačnim preizkusom ni dovoljeno obsipati, komprimirati, kakor tudi izvajanje
kakršnih koli del v zvezi z vodovodom.
9.2.2. Polnjenje z vodo pri preizkušanju
Polnjenje z vodo poteka počasi pri odprtih odzračevalnih
ventilih in pod nadzorom upravljavca. Nadzor se vrši na vseh izpustih, kot so
odcepi, hidranti, priključki in blatniki ob zadostnem odzračevanju.
Pred tlačnim preizkusom se je treba prepričati, če je oprema
za preizkušanje kalibrirana, v dobrem stanju in strokovno priključena. Tlačni
preizkus se izvede pri zaprtih zračnikih in pri odprtih armaturah (ventilih,
zasunih ...).
Po tlačnem preizkusu cevovode postopoma razbremenimo in
izpraznimo pri odprtih zračnikih.
9.2.3. Redosled pri tlačnem preizkusu
V vseh fazah tlačnega preizkusa in pri vseh spremembah poteka
postopka se je treba držati načrtovanega zaporedja, da bi se izognili
nevarnostim, ki grozijo osebju. Osebje mora biti poučeno o učinkih delujočih
sil na začasno vgrajene fazonske kose in odcepe in o posledicah pri neuspelem preizkusu.
9.3. Tlačni preizkus
9.3.1. Priprava na tlačni preizkus
Po montaži vodovodnih cevi in vse potrebne armature se pred
izvedbo tlačnega preizkusa opravi spiranje novega cevovoda. Namen tega spiranja
je odstranitev gradbenega materiala in druge nesnage, ki med montažnimi deli
zaide v cevi in s tem zagotoviti snažnost notranjosti novih cevovodov.
Zasip in sidranja:
Pred tlačnim preizkusom se morajo cevi zasuti do te mere, da
ne more priti do premikov, ki bi lahko povzročili netesnosti. Cevi na mostnih
ali drugih konstrukcijah morajo biti ustrezno sidrane na nosilcih z objemkami.
Območje okrog spojev naj praviloma ne bo zasuto. Podpore,
opiranja, sidranja v območju cevovoda, lokov in spojnikov morajo biti
dimenzionirani in locirani tako, da prenesejo sile tlačnega preizkusa. Opore iz
betona morajo pred pričetkom tlačnega preizkušanja doseči zadostno trdnost.
Paziti se mora, da so zaključki, odcepi in drugi začasni nastavki iz zaključnih
spojnikov zadostno oprti in da glede na dopustno stisljivost materiala terena
prenašajo obremenitev na zadostno površino. Začasno vgrajene podpore ali
sidranja na koncih preizkušenega odseka se po razbremenitvi cevovoda ne smejo
odstraniti.
Dotočitev preizkusnega odseka in polnjenje:
Odsek, ki se tlačno preizkuša, se določi tako, da:
-       
je dosežen preizkusni tlak v najnižji točki preizkušanega odseka,
-       
je v najvišji točki preizkušanega odseka najnižji tlak MDP, razen, če
projektant določi drugače,
-       
je mogoče zagotoviti potrebno količino vode za tlačni preizkus in je to
količino možno odvesti.
Po potrebi se cevovod razdeli na več preizkusnih odsekov.
Preizkusni odsek cevovoda napolnimo z vodo. Tlačni preizkus vodovoda se izvede
s pitno vodo.
Cevovod se mora odzračiti, kar se le da popolno. Cevovod
polnimo iz najnižje točke cevovoda tako, da je preprečen povratni tok in da
zrak lahko izhaja na zadosti dimenzioniranem zračniku.
9.3.2. Tlak preizkušanja
Sistemski preizkusni tlak (STP) za vse cevovode se določi na
naslednji način:
-       
ko je vodni udar izračunan, za preizkusni tlak uporabimo enačbo (1):
STP = MDPc +
100 kPa (1)
-       
ko vodni udar ni izračunan, preizkusni tlak izračunamo z enačbo (2) ali
(3):
STP = MDPa ·
1,5 ali (2)
STP = MDPa +
500 kPa (3)
MDPc = obratovalni sistemski tlak + izračunana
vrednost tlaka pri vodnem udaru
MDPa = obratovalni sistemski tlak + določena
vrednost tlaka pri vodnem udaru, ki pa ne sme biti manjša od 200 kPa
Izračun vodnega udara mora biti izveden po primerni metodi z
uporabo osnovnih enačb ob predpostavkah projektanta. V izračunu naj bodo
upoštevane najneugodnejše obratovalne razmere v sistemu.
V normalnem slučaju naj bodo merilni instrumenti pri tlačnem
preizkusu priključeni na najnižji točki preizkusne proge, kjer se ugotavlja
tlak preizkušanja tako, da se od sistemskega tlaka v najnižji točki preizkusne
proge odšteje višinsko razliko.
V posebnih slučajih, zlasti pri kratkih cevovodih in pri
priključkih ≤ DN 80 in krajših od 100 m, se sme vzeti obratovalni tlak kot
sistemski preizkusni tlak, če projektant ne določi drugače.
9.3.3. Postopek tlačnega preizkusa
Za vse vrste cevi in materiale se sme uporabljati različne
zanesljive postopke tlačnega preizkušanja. Postopek tlačnega preizkusa kot tudi
posamezne faze določi projektant. Tako določen postopek lahko razdelimo na dve
fazi:
-       
pred preizkus in
-       
glavni tlačni preizkus.
Pred preizkus:
S pred preizkusom dosežemo:
-       
stabiliziranje odseka preizkušanja po pretežni stabilizaciji začetnega
usedanja tal;
-       
zadostno nasičenje z vodo pri materialih cevi in oblog, ki vpijajo vodo;
-       
predhodno določanje od tlaka odvisnega povečanja volumna gibkih cevi
pred glavnim tlačnim preizkusom.
Cevovod je treba razdeliti na odseke preizkušanja, jih
popolnoma napolniti z vodo, odzračiti in v njih vzpostaviti tlak, ki je najmanj
enak obratovalnemu tlaku oziroma pri polaganju gibkih cevi sistemskemu
preizkusnemu tlaku.
Če pride do nedopustnega premika nekega elementa cevovoda ali
do netesnosti, se mora cevovod razbremeniti in odstraniti vzrok. Trajanje pred
preizkusa je odvisno od materiala cevi in oblog, določiti pa ga mora projektant
ob upoštevanju ustreznih standardov za izdelke.
Glavni tlačni preizkus:
Z glavnim tlačnim preizkusom se ne prične, preden ni uspešno
izvedeno pred preizkušanje. Upoštevati je treba vplive temperaturnih sprememb.
Obstajata dve priznani metodi glavnega tlačnega preizkusa:
-       
metoda z ugotavljanjem izgub vode,
-       
metoda z ugotavljanjem izgube tlaka.
Metodo določi projektant.
a)    Metoda, z
ugotavljanjem izgub vode
Tlak se mora enakomerno povečati na sistemski preizkusni
tlak. Če je potrebno, se mora s črpalko vzpostavljati preizkusni tlak najmanj
eno uro. Priključek na črpalko se nato odstrani in prekine vsako nadaljnje
vnašanje vode v preizkusni odsek vodovoda.
Preizkus traja 1 uro ali dlje, če tako določi projektant.
Po preteku preizkusa se izmeri padec tlaka in se končno spet vzpostavi
sistemski preizkusni tlak s pomočjo črpalke. Za tem se iz preizkusnega odseka
cevovoda izpušča voda v merilno posodo, dokler se tlak spet ne zniža na
reducirano vrednost ob koncu preizkusa (po prejšnjem stavku).
Obstaja alternativna možnost, da se enkrat doseženi
preizkusni tlak vzdržuje najmanj eno uro ali dlje, če tako določi projektant.
Med tem časom se meri količina naknadno dočrpane vode, zaradi
vzdrževanja sistemskega preizkusnega tlaka s primerno napravo in vrednosti
beleži.
Projektant mora določiti, katera od variant naj se uporabi.
Izmerjena količina izgubljene vode ob koncu prve ure trajanja
preizkusne periode ne sme prekoračiti vrednosti, ki je izračunana po formuli
(4):
kjer pomeni:
∆Vmax            dopustna
vrednost izgube vode                          (l)
V                   volumen vode v odseku
preizkušanja                (lit)
∆p                 izmerjeni padec tlaka                                          (kPa)
EW                modul
elastičnosti vode                                      (kPa)
D                   notranji premer cevi                                            (m)
e                   debelina stene cevi                                             (m)
ER                 modul elastičnosti
cevi v obodni smeri               (kPa)
1,5                dopustni faktor zaradi
teže zraka                       (-)
b)    Metoda z
ugotavljanjem izgube tlaka
Tlak se mora enakomerno povečati na sistemski preizkusni
tlak. Trajanje preizkusa z ugotavljanjem izgube tlaka je 1 ura ali dlje, če
tako določi projektant. Izmerjeni padec tlaka mora biti v okvirih, predpisanih
v navodilih proizvajalca.
Vrednotenje rezultatov preizkusa:
Če je izguba predpisane vrednosti presežena ali je
ugotovljena napaka, se mora preizkusni odsek preiskati, po potrebi odpraviti
napake in preizkus ponavljati, dokler ni ugotovljena izguba manjša od določene
vrednosti v navodilih proizvajalca.
Končni preizkus sistema cevovoda:
Če je cevovod razdeljen na več preizkusnih odsekov, ki se jih
tlačno preizkuša, in je uspešno opravljen preizkus v vseh odsekih, se mora, če
tako določi projektant, v celotnem cevovodu za najmanj dve uri vzpostaviti
obratovalni tlak.
Vsi dodatni elementi cevovoda, ki niso bili vključeni v
posamezne tlačne preizkuse, morajo biti vizualno pregledani in preiskani zaradi
netesnosti in sprememb terenskih razmer v območju cevovoda.
Zapisnik o rezultatih preizkusa:
Posebnosti o poteku preizkusa in rezultate tlačnega preizkusa
je treba v celoti zabeležiti in dokumentirati.
10. člen
(preizkušanje vodotesnosti cevovodov)
10.1. Suhi prevzem objekta
Suhi prevzem objekta se izvaja v fazi gradnje objekta.
Sprotno se izvaja kontrola kvalitete gradbeno obrtniških del. Ta se sestoji iz
kontrole vgrajenih materialov in postopkov pri izvedbi del. Po zaključku
gradbeno-obrtniških del se izvede končna kontrola suhega objekta.
Pri končni kontroli je potrebno preveriti vodne in armaturne
celice kot sledi:
-       
objekt mora biti očiščen vsega odpadnega gradbenega materiala;
-       
notranje površine vodne celice morajo biti popolnoma gladke;
-       
preveriti je potrebno vse dimenzije vodne celice, kote prelivov in kote
cevovodov ter dimenzije vseh odprtin;
-       
ob pregledu se sestavi zapisnik, ki ga podpišeta izvajalec in odgovorni
nadzornik.
Kolikor se s pregledom ugotovijo odstopanja se pristopi k
sanaciji oziroma odpravljanju napak. V fazi odpravljanja napak mora sodelovati
projektant, ki potrdi postopek sanacije in vse spremembe. Po odpravi napak se
ponovno izvede suhi pregled objekta in zapisniško ugotovi stanje.
10.2. Mokri prevzem objekta
Mokri prevzem objekta je predviden le za vodne celice
rezervoarja ali razbremenilnika. Preizkus vodotesnosti vodnih celic se izvaja
skladno z evropskim standardom SIST EN 1610, ki natančno opredeljuje zahtevane
postopke preizkusov in avstrijskim standardom ONORM 2503, ki podaja kriterije
tesnosti.
V območju vodne celice pod gladino vode se uporablja postopek
tesnosti z oznako »W«. Navedeni postopek predvideva čas trajanja preizkusa
vodotesnosti z vodo v trajanju 2 min za vsak 1m3 koristnega volumna
vodne celice. Preizkušanje vodnih celic se izvaja po naslednjih korakih:
-       
preizkus vodotesnosti se izvaja pred pričetkom montaže opreme in
cevovodov, pred izvedbo notranjih izolacijskih premazov in pred izvedbo
hidroizolacije zunanjih sten;
-       
vodna celica mora biti pred preizkusom popolnoma čista;
-       
celica vodohrana se napolni s čisto vodo do predvidene višine, hitrost
polnitve ne sme presegati 60m3/uro;
-       
po napolnitvi vodne celice z vodo sledi čas umirjanja v trajanju najmanj
60 ur, v tem času pride do popolne prepojitve rezervoarja oziroma betona;
-       
vso vsrkano vodo je potrebno nadomestiti z dolivanjem, nakar se označi
višina – gladina vode;
-       
višina vode se opazuje in kolikor se v predpisanem času opazovanja ne
zniža za več kot 3 mm, je vodotesnost vodne celice v dovoljenih mejah oziroma
vodna celica je vodotesna,
-       
postopek je potrebno zapisniško beležiti,
-       
kolikor preizkus vodotesnosti ni uspešen je potrebno vodno celico
izprazniti, in pristopiti k sanaciji poškodovanih – slabih mest. Po sanaciji je
potrebno postopek ugotavljanja vodotesnosti ponoviti.
11. člen
(dezinfekcija)
11.1. Definicije
Dezinfekcija ali razkuževanje je ciljano zmanjševanje
skupnega števila mikroorganizmov (klic) z namenom, da se s posegom v strukturo
ali presnovo nezaželenih mikroorganizmov, neodvisno od njihovega trenutnega
funkcijskega stanja, onemogoči njihovo prenašanje. V tem pravilniku pomeni
dezinfekcija kemično obliko dezinfekcije.
Dezinfekcija pitne vode je končna stopnja priprave
vode pred distribucijo. Postopek pomeni eliminacijo oziroma redukcijo patogenih
mikroorganizmov v vodi do tiste stopnje, da vsebnost teh organizmov ne
predstavlja potencialne nevarnosti za infekcije, ko se ta voda uporablja za
pitje.
Dezinfekcijska sredstva so kemične snovi z večjim ali
manjšim razkužilnim učinkom, običajno na osnovi klora, ki se uporabljajo pri
dezinfekciji pitne vode, vodovodnega omrežja in vodovodnih objektov in naprav.
S svojim delovanjem uničujejo ali in aktivirajo vegetativne oblike
mikroorganizmov.
Nevtralizacija je postopek dodajanja
nevtralizacijskega sredstva v vodo, ki vsebuje izredno visoko koncentracijo
dezinfekcijskega sredstva z namenom, da se zagotovi pH vrednost vode med 6,5 in
9.
11.2. Splošne zahteve
Dezinfekcija se izvede po vsaki gradnji vodovoda, ali po
izgradnji dela vodovodnega sistema, ali pri zamenjavi cevovoda ali dela
razdelilnega sistema oskrbe z vodo. Dezinfekcija se izvede po izvedbi, sanaciji
ali v primeru drugih epidemioloških indikacijah tudi v vseh objektih sistema
oskrbe z vodo (vodohrani, razbremenilniki), kjer pride do neposrednega stika
med površinami in pitno vodo. Pri tem je treba upoštevati veljavno zakonodajo
in interna navodila upravljavca vodovoda.
Dezinfekcija se izvaja z zdravstveno ustrezno pitno vodo, ki
jo zagotavlja upravljavec vodovoda. Dezinfekcijo vodovodnega omrežja se izvede
šele po uspešno opravljenem tlačnem preizkusu vodovodnih cevi in ko je na
vodovodne cevi montirana vsa potrebna armatura. Izjemoma se dezinfekcija
vodovodnega omrežja izvede istočasno s tlačnim preizkusom.
Dezinfekcijo vodovodnih objektov (vodohranov,
razbremenilniki) se izvede po uspešno opravljenem preizkusu vodotesnosti teh
objektov in ko so v objektih montirani vsi potrebni spojniki, končana vsa
gradbena in montažna dela ter ko je vodna celica zaščitena in fizično ločena od
ostalih prostorov objekta.
Projektant predvidi izvedbo dezinfekcije, morebitno faznost
izvedbe, mesto doziranja dezinfekcijskega sredstva, način končne dispozicije
izpranih hiperkloriranih vod in po potrebi izvedbo nevtralizacije.
Glede na obseg in faznost novogradnje ali obnove se
dezinfekcija vodovodnega omrežja lahko izvede po odsekih. Za dezinfekcijo
predvideni odsek se mora ločiti od delov sistema za oskrbo z vodo, ki so v
obratovanju. Dezinfekcija novo zgrajenih cevovodov se izvede vsakič, ne glede
na dolžino in premer cevi, razen pri izvedbi priključkov in popravilih, kjer
tehnično to ni izvedljivo. V vseh teh primerih se zagotovi zdravstvena
ustreznost z izpiranjem.
Za dezinfekcijo se uporablja samo pitna voda. Dezinfekcijo
vodovoda lahko opravlja le strokovno usposobljena in opremljena pooblaščena
organizacija (izvajalec dezinfekcije)!
11.3. Pripomočki za dezinfekcijo in dezinfekcijska
sredstva
Pripomočki in oprema, ki se uporabljajo za izvedbo
dezinfekcije, morajo biti primerni za uporabo na vodovodnem sistemu, ustrezno
vzdrževani in hranjeni ter po potrebi zamenjani. Ustrezati morajo zahtevam
veljavne zakonodaje.
Vsa dezinfekcijska sredstva se mora uporabljati skladno z
navodili proizvajalca. Izbira dezinfekcijskega sredstva mora ustrezati zahtevam
veljavne zakonodaje s področja kemikalij.
11.4. Postopek dezinfekcije
Zdravstveno ustreznost vodovodnega omrežja in vodovodnih
objektov, kjer pitna voda prihaja v neposreden stik s površinami, se zagotovi
izključno z dezinfekcijo – uporabo dezinfekcijskih sredstev.
11.4.1. Dezinfekcija vodovodnega omrežja
Postopek dezinfekcije se izvede tako, da se v predvideni
odsek vodovodnega omrežja enakomerno, s pomočjo dozirne črpalke, dozira
raztopina dezinfekcijskega sredstva in vodovodno omrežje hkrati polni na način,
da se iz vodovodnih cevi odstrani zrak. Ko dezinfekcijsko sredstvo doseže drugi
konec vodovodne cevi, se odsek, ki je popolnoma napolnjen in fizično ločen od
ostalega vodovodnega omrežja, zapre. Raztopina dezinfekcijskega sredstva se
enakomerno razporedi po vsej dolžini vodovodnega odseka. Koncentracijo in
minimalni kontaktni čas dezinfekcijskega sredstva določi izvajalec
dezinfekcije. Izjemoma, če projektant to predvidi, se s postopkom dezinfekcije
istočasno lahko izvede tudi tlačni preizkus.
Najkrajši kontaktni čas določi pooblaščena strokovna
organizacija za izvedbo dezinfekcije, ob upoštevanju premera, dolžine, materiala,
pogojev pri polaganju in izvedbi cevovoda v odseku, ki se dezinficira. V vseh
slučajih se mora brezpogojno paziti, da nikakršna količina pitne vode z
dodatkom dezinfekcijskega sredstva ne zaide v vodovodni sistem, ki je v
obratovanju.
11.4.2. Spiranje in dezinfekcija začasnega (nadomestnega)
cevovoda
Praviloma se vsak začasni cevovod pred obratovanjem spere in
dezinficira. Izjemoma se dezinfekcija ne izvede le v primeru, če za to ni
tehnične možnosti izvedbe. V takem primeru se začasni cevovod le temeljito
izpere. Učinkovitost izpiranja se preveri s klasično laboratorijsko analizo na
mikrobiološke parametre. Opustitev dezinfekcije odobrita v soglasju služba za
zdravstveni nadzor upravljavca javnega vodovoda in nadzornik.
Namen spiranja je odstranitev morebitne prisotne nesnage v
vodovodni cevi, namenjeni za začasno oskrbo uporabnikov in zagotovitev
snažnosti notranjosti cevovoda, kar delno omogoča prisotni rezidual
dezinfekcijskega sredstva na sistemu oskrbe z vodo.
Spiranje začasnega cevovoda z odcepi za priključke je fizično
mogoče izvesti šele po prevezavi (začetnega dela) začasnega cevovoda na
obratujoči vodovod. Spiranje je učinkovito, če se izvede skozi celotno odprtino
(celotni premer) začasnega cevovoda in odcepov za priključke, pri cevovodih večjih
profilov (večjih od DN 150) pa skozi redukcijo na DN 80.
Za doseganje pričakovane snažnosti notranjosti cevovoda, naj
spiranje časovno traja toliko, da se količina vode v začasnem cevovodu v celoti
izmenja vsaj 3x.
Po učinkovitem spiranju začasnega cevovoda se izvede še
dezinfekcija. Začasni cevovod se razkuži skupaj z odcepi za priključke z
namenom, da se zagotovi zdravstvena ustreznost in prepreči bakteriološko
kontaminacijo pitne vode v času nadomestne oskrbe. Dezinfekcijo opravi za to
strokovno usposobljena in pooblaščena organizacija. Dezinfekcija se izvede po
programu, ki ga pripravi izvajalec dezinfekcije na osnovi skice (sheme)
začasnega cevovoda. Pred izvedbo dezinfekcije mora biti na začasni cevovod
vgrajena vsa potrebna oprema (armatura) za spiranje in doziranje
dezinfekcijskega sredstva. Uspešnost dezinfekcije se dokazuje z analizo vzorca
vode na mikrobiološke parametre. Odvzem vzorca vode opravi izvajalec
dezinfekcije, analizo vzorca vode pa pooblaščeni laboratorij za analizo vod. V
primeru neskladnih rezultatov se dezinfekcija ponovi.
11.5. Postopek praznjenja oziroma izpiranja in
nevtralizacija
Po zagotovljenih minimalnih kontaktnih časih dezinfekcijskega
sredstva se dezinficirani odsek vodovodnega omrežja sprazni. Izpira se ga s
pitno vodo. Glede na kontaktni čas dezinfekcijskega sredstva naj se odsek
cevovoda izpira tako dolgo, da se zagotovi vsebnost dezinfekcijskega sredstva v
vodi pod mejno vrednostjo, ki jo določa veljavna zakonodaja. Hitrost in
najkrajši čas izpiranja določi izvajalec dezinfekcije.
Končna dispozicija izpranega dezinfekcijskega sredstva ne sme
škodljivo vplivati in obremenjevati okolja. Če ni mogoč izpust v meteorno
kanalizacijo ali mešani sistem kanalizacije, je potrebno dezinfekcijsko
sredstvo pred izpustom v okolje predhodno nevtralizirati. Nevtralizacija se
izvede z uporabo dovoljenega nevtralizacijskega sredstva. Nujnost izvedbe
nevtralizacije določi projektant, izvede pa jo izvajalec dezinfekcije.
11.6. Uspešnost dezinfekcije
Uspešnost opravljene dezinfekcije se izkaže z ustreznim
izidom laboratorijskega mikrobiološkega preizkušanja (analiziranja) pitne vode.
Vzorec pitne vode, odvzet po končanem postopku dezinfekcije, se preišče na
mikrobiološke parametre, ki jih navaja veljavna zakonodaja. Če so dobljeni
rezultati o zdravstveni ustreznosti pitne vode skladni z zahtevami veljavne
zakonodaje, so izpolnjeni vsi zdravstveno-tehnični in higienski pogoji za
priključitev novega vodovodnega omrežja v obratovanje.
Če dobljeni rezultati o zdravstveni ustreznosti pitne vode ne
ustrezajo zahtevam veljavne zakonodaje, se postopek dezinfekcije ponovi
tolikokrat, da se doseže mikrobiološka neoporečnost. Šele po pridobljenih
ustreznih izvidih o mikrobioloških preizkusih pitne vode se lahko novo
vodovodno omrežje vključi v obratovanje.
12. člen
(interni tehnični pregled)
Razen nadzora nad izvajanjem gradnje vodovodnih naprav je
naloga odgovornega nadzornika tudi organizacija internega tehničnega pregleda,
skladno z internimi navodili upravljavca (obveza vsebina dokumentacije za interni
tehnični pregled). Vse ugotovitve se dokumentirajo v zapisniku, kjer se ugotovi
ali je vodovod zgrajen v skladu s tehnično dokumentacijo in dovoljenji in pod
kakšnimi pogoji in kdaj je lahko v obratovanju. Po odpravljenih morebitnih
ugotovljenih pomanjkljivostih izvajalec del in nadzornik podpišeta izjavo o
odpravi pomanjkljivosti, katera je osnova za primopredajo vodovoda lastnikom in
RVK v najem in vzdrževanje. Če so se dela izvajala na podlagi gradbenega
dovoljenja, je zapisnik internega tehničnega pregleda priloga k zapisniku
komisije, ki jo imenuje upravni organ za izvedbo tehničnega pregleda pred
izdajo uporabnega dovoljenja.
13. člen
(prevzem v upravljanje in vodenje dokumentacije)
13.1. Splošne zahteve
Pred prevzemom v upravljanje je odgovornost odgovornega
nadzornika tudi priprava oziroma zagotovitev vse potrebne dokumentacije,
nastale pri projektiranju in izgradnji objektov in naprav vodovodnega omrežja.
Kompletna dokumentacija (tehnična in ekonomska) objektov in
naprav vodovodnega omrežja se vodi in hrani pri upravljavcu, ki je odgovoren za
hrambo, varovanje, izdajanje in izločanje tehnične in projektne dokumentacije.
Pogoj za prevzem v upravljanje je tudi predložitev garancije
izvajalca za kvaliteto izvedenih del v garancijskem roku, skladno z razpisnimi
pogoji in pogodbo o izvedbi del.
Pred iztekom garancije se izvede super kolavdacija
investicije, ki zajema pregled objektov in naprav vodovodnega omrežja ter poda
zahteva za odpravo napak, če je le-to ugotovljeno.
13.2. Predaja dokumentacije
Predana projektna in tehnična dokumentacija mora biti
kompletna, urejena po sklopih in popisana skladno z veljavno zakonodajo, ki
ureja področje ravnanja z arhivskim in dokumentarnim gradivom ter arhiviranjem
gradiva.
13.3. Vodenje katastra vodovodnega sistema
Vodenje in vzdrževanje katastra vodovodnega sistema obsega
spremljanje in ugotavljanje sprememb, ki nastanejo pri novogradnjah,
rekonstrukcijah in popravilih vodovodnega omrežja. Izvedene spremembe na
vodovodnem sistemu morajo biti obdelane v obliki elaborata katastra vodovodnega
sistema in elaborata za potrebe upravljavca, ki ga izdela izvajalec montažnih
del, za potrebe evidentiranja v geografskem informacijskem sistemu upravljavca
vodovodnega sistema.
13.3.1. Elaborat katastra vodovodnega sistema
Elaborat katastra vodovodnega sistema mora biti izdelan
skladno z veljavno zakonodajo in dodatnimi zahtevami upravljavca. Izdelan mora
biti v analogni in digitalni obliki (v koordinatnem sistemu D48/GK in v
koordinatnem sistemu D96/TM), medij za posredovanje podatkovnih nizov je CD
(zgoščenka). Elaborat mora poleg zakonsko določenih elementov vsebovati tudi:
-       
certifikat,
-       
terensko skico meritev z označenimi številkami detajlnih točk, geodetsko
mrežo in globino cevovoda (+, -) z detajli v večjem merilu,
-       
računsko obdelavo, spiske in datoteke:
a)    spisek koordinat
in nadmorskih višin vseh točk:
Preglednica 5: Spisek koordinat in
nadmorskih višin vseh točk


Št. točke

Y

X

Nadmorska višina


 

 

 

 


Oblika ASCII datoteke: geodetske
točke, vse posnete točke – Formatted text space delimited.
b)    spisek koordinat
in nadmorskih višin točk vodovodnega sistema (cevovodi in oprema):
Preglednica 6: Spisek koordinat in
nadmorskih višin točk vodovodnega sistema


Št. točke

Y

X

Kota
temena cevi

Kota terena

Atribut
Vrsta vozlišča

Atribut
Snemano


 

 

 

 

 

 

 


Oblika ASCII datoteke: točke
vodovodnega sistema – Formatted text space delimited.
Šifrante vrednosti atributa Vrsta vozlišča in atributa
Snemano pridobi izdelovalec elaborata katastra vodovodnega sistema v tehnični
službi upravljavca.
c)    Spisek koordinat
in nadmorskih višin točk objektov vodovodnega sistema (vogali jaškov,
vodohranov, črpališč itn.):
Preglednica 7: Spisek koordinat in
nadmorskih višin točk objektov vodovodnega sistema


Št. točke

Y

X

Nadmorska višina


 

 

 

 


Oblika ASCII datoteke: točke objekti
vodovodnega sistema – Formatted text space delimited.
-       
načrt v analogni in digitalni obliki (dwg format), ki vsebuje geodetski
posnetek terena in vodovodnega sistema z vsemi pripadajočimi elementi,
označbami in podatki (cevovod, oprema, objekti vodovodnega sistema, ostali
objekti, frontne mere, DKN),
-       
fotografije jaškov, cevovodov, križanj vodov, vozlišč, detajlov itn. v
».jpg« formatu.
D48/GK in D96/TM
Geodetske meritve morajo biti izvedene pred zasutjem
vodovodnega omrežja. Pri geodetski izmeri morajo biti zajeti vsi spoji in lomi
cevovoda, vsa oprema ter objekti. Zajeti je potrebno tudi karakteristične
objekte, od katerih je potrebno izmeriti fronte do lomnih točk cevovoda, opreme
in objektov cevovoda. Relacijske tabele (atribut vrsta vozlišča in atribut
snemano) so na razpolago pri upravljavcu vodovodnega sistema.
13.3.2. Elaborat za potrebe upravljavca
Elaborat za potrebe upravljavca je dodatek k elaboratu
katastra vodovodnega sistema, ki je namenjen upravljavcu vodovodnega sistema za
potrebe obratovanja in vzdrževanja vodovodnega sistema.
Obvezna vsebina elaborata:
-       
tehnično poročilo,
-       
pregledna načrta: topografski in katastrski načrt v ustreznem merilu z
vrisanim vodovodnim sistemom in vsemi pripadajočimi elementi: cevovodi,
priključni vodi, praznotoki, oprema (zasuni, sekcijski zasuni, hidranti itn.),
objekti (VH, RAZ, jaški itn.), izpisi (kota terena, kota temena ali globina,
vmesna razdalja),
-       
skica montaže z označbami montažnih shem,
-       
montažne sheme,
-       
CD s skenogramom celotnega elaborata v »tiff« multifile formatu.
14. člen
(obratovanje)
14.1. Splošne zahteve
Upravljavec vodovodnega sistema mora nadzirati in upravljati
z opremo vodovodnega sistema v duhu dobrega gospodarja ter izvajati ukrepe za
zagotavljanje nemotene oskrbe s pitno vodo. V sklopu vzdrževanja mora s
preizkusi in analizo omrežja ugotavljati netesnost cevovodov in ostalih
elementov z namenom zmanjševanja izgub vode ter prekinitev pri oskrbi s pitno
vodo, ohranjati funkcionalnost vodovodnih objektov in naprav, preprečevati
negativne posledice na okolju in zagotavljati zdravo pitno vodo. Nadzor obsega
meritve pretokov in tlakov, ugotavljanje zanesljivosti obratovanja in ostale
obratovalne kontrole ter nadzor nad kvaliteto in ustreznostjo pitne vode pri
uporabnikih. Za te namene se uporablja ročne ali avtomatizirane postopke,
odvisno od tehnične opremljenosti posameznih delov sistema ter redne in izredne
analize zdravstvene ustreznosti pitne vode.
14.2. Nadziranje in pregledovanje vodovodnega sistema
Upravljavec vodovodnega sistema mora z uporabo sistema
nadzora in daljinskega upravljanja redno spremljati delovanje ter izvajati
ukrepe za zagotavljanje nemotene oskrbe s pitno vodo. Z rednim nadzorom in
pregledi objektov ter naprav vodovodnega sistema se morajo izvajati ukrepi za
preprečevanje oziroma zmanjšanje možnosti nastanka okvar ter posledično
prekinitve v dobavi pitne vode. Pogostost in vrsta pregledov in kontrol je
odvisna od obratovalnih in krajevnih razmer, zajemati pa mora sledeče
aktivnosti:
-       
sistematski pregled in analizo vodovodnega omrežja s pomočjo merilnega
vozila ter vsakodnevno delo rajonskih monterjev in iskalcev okvar,
-       
sistematski vizualni pregled in nadzor trase vodovodnega omrežja,
-       
nadzor hodnosti in delovanja zapornih armatur, hidrantov, odzračnih
ventilov,
-       
nadzor brezhibnosti jaškov, tunelov in naprav v njih,
-       
nadzor brezhibnosti izpustnih mest,
-       
nadzor hišnih priključkov in armatur v vodomernih jaških in njihovo
popravilo ali zamenjavo,
-       
nadzor brezhibnosti armatur za zmanjševanje tlaka,
-       
sodelovanje pri obnovah in novogradnjah vodovodov,
-       
nadzor delovanja merilne, regulacijske in krmilne opreme,
-       
nadzor označevalnih tablic,
-       
popravilo puščanj cevovodov, vključno z delno obnovo cevi ali cevovoda,
-       
zatesnitev in zamenjava posameznih delov zapornih armatur in hidrantov,
-       
zamenjava cestnih kap na zapornih armaturah, hidrantih in hišnih
priključkih,
-       
zamenjave vodomerov,
-       
zamenjave zračnikov,
-       
prekinitve dobave vode,
-       
izpiranje vodovodnega omrežja,
-       
skrb za čistost vodovodnih objektov in opreme,
-       
evidentiranje nedovoljenih posegov na vodovodno omrežje,
-       
evidentiranje in zapisi o izvedenih posegih,
-       
redni pregled zdravstvene ustreznosti pitne vode po celotnem vodovodnem
sistemu v času nemotene oskrbe (zajem, priprava, distribucija),
-       
izredni nadzor nad vplivom na zdravstveno ustreznost vode pri aktivnostih
na vodovodnem sistemu (popravila okvar, pranja, spiranja, druge indikacije).
14.3. Vzdrževanje naprav vodovodnega sistema
Za elemente, kot so črpalke, armature in električna oprema,
je potrebno izvajati plansko preventivno vzdrževanje. Plani predvidenih
vzdrževalnih del, zamenjave in obnove vkopanih delov sistema morajo biti
opravljeni v skladu z veljavno zakonodajo. Za izvajanje vzdrževalnih del na
strojnih in električnih instalacijah mora biti zagotovljeno ustrezno
usposobljeno osebje.
Vzdrževanje strojnih naprav:
Upravljavec vodovodnega sistema mora izdelati plan vseh
periodičnih strojnih vzdrževalnih del na objektih in opremi, kot so:
-       
cevovodi in njihova oprema (zasuni, zračniki, blatniki, merilniki
pretoka, varnostni ventili itn.);
-       
objekti, v katerih so vgrajene armature (mehanski in hidravlični plovni
ventili, regulatorji tlaka in pretoka, lovilci nesnage, merilniki tlakov,
merilniki pretokov, protilomne lopute, prikazovalniki nivoja itn.);
-       
črpališča z vso opremo (črpalke, nepovratni hidravlični in mehanski
ventili, posode za varovanje pred povratnim udarom oziroma tlačne posode,
kompresorji, merilniki itn.).
Za brezhibno delovanje sistema je potrebno izvajati preglede
in voditi evidence v določenih časovnih intervalih, ki jih je treba arhivirati
za nadaljnje analize:
-       
evidence strojnih instalacij, objektov in opreme,
-       
evidence sistemskih pregledov in interventnih posegov na strojnih
instalacijah, objektih in opremi,
-       
evidence remontov in preventivnega servisiranja strojnih instalacij in
opreme v skladu z navodili proizvajalcev naprav,
-       
prioritetno listo za posege na objektih in opremi vitalnega pomena
(čistilna naprava, črpališča itn.).
Vzdrževanje elektro-energetskih naprav:
Upravljavec vodovodnega sistema mora izdelati plan vseh
periodičnih vzdrževalnih del na električni opremi in instalacijah v objektih po
namenu in pomembnosti:
-       
elementi na cevovodih (elektromotorni pogoni zasunov v jaških, merilniki
tlakov in pretokov, električna osvetljava itn.);
-       
elementi v večjih objektih – vodohranih (merilniki tlakov, pretokov,
merilniki nivojev, elektrohidravlične protilomne lopute, tehnično varovanje
itn.);
-       
elementi v črpališčih z vso opremo (črpalni agregati,
elektro-hidravlični nepovratni ventili, merilniki tlakov in pretokov, tehnično
varovanje objektov itn.).
Vzdrževanje naprav katodne zaščite:
Vse naprave katodne zaščite, merilna mesta in povezave na
tuje instalacije morajo biti periodično pregledani in vzdrževani. S pregledi se
ugotavlja funkcionalnost in stanje naprav ter učinkovitost katodne zaščite. Vse
meritve katodno zaščitenih cevovodov morajo biti izvedene z ustreznimi
merilnimi instrumenti. K vsaki meritvi je potrebno priložiti potrdilo o
ustreznosti merilnih instrumentov.
Periodični pregledi zajemajo:
-       
pregled mehanskega stanja naprav,
-       
pregled funkcionalnosti indikatorjev toka in napetosti,
-       
pregled funkcionalnosti usmerniških elementov in zaščit ter
-       
meritve potencialov katodno zaščitenih cevovodov in ostalih instalacij.
Preglednica 8: Pogostost
funkcionalnih preizkusov naprav


Naprave z notranjim tokom
  in žrtvenimi anodami

Letno ali pogosteje,
  glede na obratovalne pogoje. 


Usmerniki katodne zaščite

Vsake 3 mesece ali
  pogosteje, glede na obratovalne pogoje


Usmerjene drenaže 

Mesečno ali pogosteje,
  pri večjih jakostih blodečih tokov


Povezave na tuje instalacije

Letno ali pogosteje,
  glede na obratovalne pogoje


Ozemljitve in ločilniki
  

Letno ali pogosteje,
  glede na obratovalne pogoje


Merilna mesta 

Letno vse kritične
  točke. Vsa merilna mesta na tri leta


14.4. Interni zdravstveni nadzor
kakovosti pitne vode
Upravljavec vodovoda izvaja in vzdržuje interni nadzor po
načelih sistema HACCP, da bi zagotavljal in varoval zdravstveno ustreznost
pitne vode. Upravljavec v ta namen izvaja spremljajoče higienske programe kot
preventivne aktivnosti v vseh fazah in procesih, kjer obstaja neposreden stik s
pitno vodo ali le morebitni posredni vpliv na zdravstveno ustreznost pitne vode
in varnost oskrbe z vodo.
Upravljavec vodovoda izvaja naslednje spremljajoče higienske
programe:
-       
vzdrževanje osebne in splošne higiene zaposlenih, ki prihajajo v stik s
pitno vodo,
-       
izobraževanje in usposabljanje zaposlenih za delo s pitno vodo,
-       
ugotavljanje zdravstvenega stanja zaposlenih, ki pri delu prihajajo v
stik s pitno vodo,
-       
izvajanje vseh preventivnih aktivnosti na vodarni za zagotavljanje
zdravstveno ustrezne pitne vode,
-       
redno servisiranje in kalibracija merilne opreme na celotnem sistemu
oskrbe z vodo,
-       
vzdrževanje in varovanje vodovodnih objektov in naprav,
-       
čiščenje in DDD,
-       
vzdrževanje strojne in električne opreme,
-       
vzdrževanje vodovodnega omrežja s spiranji in dezinfekcijami,
-       
izvajanje intervencijskih popravil poškodovanih cevovodov,
-       
vzdrževanje daljinskega upravljanja in nadzora sistema distribucije,
-       
zagotavljanje redne izmenjave pitne vode v sistemu distribucije,
-       
izvajanje ukrepov v primeru odstopanj v kvaliteti pitne vode,
-       
obveščanje uporabnikov o motnjah v sistemu oskrbe z vodo in posredovanje
navodil za ukrepanje,
-       
nadzor nad zdravstveno ustreznostjo pitne vode z rednim preizkušanjem
vzorcev pitne vode (vodohrani, končni uporabniki, iztok iz avtocistern),
-       
zagotavljanje zdravstveno ustrezne pitne vode pri oskrbi uporabnikov s
prevozom vode z avtocisternami,
-       
revizije projektov,
-       
nadzor nad izvedbo obnove ali novogradnje v vseh fazah,
-       
izvedbe internih tehničnih pregledov,
-       
ustrezno shranjevanje vodovodnega materiala in cevovodov,
-       
ravnanje z nevarnimi kemikalijami,
-       
ravnanje z odpadki, odpadnimi vodami in odpadnim blatom itn.
Spoštovanje zahtev internega zdravstvenega nadzora je
obvezujoče tudi za vse tiste, ki kot zunanji izvajalci lahko pri svojem delu
posredno ali neposredno vplivajo na zdravstveno ustreznost pitne vode in
varnost oskrbe z vodo.
HACCP in spremljajoči higienski programi so podrobneje
definirani v internih dokumentih upravljavca vodovoda. Izvajalci zgoraj
navedenih aktivnosti se morajo, za opravljena dela, skladno z zahtevami sistema
HACCP, izkazati z vzdrževanjem ustreznih zapisov, ki izhajajo kot priloge
internih dokumentov upravljavca.
15. člen
(seznam kratic)
AB – armirani beton
APN – (Access Point Name) ime dostopne točke za prenos
podatkov
CD – (compact disc) zgoščenka
d – diameter
DDD – dezinfekcija, dezinsekcija, deratizacija
DKN – digitalni katastrski načrt
DN – (diameter nominal) standardni normirani premer cevi
izražen v mm
DN/ID – (diameter nominal/internal diameter) standardni
notranji premer cevi izražen v mm
DN/OD – (diameter nominal/outside diameter) standardni
zunanji premer cevi izražen v mm
EEC – (European economic community) preimenovana direktiva
EGS (Evropske gospodarske skupnosti), ki določa pogoje, standarde in kriterije
za naprave, ki se uporabljajo v Evropski skupnosti
GPRS – (General Packet Radio Service) mobilna podatkovna
storitev v okviru standarda GSM
HACCP – (Hazard Analysis Critical Control Points) preventivni
sistem, ki omogoča identifikacijo oziroma prepoznavanje, oceno, ukrepanje in
nadzor nad morebitno prisotnimi dejavniki tveganja v živilih (pitni vodi), ki
lahko ogrožajo zdravje ljudi, po določilih zakona o zdravstveni ustreznosti
živil, snovi in izdelkov
IDP – idejni projekt
IDZ – idejna zasnova
GJI – gospodarska javna infrastruktura
LAN – (Local Area Network) lokalno omrežje
MID – (Measuring instruments direction) direktiva 2004/22/EC
Evropske skupnosti o merilnih instrumentih
OPPN – občinski podrobni prostorski načrt
PGD – projekt za gradbeno dovoljenje
PID – projekt izvedenih del
PZI – projekt za izvedbo
RAZ – razbremenilnik
SCADA – (Supervisory Control And Data Acquisition) sistem za
nadzor proizvodnih procesov
SMS – (Short Message Service) storitev za pošiljanje in
prejemanje kratkih sporočil
STD – standardni spoj
STD Ve – standardni sidrni spoj Ve
TCP/IP – (Transport Control Protocol/Internet Protocol)
protokol za krmiljenje/internetni protokol
TP – tehnični pravilnik
UMTS – (Universal Mobile Telecommunications System)
univerzalni mobilni telekomunikacijski sistem – ena ključnih tehnologij in
sestavni del tretje generacije (3G) mobilnih sistemov GSM
UNI Ve – univerzalni standardni spoj Ve
VH – vodohran
WAN – (Wide Area Network) prostrana računalniška omrežja
16. člen
(prehodne in končne določbe)
Obstoječi vodovodni objekti in oprema, ki so že v upravljanju
upravljavca in niso grajeni oziroma vgrajeni v skladu s tem pravilnikom, ne
ogrožajo pa delovanja vodovodnega sistema niti v tehničnem niti v zdravstvenem
smislu, se sanirajo postopoma v skladu z določili tega pravilnika.
Vsa soglasja izdana do dneva uveljavitve tega pravilnika
ostanejo v veljavi, pri izvedbi pa je potrebno upoštevati tudi določila tega
pravilnika.
Z uveljavitvijo tega pravilnika, preneha veljati Tehnični
pravilnik sprejet na skupščini Rižanskega vodovoda Koper d.o.o. – s.r.l., dne
9. 5. 2006.
Ta pravilnik začne veljati tretji dan po objavi v Uradnem
listu Republike Slovenije.
Predsednica skupščine 
Sabina Mozetič l.r.

Priloge
od TP 1/1 do TP 11/3