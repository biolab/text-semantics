1. SPLOŠNE DOLOČBE
1. člen
(vsebina sklepa)
(1) Ta sklep podrobneje določa:
(a)   
kontni okvir za namen vodenja poslovnih knjig borznoposredniških družb;
(b)   
vrste in sheme računovodskih izkazov in konsolidiranih računovodskih
izkazov borznoposredniških družb;
(c)   
podrobnejšo vsebino letnega poročila in konsolidiranega letnega poročila
borznoposredniške družbe;
(d)   
način vrednotenja knjigovodskih postavk in način objave revidiranega
letnega poročila na javnih spletnih straneh borznoposredniške družbe.
(2) Določbe tega sklepa se smiselno uporabljajo tudi za
podružnice investicijskih podjetij tretjih držav.
(3) Določbe tega sklepa se smiselno uporabljajo tudi za
izdelavo polletnega poročila.
(4) S tem sklepom se v pravni red Republike Slovenije
prenašata 89. in 90. člen Direktive 2013/36/EU Evropskega parlamenta in
Sveta z dne 26. junija 2013 o dostopu do dejavnosti kreditnih institucij
in bonitetnem nadzoru kreditnih institucij in investicijskih podjetij,
spremembi Direktive 2002/87/ES in razveljavitvi direktiv 2006/48/ES in
2006/49/ES (UL L št. 176 z dne 27. junija 2013, str. 338).
(5) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(opredelitev pojmov)
(1) Za namen tega sklepa veljajo naslednje opredelitve
pojmov:
(a)   
»posredniško poslovanje« je poslovanje borznoposredniške družbe, ko opravlja
za tuj račun storitve iz naslova posredovanja naročil, izvrševanja naročil za
račun strank in gospodarjenja s finančnimi instrumenti;
(b)   
»poravnalno poslovanje« je poslovanje borznoposredniške družbe v
razmerju do centralno klirinškodepotne družbe (v nadaljevanju: KDD) za
poravnavo neto stanja nakupov in prodaj finančnih instrumentov za tuj račun in
za svoj račun preko borze na organiziranem trgu v Republiki Sloveniji.
(2) Pojmi, uporabljeni v tem sklepu, imajo enak pomen
kot v določbah Zakona o trgu finančnih instrumentov (Uradni list RS,
št. 108/10 – UPB3, 78/11, 55/12, 105/12 – ZBan-1J, 63/13 – ZS-K, 30/16 in
44/16 – ZRPPB; v nadaljevanju: ZTFI), Uredbe (EU) št. 575/2013 Evropskega
parlamenta in Sveta z dne 26. junija 2013 o bonitetnih zahtevah za kreditne
institucije in investicijska podjetja ter o spremembi Uredbe (EU)
št. 648/2012 (Uradni list EU, št. 176/2013, str. 1) ter v predpisih
izdanih na njuni podlagi.
2. PODLAGE ZA VODENJE POSLOVNIH KNJIG BORZNOPOSREDNIŠKE
DRUŽBE IN NAČIN VREDNOTENJA KNJIGOVODSKIH POSTAVK
3. člen
(splošno)
(1) Borznoposredniška družba organizira poslovanje in
tekoče vodi poslovne knjige, poslovno dokumentacijo ter druge administrativne
oziroma poslovne evidence tako, da je mogoče kadarkoli preveriti, ali posluje v
skladu s pravili o obvladanju tveganj in s pravili varnega ter skrbnega
poslovanja oziroma z ZTFI in predpisi, izdanimi na podlagi le-tega.
(2) Borznoposredniška družba vodi poslovne knjige,
sestavlja knjigovodske listine, vrednoti knjigovodske postavke in sestavlja
računovodsko poročilo in poslovno poročilo v skladu z Zakonom o gospodarskih
družbah (Uradni list RS, št. 42/06, 60/06 – popr., 26/07 – ZSDU-B, 33/07 –
ZSReg-B, 67/07 – ZTFI, 10/08, 68/08, 42/09, 65/09, 33/11, 91/11, 100/11 – Skl.
US RS, 32/12, 57/12, 44/13 in 82/13; v nadaljevanju: ZGD-1) ter drugimi
predpisi, če ni v ZTFI ali v tem sklepu določeno drugače.
(3) Zneski v računovodskih izkazih se vpisujejo v eurih.
3. KONTNI OKVIR IN RAČUNOVODSKO POROČILO ZA
BORZNOPOSREDNIŠKO DRUŽBO, KI NA PODLAGI ZGD-1 SESTAVLJA RAČUNOVODSKA POROČILA V
SKLADU S SLOVENSKIMI RAČUNOVODSKIMI STANDARDI
4. člen
(kontni okvir)
(1) Borznoposredniška družba razvršča podatke iz
poslovanja za svoj račun v računovodske evidence po kontnem načrtu, ki ga
izdela sama upoštevajoč kontni okvir za gospodarske družbe, ki ga na podlagi
Zakona o revidiranju (Uradni list RS, št. 65/08 in 63/13 – ZS-K; v
nadaljevanju: ZRev-2) ter slovenskih računovodskih standardov določi Slovenski
institut za revizijo. Pri razvrščanju podatkov za posredniško in poravnalno
poslovanje upošteva sintetične konte za borznoposredniško družbo, navedene v
Prilogi 1 tega sklepa.
(2) Borznoposredniška družba izdela svoj analitični
kontni načrt na podlagi kontnega okvira za gospodarske družbe z upoštevanjem
sintetičnih kontov, navedenih v Prilogi 1 tega sklepa.
5. člen
(bilanca stanja iz poslovanja za svoj račun)
Borznoposredniška družba sestavi bilanco stanja za zunanje
poročanje na osnovi postavk sredstev in obveznosti do virov sredstev iz
poslovanja za svoj račun na način, kot to določa ZGD-1.
6. člen
(izkaz poslovnega izida iz poslovanja za svoj račun)
Borznoposredniška družba pri sestavljanju izkaza poslovnega
izida za zunanje poročanje uporablja vrstni red in obvezno razčlembo postavk
prihodkov ter odhodkov za gospodarske družbe, kot to določa ZGD-1.
7. člen
(priloge s pojasnili k izkazom)
Borznoposredniška družba na dan, na katerega izdela
računovodske izkaze, izdela tudi priloge s pojasnili k računovodskim izkazom v
skladu z ZGD-1 in s tem sklepom.
8. člen
(priloga k bilanci stanja – posredniško poslovanje)
(1) Borznoposredniška družba izkaže denarna sredstva
strank, finančne instrumente strank, terjatve in obveznosti računa, na katerem
vodi denarna sredstva strank (transakcijski račun za sredstva strank), do
strank, za katere opravlja storitve po ZTFI (posredniško poslovanje družbe za
tuj račun) v posebni preglednici, ki je navedena v Prilogi 2 tega sklepa.
(2) Posebna preglednica iz prejšnjega odstavka tega
člena prikazuje zneske v dveh stolpcih: v prvem uresničene podatke s konca
obravnavanega obračunskega obdobja in v drugem uresničene podatke na koncu
prejšnjega poslovnega leta. Zneski se izkazujejo v eurih.
(3) Posebna preglednica iz prvega odstavka tega člena
ima obliko dvostransko uravnotežene bilance stanja in ima členitev, kot je
prikazana v preglednici v Prilogi 2 tega sklepa.
9. člen
(priloga k bilanci stanja – poravnalno poslovanje)
(1) Borznoposredniška družba izkaže denarna sredstva na
obračunskem računu poravnalnega člana KDD ter terjatve in obveznosti obračunskega
računa poravnalnega člana KDD v posebni preglednici, ki je navedena v Prilogi 3
tega sklepa.
(2) Posebna preglednica iz prejšnjega odstavka tega
člena prikazuje zneske v dveh stolpcih: v prvem uresničene podatke s konca
obravnavanega obračunskega obdobja in v drugem uresničene podatke s konca
prejšnjega poslovnega leta. Zneski se izkazujejo v eurih.
(3) Posebna preglednica iz prvega odstavka tega člena
ima obliko dvostranske uravnotežene bilance stanja in ima členitev, kot je
predpisana v preglednici v Prilogi 3 tega sklepa.
10. člen
(priloga k izkazu poslovnega izida)
(1) Borznoposredniška družba razkrije prihodke in
odhodke iz izkaza poslovnega izida iz 6. člena tega sklepa, ki so nastali
pri opravljanju storitev po ZTFI, v posebni preglednici, ki je navedena v
Prilogi 4 tega sklepa. Pri tem razkrije prihodke ločeno po vrstah storitev po
ZTFI, odhodke pa ločeno po vrstah odhodkov glede na skupino oseb: KDD in njej
po funkciji podobne organizacije izven Republike Slovenije, borza in njej po
funkciji podobne organizacije izven Republike Slovenije, organizacije, ki
opravljajo plačilni promet, upoštevajoč vsa območja, na katerih je ustvarila
prihodke pri opravljanju storitev po ZTFI, in sicer tako, da zajame navedene
prihodke in odhodke tako v zvezi s poslovanjem za svoj račun kot v zvezi s
posredniškim in poravnalnim poslovanjem.
(2) Borznoposredniška družba, ki mora oblikovati
ustrezne oslabitve in rezervacije glede na posebna tveganja, ki izhajajo iz
posameznih poslov oziroma skupin posameznih poslov v prilogi k izkazu
poslovnega izida iz prejšnjega odstavka, prikaže prihodke in odhodke, povezane
z zmanjšanjem oziroma s povečanjem teh rezervacij.
(3) Posebna preglednica iz prvega odstavka tega člena
prikazuje zneske v dveh stolpcih: v prvem uresničene podatke v obravnavanem
obračunskem obdobju in v drugem uresničene v enakem prejšnjem obračunskem
obdobju. Zneski se izkazujejo v eurih.
(4) Posebna preglednica iz prvega odstavka tega člena
ima zaporedno obliko izkaza in ima členitev, kot je prikazana v preglednici v
Prilogi 4 tega sklepa.
11. člen
(pojasnila k bilanci stanja)
(1) Borznoposredniška družba v pojasnilih k bilanci
stanja poleg sestavin, ki jih določa ZGD-1, v okviru dodatnih informacij
razkrije tudi dejstva v zvezi z opravljanjem storitev po ZTFI za stranke za
posredniško poslovanje in sicer vsaj tako, da pojasni navedbe, podane v
prilogah k bilanci stanja borznoposredniške družbe, ki sta pripravljeni v
skladu s Prilogo 2 in Prilogo 3 tega sklepa.
(2) Borznoposredniška družba v okviru razkritij iz
prvega odstavka tega člena posebej razkrije tudi:
(a)   
terjatve borznoposredniške družbe iz naslova opravljanja vzajemno
priznanih finančnih storitev in dodatnih finančnih storitev;
(b)   
terjatve borznoposredniške družbe do strank, za katere borznoposredniška
družba opravlja storitve posredniškega poslovanja, iz naslova poslov nakupa
finančnih instrumentov, ki jih stranke niso poravnale v dogovorjenem roku in
zaradi tega uveljavlja borznoposredniška družba zavarovanja na finančne
instrumente stranke;
(c)   
vrednosti finančnih instrumentov po vrstah, ki so predmet unovčevanja
zavarovanja po določbah predhodne alineje;
(d)   
podrobne podatke o sredstvih, ki jih je borznoposredniška družba dala v
zavarovanje za svoje obveznosti ali za obveznosti tretjih oseb.
12. člen
(pojasnila k izkazu poslovnega izida)
Borznoposredniška družba v pojasnilih k izkazu poslovnega
izida poleg sestavin, ki jih določa ZGD-1, v okviru dodatnih informacij
razkrije tudi dejstva v zvezi s prihodki in odhodki pri opravljanju storitev po
ZTFI za posredniško ter poravnalno poslovanje, in sicer vsaj tako, da pojasni
navedbe v prilogi k poslovnemu izidu borznoposredniške družbe, ki je
pripravljena v skladu s Prilogo 4 tega sklepa.
4. KONTNI OKVIR IN RAČUNOVODSKO POROČILO ZA
BORZNOPOSREDNIŠKO DRUŽBO, KI NA PODLAGI ZGD-1 SESTAVLJA RAČUNOVODSKA POROČILA V
SKLADU Z MEDNARODNIMI STANDARDI RAČUNOVODSKEGA POROČANJA
13. člen
(kontni okvir)
Borznoposredniška družba, ki na podlagi ZGD-1 sestavlja
računovodska poročila v skladu z mednarodnimi standardi računovodskega poročanja,
izdela svoj analitični kontni načrt tudi z upoštevanjem sintetičnih kontov,
navedenih v Prilogi 1 tega sklepa.
14. člen
(računovodsko poročilo)
Borznoposredniška družba iz prejšnjega člena sestavlja
priloge k računovodskim izkazom ter pojasnila k računovodskim izkazom tudi v
skladu z določbami 3. poglavja tega sklepa, ki jih v naslovu smiselno prilagodi
(Priloga 2: POSREDNIŠKO POSLOVANJE priloga k izkazu finančnega položaja na dan
…; Priloga 3: PORAVNALNO POSLOVANJE priloga k izkazu finančnega položaja na dan
…).
5. KONSOLIDIRANO RAČUNOVODSKO POROČILO
15. člen
(priloge in pojasnila k računovodskim izkazom)
Borznoposredniška družba, ki je na podlagi ZGD-1 dolžna
sestavljati konsolidirano računovodsko poročilo skupine družb, vključenih v
konsolidacijo, na podlagi slovenskih oziroma mednarodnih računovodskih
standardov, v to poročilo poleg sestavin, ki jih določa ZGD-1, vključi smiselno
tudi priloge in pojasnila k računovodskim izkazom v skladu z določbami 3.
poglavja tega sklepa.
6. POSLOVNO POROČILO
16. člen
(vsebina poslovnega poročila)
(1) Poslovno poročilo borznoposredniške družbe vsebuje
obvezne sestavine, kot veljajo za gospodarske družbe, kot to določa ZGD-1.
(2) Borznoposredniška družba v pojasnilih v poslovnem
poročilu poleg sestavin, ki jih določa ZGD-1, navede tudi:
(a)   
splošne informacije o borznoposredniški družbi;
(b)   
poročilo o poslovanju borznoposredniške družbe.
17. člen
(splošne informacije o borznoposredniški družbi)
Splošne informacije o borznoposredniški družbi obsegajo
zlasti:
1.     
predstavitev,
2.     
navedbo organov upravljanja,
3.     
prikaz organizacijske strukture,
4.     
navedbo obsega dovoljenja za opravljanje storitev v zvezi s finančnimi
instrumenti.
18. člen
(poročilo o poslovanju borznoposredniške družbe)
V poročilu o poslovanju borznoposredniške družbe poleg
sestavin iz ZGD-1 zlasti podrobno opiše posamezne vrste storitev v zvezi s
finančnimi instrumenti in storitvami, katerih predmet so izvedeni finančni
instrumenti ter zlasti:
1.     
opiše ekonomsko okolje, v katerem deluje borznoposredniška družba,
2.     
poslovne usmeritve,
3.     
navedbo kazalcev poslovanja.
19. člen
(opis ekonomskega okolja)
V opisu ekonomskega okolja borznoposredniška družba oriše
glavne dejavnike, ki so posredno ali neposredno vplivali na uspešnost
poslovanja borznoposredniške družbe. V kolikor borznoposredniška družba deluje
v pomembnejšem obsegu tudi na tujih trgih, predstavi tudi značilnosti
gospodarskih gibanj v teh državah in njihov vpliv na njene posle.
20. člen
(poslovne usmeritve)
Pri poslovnih usmeritvah borznoposredniška družba predstavi dolgoročne
cilje poslovne politike in navede načrtovane dejavnosti za njihovo doseganje v
naslednjem letu. Pri načrtovanju dejavnosti borznoposredniška družba nameni
posebno pozornost ukrepom za obvladovanje tveganj.
21. člen
(kazalci poslovanja)
(1) Borznoposredniška družba prikaže vsaj naslednje
kazalce v zvezi s svojim poslovanjem:
(a)   
število strank, za katere je borznoposredniška družba v teku
obračunskega obdobja sklepala posle izvrševanja naročil za račun strank
(vključno tudi s posredovanjem naročil);
(b)   
število strank, za katere je borznoposredniška družba v teku
obračunskega obdobja opravljala storitve gospodarjenja s finančnimi instrumenti
(vključno tudi s posredovanjem naročil);
(c)   
število strank, za katere je borznoposredniška družba v teku
obračunskega obdobja samo sprejemala in posredovala naročila;
(d)   
število strank, s katerimi ima borznoposredniška družba sklenjeno
pogodbo o izvrševanju naročil (vključno tudi s sprejemanjem in posredovanjem
naročil);
(e)   
število strank, s katerimi ima borznoposredniška družba sklenjeno
pogodbo o gospodarjenju s finančnimi instrumenti (vključno tudi s sprejemanjem
in posredovanjem naročil);
(f)    
število strank, s katerimi ima borznoposredniška družba sklenjeno
pogodbo samo za sprejemanje in posredovanje naročil;
(g)   
število strank, s katerimi ima borznoposredniška družba sklenjeno enotno
pogodbo o izvrševanju naročil, o gospodarjenju s finančnimi instrumenti in o
sprejemanju in posredovanju naročil;
(h)   
število podružnic borznoposredniške družbe po 31. členu ZGD-1;
(i)    
število odvisnih borznoposredniških zastopnikov, ki jih je
borznoposredniška družba pooblastila, da v njenem imenu opravljajo dejanja iz
prvega odstavka 238. člena ZTFI;
(j)    
skupno število zaposlenih;
(k)   
število zaposlenih za nedoločen čas vključno s člani uprave oziroma
upravnega odbora;
(l)    
število zaposlenih za določen čas vključno s člani uprave oziroma
upravnega odbora;
(m) 
višina zahtevanega kapitala v skladu s pravili o kapitalski ustreznosti;
(n)   
količnik navadnega lastniškega temeljnega kapitala, količnik temeljnega
kapitala ter količnik skupnega kapitala;
(o)   
kazalnik donosa sredstev kot razmerje med neto dobičkom in celotno
bilanco borznoposredniške družbe.
(2) Borznoposredniška družba prikaže kazalce poslovanja
iz prejšnjega odstavka v posebni preglednici, ki prikazuje številčne podatke v
treh stolpcih (v prvem podatke v obračunskem obdobju, v drugem uresničene
podatke s konca obravnavanega obračunskega obdobja, v tretjem uresničene
podatke na koncu prejšnjega poslovnega leta), in je Priloga 5 tega sklepa.
(3) Borznoposredniška družba prikaže podatke o odvisnih
borznoposredniških zastopnikih, in sicer:
(a)   
ime oziroma firmo odvisnega borznoposredniškega zastopnika;
(b)   
njegov naslov oziroma sedež;
(c)   
število podružnic posameznega odvisnega borznoposredniškega zastopnika
po 31. členu ZGD-1.
(4) Borznoposredniška družba prikaže kazalce poslovanja
iz prejšnjega odstavka v posebni preglednici, ki prikazuje podatke v enem
stolpcu, in sicer po stanju na dan s konca obravnavanega obračunskega obdobja,
in je Priloga 6 tega sklepa.
(5) Borznoposredniška družba v poslovnem poročilu navede
tudi podatke o izdanih finančnih instrumentih:
(a)   
vrsta finančnega instrumenta;
(b)   
število finančnih instrumentov;
(c)   
nominalna vrednost finančnega instrumenta;
(d)   
knjigovodska vrednost finančnega instrumenta 31. decembra
poslovnega in preteklega leta.
(6) Borznoposredniška družba prikaže podatke in kazalce
iz prejšnjega odstavka tega člena za obdobje treh let, vključno s podatki za
poslovno leto. Podatki, ki se nanašajo na stanje, se prikažejo po stanju na dan
31. decembra posameznega leta, podatki, ki se nanašajo na obdobje, pa se
prikažejo za obdobje celega leta. Med pomembnejšimi podatki borznoposredniška
družba lahko prikaže tudi druge podatke in kazalce, za katere meni, da so
pomembni za predstavitev borznoposredniške družbe.
7. KONSOLIDIRANO POSLOVNO POROČILO
22. člen
(splošno)
Borznoposredniška družba, ki je na podlagi ZGD-1 oziroma
mednarodnih standardov računovodskega poročanja dolžna sestavljati
konsolidirano poslovno poročilo skupine družb, vključenih v konsolidacijo, v
tem poročilu navede:
(a)   
predstavitev skupine družb, ki so vključene v konsolidacijo, in z njimi
povezanih družb in njihove dejavnosti;
(b)   
podatke o firmi in sedežu družb, ki so vključene v konsolidacijo, ter o
deležih in nominalnih zneskih kapitalskih deležev med družbami, vključenimi v
konsolidacijo, na zadnji dan obdobja, za katero se sestavlja poslovno poročilo;
(c)   
podatke o firmi in sedežu družb, ki niso vključene v konsolidacijo, in o
deležih borznoposredniške družbe v njihovem kapitalu ter o nominalnih zneskih
kapitalskih deležev v teh družbah ter utemeljitev, zakaj niso vključene v
konsolidacijo, na zadnji dan obdobja, za katero se sestavlja poslovno poročilo;
(d)   
pričakovani razvoj in poslovne usmeritve borznoposredniške družbe in
družb, ki so vključene v konsolidacijo, kot skupine;
(e)   
smiselna vključitev vsebin iz 6. poglavja tega sklepa o poslovnem
poročilu borznoposredniške družbe ter poleg tega še podatke po posameznih
državah članicah in tretjih državah, v katerih poslujejo podružnice
borznoposredniške družbe in/ali družbe, v katerih ima borznoposredniška družba
pomemben vpliv oziroma jih obvladuje (odvisne družbe, pridružene družbe in
skupaj obvladovane družbe), in sicer:
- 
ime, narava dejavnosti in geografska lokacija,
- 
promet (turnover) iz izkaza poslovnega izida pred izvedbo konsolidacijskih
knjižb in metodologijo,
- 
število zaposlenih v ekvivalentu polnega delovnega časa,
- 
dobiček ali izgubo pred obdavčitvijo pred izvedbo konsolidacijskih
knjižb (v eurih in preračunano po referenčnem tečaju Evropske centralne banke,
objavljenem na spletnih straneh Banke Slovenije),
- 
plačani davek od dohodka pravnih oseb,
- 
prejete javne subvencije,
(f)    
druge podatke in usmeritve.
8. POROČANJE BORZNOPOSREDNIŠKIH DRUŽB
23. člen
(letno poročilo borznoposredniške družbe)
(1) Borznoposredniška družba mora Agenciji za trg
vrednostnih papirjev (v nadaljevanju: Agencija) predložiti nerevidirane letne
računovodske izkaze najkasneje v dveh mesecih po zaključku poslovnega leta.
(2) Borznoposredniška družba mora v osmih dneh po
prejemu revizorjevega poročila, vendar ne kasneje kot v štirih mesecih po koncu
koledarskega leta Agenciji predložiti:
(a)   
letno poročilo,
(b)   
revizorjevo poročilo o revidiranju letnega poročila iz drugega odstavka
57. člena ZGD-1 in
(c)   
dodatno revizorjevo poročilo o izpolnjevanju pravil o upravljanju s tveganji
v borznoposredniški družbi v skladu s Sklepom o najmanjšem obsegu in vsebini
dodatnega revizijskega pregleda in dodatnega revizorjevega poročila o
upravljanju tveganj v borznoposredniških družbah (Uradni list RS,
št. 72/16; v nadaljevanju: sklep o dodatnem revizijskem pregledu).
(3) Letnemu poročilu iz drugega odstavka tega člena
borznoposredniška družba priloži:
(a)   
informacijo o sprejemu letnega poročila na pristojnem organu
borznoposredniške družbe;
(b)   
predlog glede uporabe bilančnega dobička ali obravnavanja bilančne
izgube;
(c)   
poročilo o razmerjih z obvladujočo družbo.
(4) Letno poročilo morajo s podpisi potrditi člani
uprave oziroma upravnega odbora.
(5) Sestavni del letnega poročila borznoposredniške
družbe so preglednice, pripravljene na vzorcih, ki so sestavni del tega sklepa,
in sicer v Prilogi 2, Prilogi 3, Prilogi 4, Prilogi 5 in Prilogi 6 tega sklepa.
(6) Poročilu mora borznoposredniška družba priložiti
tudi pismo poslovodstvu, če ga je revizor sestavil, in pisno opredelitev
poslovodstva do navedb revizorja v pismu poslovodstvu. Če revizor pisma
poslovodstvu ni sestavil, borznoposredniška družba v zvezi s tem predloži pisno
izjavo Agenciji.
(7) Letno poročilo borznoposredniške družbe pregleda
pooblaščeni revizor na način in pod pogoji, določenimi z ZGD-1, ZRev-2, in
sklepom o dodatnem revizijskem pregledu.
(8) Borznoposredniška družba mora v petih mesecih po
koncu koledarskega leta na svojih javnih spletnih straneh objaviti letno
poročilo skupaj z revizorjevim poročilom iz drugega odstavka 57. člena ZGD-1.
Borznoposredniška družba mora zagotoviti, da ostaneta letno poročilo in
revizorjevo poročilo dostopna na njenih javnih spletnih straneh najmanj pet let
po njuni objavi.
(9) Borznoposredniška družba dan pred objavo letnega
poročila iz drugega odstavka 20. člena tega sklepa sporoči Agenciji naslov
svoje javne spletne strani, na kateri bo objavljeno letno poročilo skupaj z
revizijskim poročilom.
(10) Borznoposredniška družba mora v rokih iz petega
odstavka 92. člena Zakona o bančništvu (Uradni list RS, št. 25/15 in
44/16 – ZRPPB) letno poročilo skupaj z revizorjevim poročilom iz drugega
odstavka 57. člena ZGD-1 predložiti Agenciji Republike Slovenije za
javnopravne evidence in storitve v skladu s prvim odstavkom 58. člena
ZGD-1.
(11) Borznoposredniška družba predlagane popravke
revizorja v letnih računovodskih izkazih knjiži najkasneje do predložitve
poročil iz drugega odstavka 23. člena tega sklepa Agenciji.
24. člen
(polletno poročilo borznoposredniške družbe)
Borznoposredniška družba mora Agenciji predložiti
nerevidirano polletno poročilo za obdobje od 1. januarja do
30. junija tekočega leta najkasneje v 30 dneh po zaključku polletja.
Sestavni del nerevidiranega polletnega poročila so tudi preglednice,
pripravljene na vzorcih, ki so sestavni del tega sklepa, in sicer v Prilogi 2,
Prilogi 3, Prilogi 4, Prilogi 5 in Prilogi 6 tega sklepa.
25. člen
(konsolidirani izkazi)
Če je borznoposredniška družba zavezana k sestavljanju
konsolidiranega letnega poročila, mora Agenciji predložiti tudi konsolidirane
nerevidirane letne računovodske izkaze ter konsolidirane nerevidirane polletne
računovodske izkaze, in sicer najkasneje v treh mesecih po zaključku poslovnega
leta oziroma polletja.
26. člen
(konsolidirano poročilo)
Če mora borznoposredniška družba pripraviti konsolidirano
letno poročilo, se za predložitev, revidiranje in objavo konsolidiranega
letnega poročila smiselno uporabljajo določila drugega do desetega odstavka
23. člena tega sklepa. Pri konsolidiranih polletnih računovodskih izkazih
pa borznoposredniška družba glede predložitve vsebine poročil smiselno upošteva
24. člen tega sklepa.
27. člen
(predložitev računovodskega poročila in poslovnega poročila
v primeru združitve ali delitve)
Če borznoposredniška družba zaradi združitve ali delitve
preneha obstajati med poslovnim letom, njen pravni naslednik za to
borznoposredniško družbo izdela računovodsko poročilo in poslovno poročilo po
stanju na dan pred vpisom združitve oziroma delitve v sodni register in jih
predloži Agenciji najkasneje v dveh mesecih po vpisu združitve oziroma delitve
v sodni register.
28. člen
(predložitev računovodskih izkazov v primeru likvidacije ali
stečaja)
Borznoposredniška družba, nad katero se uvede likvidacijski
ali stečajni postopek, predloži Agenciji računovodske izkaze po stanju na dan
pred uvedbo postopka likvidacije ali stečaja, ki jih izdela v skladu s
Slovenskim računovodskim standardom SRS 37.1 (2006) Računovodske rešitve v
podjetjih v stečaju ali likvidaciji, vključno s prilogami k računovodskim
izkazom po določbah 8. do 10. in 15. člena tega sklepa, najkasneje v enem
mesecu po dnevu začetka likvidacijskega ali stečajnega postopka.
29. člen
(način poročanja Agenciji)
Borznoposredniška družba predloži nerevidirano polletno
poročilo, nerevidirane letne računovodske izkaze, revidirano letno poročilo ter
konsolidirane nerevidirane računovodske izkaze in konsolidirano revidirano
letno poročilo Agenciji v obliki nenumeričnega poročanja v elektronsko
berljivem formatu preko sistema za elektronski zajem poročil, ki je dosegljiv
na spletni strani Agencije skupaj z navodili za njegovo uporabo.
9. KONČNI DOLOČBI
30. člen
(prenehanje veljavnosti sklepa)
Z dnem uveljavitve tega sklepa preneha veljati Sklep o
poslovnih knjigah, letnih in polletnih poročilih borznoposredniških družb
(Uradni list RS, št. 74/09 in 80/11).
31. člen
(uveljavitev in začetek uporabe sklepa)
Ta sklep začne veljati petnajsti dan po objavi v Uradnem
listu Republike Slovenije, uporablja pa se za letno poročilo in konsolidirano
letno poročilo za leto 2017.
Št. 00700-12/2016-3
Ljubljana, dne 10. novembra 2016
EVA 2016-1611-0128
Predsednik Sveta
Agencije za trg vrednostnih papirjev
mag. Miloš Čas l.r.

Priloga 1: Dodatni
sintetični konti za borznoposredniške družbe za izkazovanje posredniškega in
poravnalnega poslovanja
Priloga 2:
Posredniško poslovanje
Priloga 3: Poravnalno
poslovanje
Priloga 4: Priloga k
izkazu poslovnega izida
Priloga 5: Priloga k
poslovnemu poročilu
Priloga 6: Priloga k
poslovnemu poročilu