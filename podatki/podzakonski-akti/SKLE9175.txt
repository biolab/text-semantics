1. člen
(Vsebina)
Ta sklep določa pogoje za pridobitev in
preizkus strokovnih znanj, potrebnih za opravljanje nalog pooblaščenega aktuarja,
ki so v skladu s 1. točko drugega odstavka 73. člena Zakona o zavarovalništvu
(Uradni list RS, št. 99/10 – uradno prečiščeno besedilo; v nadaljevanju ZZavar)
potrebna za pridobitev dovoljenja za opravljanje nalog pooblaščenega aktuarja.
2. člen
(Strokovna znanja)
(1) Strokovna znanja, potrebna za
opravljanje nalog pooblaščenega aktuarja, ima oseba, ki izkaže najmanj dve leti
delovnih izkušenj na področju aktuarstva in znanje iz naslednjih sklopov znanj:
1.    
ekonomija;
2.    
verjetnost, statistika in ekonometrija;
3.    
ekonomija časovnih vrst in panelnih podatkov;
4.    
stohastični procesi in stohastično modeliranje;
5.    
aktuarska matematika;
6.    
modeli vrednotenja naložb;
7.    
vrednotenje izvedenih finančnih instrumentov;
8.    
merjenje, modeliranje in obvladovanje tveganj;
9.    
empirične finance;
10.  računovodstvo
finančnih institucij;
11.  splošno
zavarovanje;
12.  življenjska
zavarovanja;
13.  pokojninska
zavarovanja;
14.  pravo
socialne varnosti;
15.  javne
finance.
(2) Zahtevani obseg znanj za posamezni
sklop znanj iz prvega odstavka tega člena je določen v prilogi 1, ki je
sestavni del tega sklepa.
3. člen
(Dokazovanje)
(1) Kandidat za pooblaščenega aktuarja
izkaže ustrezna znanja iz sklopov znanj od točke 1 do vključno točke 15 prvega
odstavka 2. člena tega sklepa tako, da predloži dokazila o opravljenih izpitih
pri predmetih, ki pokrivajo vsebino sklopov znanj predpisanih v prilogi 1 tega
sklepa.
(2) Dokazila iz prejšnjega odstavka
morajo vsebovati:
-      
potrdilo ustanove, s katerim le-ta potrdi, da so se izpiti izvajali v
okviru študijskega programa,
-      
potrdilo ustanove, s katerim le-ta potrdi, da je kandidat opravil
izpite,
-      
seznam vsebin, oziroma znanj za vsak opravljen izpit, ki jih je obsegal
posamezen predmet (potrjen učni načrt),
-      
izpolnjene obrazce iz priloge 2, ki je sestavni del tega sklepa.
(3) Kandidat mora izpolniti obrazec iz
priloge 2 tako, da za vsako zahtevano znanje posameznega sklopa znanj iz prvega
odstavka 2. člena tega sklepa vpiše predmet, ki je po učnem načrtu, po katerem
je kandidat opravljal izpit, obsegal to znanje.
(4) Kandidat za pooblaščenega aktuarja
izkaže delovne izkušnje na področju aktuarstva iz prvega odstavka 2. člena tega
sklepa tako, da predloži podpisano izjavo delodajalca. Izjava delodajalca mora
obsegati opis poslov, ki jih je kandidat opravljal, in obdobje opravljanja teh
poslov.
4. člen
(Vloga za izdajo dovoljenja)
(1) Vloga za izdajo dovoljenja mora
poleg dokazil iz 3. člena tega sklepa vsebovati tudi dokazila iz 2. in 3. točke
drugega odstavka 73. člena ZZavar in potrdilo o plačilu takse v skladu s
tarifo, ki ureja takse in nadomestila.
(2) Kandidat za pooblaščenega aktuarja
lahko s posredovanjem izpolnjenega obrazca iz priloge 3, ki je sestavni del
tega sklepa, pooblasti Agencijo za zavarovalni nadzor, da pridobi potrdilo o
nekaznovanosti iz kazenske evidence fizičnih oseb.
(3) Kandidat za pooblaščenega aktuarja
izkaže, da mu v preteklosti ni bilo odvzeto dovoljenje za opravljanje nalog pooblaščenega
aktuarja tako, da predloži izjavo, na kateri potrdi, da mu v preteklosti ni
bilo odvzeto omenjeno dovoljenje.
5. člen
(Izpita, ki ju organizira Agencija za
zavarovalni nadzor)
(1) Agencija za zavarovalni nadzor
organizira enkrat letno pisni izpit iz predmeta pod točko 14 "Pravo
socialne varnosti" in točko 15 "Javne finance" iz prvega
odstavka 2. člena tega sklepa.
(2) K izpitu se lahko prijavijo
kandidati za pooblaščenega aktuarja, ki z dokazili iz 3. člena tega sklepa
dokažejo, da opravljeni izpiti pokrivajo vsebino sklopov znanj, predpisano v
prilogi 1 tega sklepa, in sicer od točke 1 do vključno točke 13 iz prvega
odstavka 2. člena tega sklepa.
6. člen
(Prijava na izpit)
(1) Kandidat za pooblaščenega aktuarja,
ki želi opravljati izpite, ki jih enkrat letno organizira Agencija za
zavarovalni nadzor, vloži pisno prijavo za opravljanje izpita pri Agenciji za
zavarovalni nadzor do vključno 31. 12. preteklega koledarskega leta, ali
najkasneje 30 dni pred izpitom. Prijavi za opravljanje izpita mora kandidat za
pooblaščenega aktuarja priložiti pisna dokazila iz 3. člena tega sklepa za
sklope znanj od točke 1 do vključno točke 13 prvega odstavka 2. člena tega
sklepa.
(2) Če Agencija za zavarovalni nadzor
ugotovi, da prijava iz prejšnjega člena ni popolna, v roku 15 dni po vložitvi
prijave kandidata za pooblaščenega aktuarja pozove, da jo dopolni.
(3) Kandidat za pooblaščenega aktuarja
mora prijavo za opravljanje izpita iz 5. člena tega sklepa z dokazili iz
drugega odstavka prejšnjega člena dopolniti v roku 15 dni po prejemu poziva za
dopolnitev, sicer se šteje, da je od prijave odstopil.
7. člen
(Prehodna določba)
Kandidat za pooblaščenega aktuarja, ki je
začel podiplomski magistrski študij aktuarstva na Ekonomski fakulteti v
Ljubljani pred uveljavitvijo tega sklepa, izpolnjuje pogoj ustreznih znanj iz
1. do vključno 13. točke prvega odstavka 2. člena tega sklepa, če v roku sedmih
let po začetku veljavnosti tega sklepa, predloži potrdilo o opravljenih izpitih
»Podiplomskega magistrskega študija aktuarstva« Ekonomske fakultete Univerze v
Ljubljani za predmete od 1. do vključno 12. točke 2. člena Sklepa o pogojih za
pridobitev in preizkus strokovnih znanj, potrebnih za opravljanje nalog
pooblaščenega aktuarja (Uradni list RS, št. 115/00).
8. člen
(Prenehanje veljavnosti)
Z dnem veljavnosti tega sklepa preneha
veljati Sklep o pogojih za pridobitev in preizkus strokovnih znanj, potrebnih
za opravljanje nalog pooblaščenega aktuarja (Uradni list RS, št. 115/00).
9. člen
(Veljavnost)
Ta sklep začne veljati petnajsti dan po
objavi v Uradnem listu Republike Slovenije.
 
Ljubljana, dne 25. januarja 2012
EVA 2011-1611-0191
Predsednik Strokovnega sveta
Agencije za zavarovalni nadzor
Sergej Simoniti l.r.

Priloga 1:
Zahtevani obseg znanj za posamezni sklop znanj
Priloga 2:
Obrazec izkazovanja zahtevanih znanj s predmetom iz učnega načrta
Priloga 3:
Pooblastilo