1. člen
(vsebina in področje uporabe)
Ta uredba določa deleže energije iz obnovljivih virov
energije za uporabo v prometnem sektorju in način njihovega izračuna.
2. člen
(prenos predpisov Evropske unije)
S to uredbo se v pravni red Republike Slovenije delno prenaša
Direktiva (EU) 2018/2001 Evropskega parlamenta in Sveta z dne 11. decembra 2018
o spodbujanju uporabe energije iz obnovljivih virov (UL L št. 328 z dne 21. 12.
2018, str. 82).
3. člen
(pomen izrazov)
(1) Izrazi, uporabljeni v tej uredbi, pomenijo:
1.     
»biogorivo« pomeni pogonsko biogorivo in biomasno gorivo, namenjeno
uporabi v prometu;
2.     
»biološki odpadki« so biološki odpadki v skladu s predpisom, ki ureja
odpadke;
3.     
»biomasa« so biološko razgradljivi deli proizvodov, odpadkov in ostankov
biološkega izvora iz kmetijstva, vključno s snovmi rastlinskega in živalskega
izvora, iz gozdarstva in z njima povezanih proizvodnih dejavnosti, vključno z
ribištvom in akvakulturo, ter biološko razgradljivi deli odpadkov, vključno z
industrijskimi in komunalnimi odpadki biološkega izvora;
4.     
»biomasna goriva« so plinasta in trdna goriva, proizvedena iz biomase;
5.     
»bioplin« so plinasta goriva, proizvedena iz biomase;
6.     
»dobavitelj goriva« je pravna oseba ali samostojni podjetnik posameznik,
ki proda končnemu odjemalcu gorivo, biogorivo, mešanico obeh vrst goriv, vodik
ali električno energijo za uporabo v prometu. Za dobavitelja goriva se štejejo
tudi proizvajalec goriva, biogoriva, mešanice obeh vrst goriv, vodika ali
električne energije, njihov uvoznik iz tretjih držav ali njihov pridobitelj v
državah članicah Evropske unije (v nadaljnjem besedilu: EU), če ga uporabi sam
kot končni odjemalec;
7.     
»gorivo« je tekoče ali plinasto gorivo fosilnega izvora, namenjeno
uporabi v prometnem sektorju;
8.     
»lesna celuloza« je material, sestavljen iz lignina, celuloze in
hemiceluloze, kakor so biomasa, pridobljena iz gozdov, gozdne energijske
poljščine ter ostanki in odpadki iz gozdarstva;
9.     
»napredna pogonska biogoriva« so pogonska biogoriva, proizvedena iz
surovin, navedenih v Delu A Priloge, ki je sestavni del te uredbe;
10.  
»odpadek« je odpadek, kakor je opredeljen v zakonu, ki ureja varstvo
okolja. Za namen te uredbe ta ne vključuje snovi ali predmetov, ki so bili
namerno spremenjeni ali onesnaženi, da bi ustrezali tej opredelitvi;
11.  
»ostanek« je snov, ki ni eden od končnih proizvodov, ki bi bil
neposredni cilj proizvodnega postopka; ni primarni cilj proizvodnega postopka
in za proizvodnjo te snovi postopek ni bil namerno spremenjen;
12.  
»pogonska biogoriva« so tekoča goriva za uporabo v prometu, proizvedena
iz biomase;
13.  
»poljščine, ki se uporabljajo za živila in krmo« so poljščine z visoko
vsebnostjo škroba, rastline za pridelavo sladkorja ali oljnice, ki se
pridelujejo na kmetijskih zemljiščih kot glavne poljščine in ne vključujejo
ostankov, odpadkov, lesne celuloze ali vmesnih poljščin, kot so dosevki in
pokrovne poljščine, če uporaba takih vmesnih poljščin ne ustvari potrebe po
dodatnih zemljiščih;
14.  
»poljščine z visoko vsebnostjo škroba« so poljščine, večinoma žita (ne
glede na to, ali se uporabi le zrnje ali pa se uporabi celotna rastlina, kot v
primeru silažne koruze), gomoljnice in korenovke (kot so krompir, topinambur,
sladki krompir, maniok in jam) ter stebelne gomoljnice (kot sta kolokazija in
malanga);
15.  
»reciklirana ogljična goriva« so tekoča in plinasta goriva, ki se
proizvajajo iz tokov tekočih ali trdnih odpadkov neobnovljivega izvora, ki niso
primerni za snovno predelavo v skladu s 4. členom Direktive 2008/98/ES
Evropskega parlamenta in Sveta z dne 19. novembra 2008 o odpadkih in
razveljavitvi nekaterih direktiv (UL L št. 312 z dne 22. 11. 2008, str. 3),
zadnjič spremenjene z Direktivo (EU) 2018/851 Evropskega parlamenta in Sveta z
dne 30. maja 2018 o spremembi Direktive 2008/98/ES o odpadkih (UL L št. 150 z
dne 14. 6. 2018, str. 109), (v nadaljnjem besedilu: Direktiva 2008/98/ES), ali
iz plina iz predelave odpadkov in izpušnega plina neobnovljivega izvora, ki
nastajata kot neizogibna in nenamerna posledica proizvodnega procesa v
industrijskih obratih;
16.  
»skladno biogorivo« je biogorivo, ki izpolnjuje trajnostna merila in
merila za prihranek emisij toplogrednih plinov, določena s predpisom, ki ureja
trajnostna merila za biogoriva in emisijo toplogrednih plinov goriv;
17.  
»tekoča in plinasta goriva iz obnovljivih virov nebiološkega izvora,
namenjena uporabi v prometu« so tekoča ali plinasta goriva, ki niso pogonska biogoriva
ali bioplin in katerih energijska vsebnost izhaja iz obnovljivih virov
energije, ki niso biomasa, ter se uporabljajo v prometu.
(2) Drugi izrazi s področja energetike, ki niso opredeljeni v
tej uredbi, pomenijo enako kakor izrazi, določeni s predpisi s področja
energetike.
(3) Drugi izrazi s področja alternativnih goriv, ki niso
opredeljeni v tej uredbi, pomenijo enako kakor izrazi, določeni s predpisi, ki
urejajo alternativna goriva.
(4) Drugi izrazi s področja, ki ureja trajnostna merila za
biogoriva in emisijo toplogrednih plinov, pomenijo enako kakor izrazi, določeni
s predpisi, ki urejajo trajnostna merila za biogoriva in emisijo toplogrednih
plinov.
4. člen
(obveznosti dobaviteljev goriva)
(1) Dobavitelj goriva mora pri prodaji goriv in električne
energije za uporabo v prometnem sektorju v posameznem koledarskem letu dosegati
energijski delež obnovljivih virov energije v prometnem sektorju, pri čemer
mora biti ta po posameznih letih naslednji:
1.     
v letu 2022 najmanj 10,1 %,
2.     
v letu 2023 najmanj 10,3 %,
3.     
v letu 2024 najmanj 10,6 %,
4.     
v letu 2025 najmanj 11,2 %,
5.     
v letu 2026 najmanj 13,8 %,
6.     
v letu 2027 najmanj 15,8 %,
7.     
v letu 2028 najmanj 18,3 %,
8.     
v letu 2029 najmanj 20,8 %,
9.     
v letu 2030 najmanj 20,8 %.
(2) Ne glede na prejšnji odstavek lahko dobavitelj goriva
morebitne primanjkljaje energijskega deleža obnovljivih virov energije glede na
deleže iz prejšnjega odstavka doseže v enem izmed predhodnih ali naslednjih
treh letih. Morebitne presežke energijskih deležev obnovljivih virov energije
glede na deleže iz prejšnjega odstavka lahko prenese v enega izmed predhodnih
ali naslednjih treh let.
(3) Dobavitelj goriva, ki prodaja plinasto gorivo fosilnega
izvora, mora pri prodaji goriv za uporabo v prometnem sektorju v posameznem
koledarskem letu dosegati energijski delež obnovljivih virov energije v
prometnem sektorju, pri čemer so energijski deleži bioplina v prometu po
posameznih letih naslednji:
1.     
v letu 2026 najmanj 2 %,
2.     
v letu 2027 najmanj 3 %,
3.     
v letu 2028 najmanj 4 %,
4.     
v letu 2029 najmanj 5 %,
5.     
v letu 2030 najmanj 6 %.
(4) Dobavitelj pogonskih biogoriv in bioplina mora pri
prodaji goriv za uporabo v prometnem sektorju zagotoviti, da je energijski
delež naprednih pogonskih biogoriv in bioplina, proizvedenih iz surovin iz Dela
A Priloge te uredbe leta 2022 vsaj 0,2 odstotka, leta 2025 vsaj 1 odstotek in
leta 2030 vsaj 3,5 odstotka.
(5) Dobavitelji goriv pri prodaji goriva za uporabo v
prometnem sektorju zagotovijo, da energijski delež pogonskih biogoriv in
biomasnih goriv, porabljenih v prometnem sektorju, če so proizvedena iz
poljščin, ki se uporabljajo za živila in krmo, v skupnem energijskem deležu
obnovljivih virov energije dobaviteljev goriv v cestnem in železniškem prometu
ne presega za več kakor eno odstotno točko deleža teh goriv v deležu, ki je bil
dosežen v letu 2020, oziroma je največ 7 odstotkov.
5. člen
(načini za dosego energijskega deleža obnovljivih virov
energije v prometnem sektorju)
Energijski delež obnovljivih virov energije v prometnem
sektorju iz prejšnjega člena dobavitelj goriv doseže s prodajo:
1.     
skladnih biogoriv,
2.     
električne energije iz obnovljivih virov,
3.     
recikliranih ogljičnih goriv,
4.     
tekočih in plinastih goriv iz obnovljivih virov nebiološkega izvora,
namenjenih uporabi v prometnem sektorju, tudi ko se uporabljajo kot vmesni
proizvod pri proizvodnji konvencionalnih goriv, ali
5.     
kombinacije goriv iz 1. do 4. točke tega člena.
6. člen
(izračun energijskega deleža obnovljivih virov energije v
prometnem sektorju)
(1) Energijski delež obnovljivih
virov energije v prometnem sektorju (v nadaljnjem besedilu: OVE-P) se izračuna
kot količnik med energijo iz obnovljivih virov energije (v nadaljnjem besedilu:
OVE), porabljeno v prometnem sektorju, in energijo, porabljeno v prometnem
sektorju, po naslednji enačbi, izražen v %:


OVE – P

=

energija iz OVE, porabljena v prometnem sektorju

x

100,


energija, porabljena v prometnem sektorju


pri čemer:
-       
je »energija iz OVE, porabljena v prometu«, in »energija, porabljena v
prometu« izražena v joulih (J) oziroma desetiškem večkratniku;
-       
se pri izračunu imenovalca (energijske vsebnosti goriv, namenjenih
uporabi v cestnem in železniškem prometu, ki se dobavljajo na trg za porabo ali
uporabo) upoštevajo motorni bencin, dizelsko gorivo, zemeljski plin, pogonska
biogoriva, bioplin, obnovljiva tekoča in plinasta goriva nebiološkega izvora,
namenjena uporabi v prometnem sektorju, reciklirana ogljična goriva in
električna energija, ki se dobavlja za sektor cestnega in železniškega prometa;
-       
se pri izračunu števca (količine energije iz obnovljivih virov,
porabljene v prometnem sektorju za namene doseganja energijskega deleža
obnovljivih virov v prometnem sektorju) upošteva energijska vsebnost vseh vrst
energije iz obnovljivih virov, ki se dobavlja za vse prometne sektorje,
vključno z električno energijo iz obnovljivih virov, ki se dobavlja za sektorja
cestnega in železniškega prometa. Pri izračunu števca se upoštevajo tudi tekoča
in plinasta goriva iz obnovljivih virov nebiološkega izvora, namenjena uporabi
v prometu, kadar se uporabljajo kot vmesni proizvod pri proizvodnji
konvencionalnih goriv in reciklirana ogljična goriva.
(2) Delež pogonskih biogoriv in bioplina, proizvedenih iz
surovin iz Dela B Priloge te uredbe mora biti do leta 2030 največ 1,7 odstotka
energijske vsebnosti goriv, namenjenih uporabi v prometu, ki se dobavljajo na
trg za porabo ali uporabo. Dobavitelj v primeru nerazpoložljivosti surovine na
svetovnem trgu o tem obvesti ministrstvo, pristojno za energijo.
(3) Pri izračunu števca in imenovalca se uporabijo vrednosti
energijske vsebnosti goriv, namenjenih uporabi v prometnem sektorju, kakor so
določene v predpisih, ki urejajo trajnostna merila za biogoriva in emisije
toplogrednih plinov goriv. Energijska vsebnost goriv, namenjenih uporabi v
prometnem sektorju, ki niso zajeta v predpisih, ki urejajo trajnostna merila za
biogoriva in emisijo toplogrednih plinov goriv, se določi na podlagi veljavnih
ustreznih ESO-standardov za določanje kurilnih vrednosti ali če teh ni na
podlagi ustreznih standardov ISO.
(4) Za namene doseganja energijskega deleža obnovljivih virov
energije v prometnem sektorju:
-       
se lahko šteje, da je delež pogonskih biogoriv in bioplina, proizvedenih
iz surovin iz Priloge te uredbe, 2-kratnik njihove energijske vsebnosti;
-       
se šteje, da je delež električne energije iz obnovljivih virov 4-kratnik
njene energijske vsebnosti, kadar se dobavlja za cestna vozila ter se lahko
šteje, da je 1,5-kratnik njene energijske vsebnosti, kadar se dobavlja za
železniški promet;
-       
z izjemo goriv, proizvedenih iz poljščin, ki se uporabljajo za živila in
krmo, se za prispevek goriv, ki se dobavljajo v letalskem in pomorskem
sektorju, šteje, da je 1,2-kratnik njihove energijske vsebnosti.
(5) Pri izračunu električne energije iz obnovljivih virov, ki
se dobavlja za cestna in železniška vozila, se za namene izračuna energijskega
deleža obnovljivih virov energije v prometnem sektorju upošteva dveletno
obdobje deleža OVE na nacionalnem nivoju pred letom, v katerem je bila
elektrika dobavljena na območju Republike Slovenije. Za električno energijo,
pridobljeno z neposredno povezavo s proizvodno napravo, ki proizvaja električno
energijo iz obnovljivih virov in jo dobavlja cestnim vozilom, se pri izračunu
deleža električne energije za izračun energijskega deleža obnovljivih virov
energije v prometnem sektorju v celoti šteje, da gre za električno energijo iz
obnovljivih virov energije.
(6) Za električno energijo, ki je bila vzeta iz omrežja in
porabljena v prometnem sektorju, se šteje, da je v celoti iz obnovljivih virov,
če je proizvedena izključno iz obnovljivih virov ter so predloženi dokazi, da
je proizvedena izključno iz obnovljivih virov, in dokazi o morebitnih drugih
ustreznih merilih, s čimer se zagotovi, da se ta električna energija zavede
samo enkrat in samo v prometnem sektorju.
(7) Kadar se električna energija neposredno ali prek
proizvodnje vmesnih proizvodov uporablja za proizvodnjo tekočih in plinastih
goriv iz obnovljivih virov nebiološkega izvora, namenjenih uporabi v prometu,
se za določitev energijskega deleža iz obnovljivih virov energije v prometnem
sektorju uporabi povprečni delež električne energije iz obnovljivih virov na
državni ravni, kakor je bil izračunan dve leti pred zadevnim letom. Vendar se
lahko električna energija, pridobljena z neposredno povezavo s proizvodno
napravo za proizvodnjo električne energije, v celoti šteje za električno
energijo iz obnovljivih virov, kadar se uporabi za proizvodnjo tekočih in
plinastih goriv iz obnovljivih virov nebiološkega izvora, namenjenih uporabi v
prometu, če proizvodna naprava:
-       
začne obratovati hkrati s proizvodno napravo za proizvodnjo tekočih in
plinastih goriv iz obnovljivih virov nebiološkega izvora, namenjenih uporabi v
prometu, ali pozneje in
-       
ni priključena na omrežje ali pa je priključena na omrežje, vendar se
lahko dokaže, da se je ta električna energija dobavila brez odvzema električne
energije iz omrežja.
7. člen
(poročanje o izpolnjevanju obveznosti distributerjev in
preverjanje tega izpolnjevanja)
(1) Distributer goriv poroča ministrstvu, pristojnemu za
energijo, v skladu s predpisom, ki ureja vrste in način sporočanja podatkov, ki
jih zagotavljajo izvajalci energetskih dejavnosti in drugi zavezanci.
(2) Ministrstvo, pristojno za energijo, na podlagi poročila
distributerja goriv iz prejšnjega odstavka preverja izpolnjevanje obveznosti
distributerjev glede doseganja energijskega deleža obnovljivih virov energije v
prometnem sektorju iz 4. člena te uredbe.

Priloga:
Surovine

Uredba o obnovljivih virih energije v prometu
(Uradni list RS, št. 208/21) vsebuje naslednji končni določbi:
»KONČNI DOLOČBI
8. člen
(prenehanje uporabe)
Z dnem uveljavitve te uredbe se preneha uporabljati Uredba o
obnovljivih virih energije v prometu (Uradni list RS, št. 64/16, 31/21 in
121/21 – ZSROVE), uporablja pa se še za obveznosti zavezancev za leto 2021.
9. člen
(začetek veljavnosti)
Ta uredba začne veljati 1. januarja 2022.«.

Uredba o dopolnitvi Uredbe o obnovljivih virih
energije v prometu (Uradni list RS, št. 93/22) vsebuje naslednjo končno določbo:
»KONČNA DOLOČBA
2. člen
Ta uredba začne veljati naslednji dan po objavi v Uradnem
listu Republike Slovenije.«.