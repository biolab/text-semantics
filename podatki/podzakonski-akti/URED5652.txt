1. člen
(vsebina)
Ta uredba ureja organizacijo in delovanje upravnih zvez, ki
jih za vodenje obrambe države organizira Ministrstvo za obrambo (v nadaljnjem
besedilu: ministrstvo), s katerimi se povezujejo državni organi, gospodarske
družbe, zavodi in druge organizacije, katerih dejavnost je posebnega pomena za
obrambo, omogoča sodelovanje z organi mednarodnih organizacij v sistemu
kolektivne obrambe in varnosti v skladu s sprejetimi mednarodnimi obveznostmi
države, sodelovanje med državnimi organi in Slovensko vojsko ter obveščanje
samoupravnih lokalnih skupnosti.
2. člen
(organizacija upravnih zvez)
(1) Upravne zveze obsegajo del informacijsko-komunikacijskega
sistema, ki ga organizira ministrstvo za opravljanje upravnih in strokovnih
nalog na obrambnem področju, namenska elektronska komunikacijska omrežja ter
zakupljene vode in druge zmogljivosti oziroma uporabo za obrambne potrebe
javnih komunikacijskih omrežij ter komunikacijskih omrežij drugih imetnikov. Za
upravne zveze ni mogoče uporabljati namenskih elektronskih komunikacijskih
omrežij, ki so namenjena za delovanje policije, Slovenske vojske, varstva pred
naravnimi in drugimi nesrečami oziroma posameznih reševalnih služb ali drugih
sestav. 
(2) Upravne zveze ne posegajo in ne nadomeščajo
informacijskih in komunikacijskih povezav ter elektronskih komunikacijskih
omrežij, ki jih vzpostavljajo ali za katere skrbijo posamezna ministrstva ali
vladne službe v skladu s predpisi ali prevzetimi mednarodnimi obveznostmi
države do mednarodnih organizacij oziroma drugih držav.
3. člen
(načrtovanje, pripravljanje in delovanje upravnih zvez)
(1) Ministrstvo načrtuje v načrtu upravnih zvez organizacijo,
pripravljanje in delovanje upravnih zvez v miru in v vseh varnostnih razmerah,
vključno s povečano nevarnostjo napada na državo ali zavezniške države,
neposredno vojno nevarnostjo ter izrednim in vojnim stanjem. 
(2) Ministrstvo zagotavlja organizacijske, kadrovske,
materialne in druge pogoje za delovanje upravnih zvez v skladu z načrtom iz
prejšnjega odstavka ter prilagaja obseg delovanja upravnih zvez varnostnim
razmeram in obrambnim potrebam. 
(3) V načrtu iz prvega odstavka tega člena se določijo tudi
uporabniki, ki so vključeni v sistem upravnih zvez in se zanje upravne zveze
načrtujejo za delovanje na mirnodobnih sedežih oziroma na njihov predlog na
drugih sedežih v skladu z možnostmi. V načrtu upravnih zvez se določijo tudi
deli javnega telefonskega omrežja in javnih telefonskih storitev, ki jih morajo
prednostno zagotavljati operaterji zaradi obrambnih potreb. 
(4) Elektronska komunikacijska omrežja, potrebna za nemoteno
delovanje upravnih zvez, se prednostno zagotavljajo v vseh varnostnih razmerah
v skladu s predpisi o elektronskih komunikacijah. 
(5) Državni organi, gospodarske družbe, zavodi in druge
organizacije, katerih dejavnost je posebnega pomena za obrambo, kot uporabniki
upravnih zvez zagotovijo prostorske, kadrovske in po potrebi druge pogoje za
uporabo in delovanje v sistemu upravnih zvez. 
(6) Investicijske in vzdrževalne stroške sistema upravnih
zvez krije ministrstvo, če ni drugače dogovorjeno. 
(7) Ministrstvo skrbi za kriptografsko in protielektronsko
zaščito ter zaščito pred neželjenim elektromagnetnim sevanjem naprav v sistemih
elektronskih komunikacij, ki se uporabljajo v sistemu upravnih zvez neposredno
oziroma v sodelovanju z operaterji in uporabniki upravnih zvez. 
(8) Načrt upravnih zvez iz prvega odstavka tega člena
potrjuje minister, pristojen za obrambo.
4. člen
(državni center upravnih zvez in naloge)
(1) Za delovanje upravnih zvez ministrstvo organizira državni
center upravnih zvez v okviru Nacionalnega centra za krizno upravljanje. 
(2) Državni center upravnih zvez opravlja: 
-       
prenos odločitev za izvajanje ukrepov za pripravljenost; 
-       
prenos odločitev in usmeritev za delovanje posameznih organov ali
dejavnosti pri odzivanju na krize oziroma za delovanje v poslabšanih varnostnih
razmerah, izrednem ali vojnem stanju; 
-       
prenos in izmenjavo podatkov ter informacij, pomembnih za obrambno
delovanje oziroma obrambo države; 
-       
prenos obvestil ali usmeritev obrambnega pomena samoupravnim lokalnim
skupnostim; 
-       
druge naloge, določene z načrtom upravnih zvez oziroma ki jih določi
minister, pristojen za obrambo. 
(3) Državni center upravnih zvez zagotavlja tudi zveze
sodelovanja s pristojnimi poveljstvi Slovenske vojske. 
(4) Ministrstvo priprave za delovanje državnega centra
upravnih zvez načrtuje in izvaja tudi za delovanje izven mirnodobnega sedeža.
5. člen
(uskladitev upravnih zvez z uredbo)
Organizacijo, priprave in delovanje upravnih zvez se mora
uskladiti s to uredbo v enem letu od njene uveljavitve.
6. člen
(prenehanje veljavnosti)
Z uveljavitvijo te uredbe preneha veljati Uredba o
organizaciji in delovanju upravnih zvez (Uradni list RS, št. 21/03 in 31/08),
ki se uporablja še do izteka roka iz prejšnjega člena.
7. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00718-7/2011
Ljubljana, dne 13. oktobra 2011
EVA 2011-1911-0010
Vlada Republike Slovenije
Borut Pahor l.r. 
Predsednik