1. člen
(predmet urejanja)
Ta poslovnik določa sestavo, oblikovanje in
način delovanja Sveta Vlade Republike Slovenije za Slovence po svetu (v
nadaljnjem besedilu: svet), ki je stalno posvetovalno telo Vlade Republike
Slovenije.
2. člen
(sedež sveta)
Sedež sveta je na sedežu Urada Vlade
Republike Slovenije za Slovence v zamejstvu in po svetu (v nadaljnjem besedilu:
urad).
3. člen
(sestava sveta)
(1) Svet sestavljajo predsednik sveta,
podpredsednik sveta in 19 članov. Od tega je šest predstavnikov državnih
organov in institucij ter organizacij civilne družbe iz Republike Slovenije in
13 članov predstavnikov Slovencev po svetu, ki so zastopani, kot je to določeno
v devetem odstavku 22. člena Zakona o odnosih Republike Slovenije s Slovenci
zunaj njenih meja (Uradni list RS, št. 43/06 in 76/10).
(2) Predsednik Vlade Republike
Slovenije je predsednik sveta po funkciji.
(3) Podpredsednik sveta je vsakokratni
predstojnik urada, ki predlaga tudi sekretarja sveta. Predsednik sveta lahko v
primerih svoje odsotnosti pooblasti podpredsednika sveta za vodenje seje.
(4) Administrativno-tehnična opravila
za svet opravlja urad.
4. člen
(oblikovanje sveta)
(1) Predsednik sveta izda poziv
organizacijam Slovencev po svetu in določenim državnim organom, institucijam
ter organizacijam civilne družbe iz Republike Slovenije, da predlagajo
kandidate za člane sveta.
(2) Na podlagi zbranih predlogov urad
pripravi seznam kandidatov in ga skupaj s svojim mnenjem predloži predsedniku
sveta.
(3) Če organizacije Slovencev po svetu
ne predlagajo ustreznega števila članov, imenuje predsednik sveta predpisano
število članov po lastni presoji.
(4) Predsednik sveta s sklepom imenuje
člane sveta in sekretarja sveta na podlagi lastne presoje.
5. člen
(predčasna razrešitev članov sveta)
(1) Predsednik sveta lahko člana sveta
predčasno razreši:
-    
na utemeljen predlog tistega, ki ga je predlagal v imenovanje;
-    
na njegovo lastno željo;
-    
v primeru smrti.
(2) Predsednik sveta imenuje novega
člana po lastni presoji na podlagi novo zbranih predlogov, kot je to določeno v
prejšnjem členu, s tem da novega člana predlaga predlagatelj, ki je predlagal
razrešenega člana.
6. člen
(seje sveta)
(1) Seje sveta sklicuje predsednik
sveta po potrebi, najmanj enkrat letno. Seje sveta so lahko redne ali dopisne.
(2) Sklicatelj mora predložiti dnevni
red seje. O poteku seje se vodi zapisnik.
7. člen
(stroški delovanja sveta)
(1) Člani sveta, ki zastopajo Slovence
po svetu, so upravičeni do povračila potnih stroškov in namestitve v Republiki
Sloveniji, pri tem se smiselno upoštevajo predpisi, ki se uporabljajo za javne
uslužbence v organih državne uprave Republike Slovenije.
(2) Finančna sredstva za delo sveta se
zagotavljajo s proračunom Republike Slovenije in so vključena v finančni načrt
urada.
8. člen
(prenehanje veljavnosti)
Z dnem uveljavitve tega poslovnika preneha
veljati Poslovnik Sveta Vlade Republike Slovenije za Slovence po svetu (Uradni
list RS, št. 76/06).
9. člen
(začetek veljavnosti)
Ta poslovnik začne veljati naslednji dan po
objavi v Uradnem listu Republike Slovenije.
Št. 00701-13/2012
Ljubljana, dne 4. oktobra 2012
EVA 2012-1537-0001
Vlada Republike Slovenije
Janez Janša l.r.
Predsednik