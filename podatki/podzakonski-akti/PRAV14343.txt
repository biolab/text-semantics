I. SPLOŠNE DOLOČBE
1. člen
(vsebina pravilnika)
Ta pravilnik določa smer izobrazbe, ki jo morajo ob
izpolnjevanju drugih z zakonom, ki ureja izobraževanje odraslih, določenih
pogojev imeti učitelji in drugi strokovni delavci v izobraževalnem programu za
odrasle Začetna integracija priseljencev, ki ga je sprejel minister, pristojen
za izobraževanje, z Odredbo o sprejemu izobraževalnega programa za odrasle
Začetna integracija priseljencev (Uradni list RS, št. 57/11) in se uporablja v
skladu s tretjim odstavkom 14. člena Uredbe o načinih in obsegu zagotavljanja
programov pomoči pri vključevanju tujcev, ki niso državljani Evropske unije
(Uradni list RS, št. 70/12 in 58/16).
2. člen
(opredelitev pojmov)
V tem pravilniku uporabljeni izrazi imajo naslednji pomen:
-       
univerzitetni študijski program – študijski program, sprejet pred 11.
junijem 2004, po katerem se v skladu s 15. členom Zakona o spremembah in
dopolnitvah Zakona o visokem šolstvu (Uradni list RS, št. 94/06; v nadaljnjem
besedilu: ZViS-E) pridobi raven izobrazbe, ki ustreza ravni izobrazbe,
pridobljeni s študijskim programom druge stopnje,
-       
študijski program za pridobitev specializacije po visokošolskem
strokovnem študijskem programu – študijski program, sprejet pred 11. junijem
2004, po katerem se v skladu s 15. členom ZViS-E pridobi raven izobrazbe, ki
ustreza ravni izobrazbe, pridobljeni s študijskim programom druge stopnje,
-       
magistrski študijski program druge stopnje – študijski program druge
stopnje v skladu s 33. členom Zakona o visokem šolstvu (Uradni list RS, št.
32/12 – uradno prečiščeno besedilo, 40/11 – ZUPJS-A, 40/12 – ZUJF, 57/12 –
ZPCP-2D, 109/12, 85/14, 75/16, 61/17 – ZUPŠ, 65/17, 175/20 – ZIUOPDVE, 57/21 –
odl. US in 54/22 – ZUPŠ-1; v nadaljnjem besedilu: ZViS),
-       
enoviti magistrski študijski program druge stopnje – študijski program
druge stopnje v skladu s 33. členom ZViS.
3. člen
(izobrazba)
V tem pravilniku izobrazba pomeni študijski program za
pridobitev izobrazbe, po katerem se pridobi strokovni naslov v skladu z Zakonom
o strokovnih in znanstvenih naslovih (Uradni list RS, št. 61/06, 87/11 – ZVPI
in 55/17).
4. člen
(posebnosti študijskih programov)
Če v tem pravilniku ni navedeno, ali je ustrezen enopredmetni
ali dvopredmetni študijski program, se šteje, da je ustrezen tako enopredmetni
kot dvopredmetni študijski program.
II. UČITELJ
5. člen
(učitelj začetne integracije priseljencev)
Učitelj začetne integracije priseljencev je lahko, kdor je
končal:
-       
univerzitetni študijski program slovenskega jezika ali slovenskega
jezika s književnostjo ali
-       
magistrski študijski program druge stopnje slovenistika ali slovenski
jezik in književnost.
III. DRUGI STROKOVNI DELAVCI
6. člen
(svetovalni delavec v izobraževanju odraslih)
Svetovalni delavec v izobraževanju odraslih je lahko, kdor je
končal:
-       
univerzitetni študijski program defektologije, pedagogike, psihologije,
socialnega dela, socialne pedagogike, specialne in rehabilitacijske pedagogike,
organizacije in managementa sistemov (kadrovsko-izobraževalna smer), sociologije
(kadrovska smer), sociologije (kadrovsko organizacijska smer) ali sociologije
(kadrovsko menedžerska smer) ali
-       
magistrski študijski program druge stopnje psihologija, pedagogika,
andragogika, socialno delo, socialno delo z družino, socialno vključevanje in
pravičnost na področju hendikepa, etničnosti in spola, duševno zdravje v
skupnosti, socialna pedagogika, specialna in rehabilitacijska pedagogika,
supervizija, osebno in organizacijsko svetovanje, inkluzivna pedagogika,
inkluzija v vzgoji in izobraževanju, organizacija in management kadrovskih in
izobraževalnih sistemov, sociologija (smer upravljanje človeških virov in
znanja), sociologija (smer upravljanje organizacij, človeških virov in znanja),
sociologija (menedžment človeških virov, znanja in organizacij) ali management,
organizacija in človeški viri.
7. člen
(organizator izobraževanja odraslih)
Organizator izobraževanja odraslih je lahko, kdor je končal:
-       
univerzitetni študijski program,
-       
študijski program za pridobitev specializacije po visokošolskem
strokovnem študijskem programu,
-       
magistrski študijski program druge stopnje ali
-       
enoviti magistrski študijski program druge stopnje.
IV. POSEBNE DOLOČBE
8. člen
(pedagoško-andragoška izobrazba)
(1) Učitelji morajo imeti ustrezna pedagoško-andragoška
znanja, predpisana z zakonom, ki ureja izobraževanje odraslih, in sicer v
obsegu najmanj 30 kreditnih točk po ECTS.
(2) Drugi strokovni delavci morajo imeti ustrezna
pedagoško-andragoška znanja, predpisana z zakonom, ki ureja izobraževanje
odraslih, in sicer v obsegu 60 kreditnih točk po ECTS.
9. člen
(strokovni delavci)
Ne glede na določbe tega pravilnika je za učitelja, svetovalnega
delavca v izobraževanju odraslih in organizatorja izobraževanja odraslih
ustrezna tudi izobrazba, pridobljena po študijskih programih za pridobitev
magisterija znanosti oziroma doktorata znanosti ustrezne smeri v skladu s 15.
členom ZViS-E ali po študijskem programu tretje stopnje ustrezne smeri v skladu
s 33. členom ZViS.
V. PREHODNE IN KONČNE DOLOČBE
10. člen
(učitelji)
Učitelji, ki so do uveljavitve tega pravilnika izpolnjevali z
zakonom in drugimi predpisi določene pogoje za opravljanje vzgojno-izobraževalnega
dela v izobraževalnem programu za odrasle začetna integracija priseljencev za
področje, ki ga ureja ta pravilnik, lahko opravljajo vzgojno-izobraževalno delo
učitelja v tem izobraževalnem programu za odrasle tudi po uveljavitvi tega pravilnika.
11. člen
(organizatorji izobraževanja odraslih)
Organizatorji izobraževanja odraslih, ki so do uveljavitve
tega pravilnika izpolnjevali z zakonom določene pogoje za opravljanje
vzgojno-izobraževalnega dela v izobraževalnem programu za odrasle začetna
integracija priseljencev za področje, ki ga ureja ta pravilnik, lahko
opravljajo vzgojno-izobraževalno delo organizatorja izobraževanja odraslih v
tem izobraževalnem programu za odrasle tudi po uveljavitvi tega pravilnika.
12. člen
(svetovalni delavec v izobraževanju odraslih)
Svetovalni delavec v izobraževanju odraslih, ki je do
uveljavitve tega pravilnika zaposlen na področju izobraževanja odraslih in je
izpolnjeval z zakonom določene pogoje za strokovnega delavca v izobraževanju
odraslih, lahko opravlja vzgojno-izobraževalno delo svetovalnega delavca v
izobraževanju odraslih v tem izobraževalnem programu za odrasle tudi po
uveljavitvi tega pravilnika.
13. člen
(prenehanje veljavnosti)
Z dnem uveljavitve tega pravilnika preneha veljati Odredba o
smeri izobrazbe učiteljev v izobraževalnem programu za odrasle Začetna
integracija priseljencev (Uradni list RS, št. 57/11).
14. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-108/2021
Ljubljana, dne 29. junija 2022
EVA 2021-3330-0077
Dr. Igor Papič
minister
za izobraževanje, znanost in šport