1. člen
Ta uredba določa natančnejše pogoje za pridobitev patenta za
biotehnološke izume, ki jih je treba izpolniti poleg pogojev, določenih v
zakonu o industrijski lastnini (Uradni list RS, št. 7/03 - uradno prečiščeno
besedilo).
2. člen
(1) Pojmi, uporabljeni v tej uredbi, imajo naslednji pomen: 
a) 
“biološki material“ pomeni vsak material, ki vsebuje genske informacije
in se lahko sam reproducira ali pa ga je mogoče reproducirati v biološkem
sistemu; 
b) 
“mikrobiološki postopek“ pomeni vsak postopek, pri katerem se uporablja
mikrobiološki material ali je na mikrobiološkem materialu opravljen poseg ali s
takim postopkom mikrobiološki material nastane. 
(2) Postopek za pridobivanje rastlin ali živali je v bistvu
biološki, če je v celoti sestavljen iz naravnih pojavov, kot sta križanje in
selekcija. 
(3) Sorta je skupina rastlin ali delov rastlin, iz katerih se
lahko spet pridobijo popolne rastline, znotraj najnižje znane botanične
razvrstitve, ki jo je ne glede na to, ali izpolnjujejo druge pogoje za
zavarovanje, mogoče: 
a) 
določiti po lastnostih, ki izvirajo iz določenega genotipa ali
kombinacije genotipov; 
b) 
ločiti od katerekoli druge skupine rastlin vsaj po eni od teh lastnosti,
in 
c) 
obravnavati kot sistemsko enoto, če se te lastnosti med razmnoževanjem
ne spreminjajo.
3. člen
(1) Po tej uredbi je mogoče podeliti patent za izume, ki so
novi, vključujejo določeno stopnjo inventivnosti in so industrijsko
uporabljivi, tudi če se nanašajo na proizvod, ki je sestavljen iz biološkega
materiala ali vsebuje biološki material, ali na postopek, s katerim se biološki
material pridobiva, obdeluje ali uporablja. 
(2) Biološki material, ki je s tehničnim postopkom izoliran
iz svojega naravnega okolja ali je s takim postopkom pridobljen, lahko
predstavlja izum, tudi če je že prej obstajal v naravi.
4. člen
(1) Patenta ni mogoče podeliti za izum: 
a) 
sort rastlin ali živalskih pasem in 
b) 
postopkov za pridobivanje rastlin ali živali, ki so v bistvu biološki. 
(2) Za izume, ki se nanašajo na rastline ali živali, se lahko
podeli patent, če tehnična izvedljivost izuma ni omejena na določeno sorto
rastlin ali živalsko pasmo. 
(3) Točka b) prvega odstavka tega člena ne vpliva na možnost
podeljevanja patentov za izume, ki se nanašajo na mikrobiološke ali druge
tehnične postopke ali na proizvod, pridobljen s takimi postopki.
5. člen
(1) Človeško telo na različnih stopnjah nastajanja in
razvoja, kakor tudi zgolj odkritje ene od njegovih sestavin, vključno z
zaporedjem ali delnim zaporedjem gena, ne moreta biti izum, za katerega je
mogoče podeliti patent. 
(2) Sestavina, izolirana iz človeškega telesa ali pridobljena
kako drugače s tehničnim postopkom, vključno z zaporedjem ali delnim zaporedjem
gena, je lahko izum, za katerega se podeli patent, tudi če je struktura te
sestavine enaka strukturi naravne sestavine. 
(3) Industrijska uporabljivost zaporedja ali delnega
zaporedja gena mora biti razkrita v patentni prijavi.
6. člen
(1) Patenta ni mogoče podeliti za izum, katerega gospodarsko
izkoriščanje bi bilo v nasprotju z javnim redom ali moralo, vendar pa se ne
šteje, da je gospodarsko izkoriščanje v nasprotju z javnim redom ali moralo
samo zato, ker je prepovedano z zakonom ali drugim predpisom. 
(2) Na podlagi prejšnjega odstavka zlasti velja, da patenta
ni mogoče podeliti za izum: 
a) 
postopkov za kloniranje človeka, 
b) 
postopkov za spreminjanje genske identitete zarodnih celic človeka, 
c) 
uporabe človekovih zarodkov za industrijske ali komercialne namene in 
d) 
postopkov za spreminjanje genske identitete živali, ki bi tem živalim
verjetno povzročali trpljenje, ne da bi imel človek ali žival od tega bistveno
medicinsko korist, in tudi živali, pridobljenih s takimi postopki.
7. člen
(1) Varstvo, ki ga daje patent za biološki material, ki ima
zaradi izuma posebne lastnosti, se nanaša tudi na ves biološki material, ki je
iz tega biološkega materiala pridobljen z nespolnim ali spolnim razmnoževanjem
v enaki ali različni obliki in ima enake značilnosti. 
(2) Varstvo, ki ga daje patent za postopek, ki omogoča
proizvodnjo biološkega materiala, ki ima zaradi izuma posebne značilnosti, se
nanaša tudi na biološki material, ki je pridobljen neposredno s tem postopkom,
in na vsak drug biološki material, pridobljen iz neposredno pridobljenega
biološkega materiala z nespolnim ali spolnim razmnoževanjem v enaki ali
različni obliki in ki ima enake značilnosti.
8. člen
Varstvo, ki ga daje patent za proizvod, ki vsebuje gensko
informacijo ali je iz nje sestavljen, se nanaša tudi na vse materiale, razen
tistih iz prvega odstavka 5. člena te uredbe, ki vsebujejo ta proizvod in v
katerih ta genska informacija opravlja svojo funkcijo.
9. člen
Varstvo iz 7. in 8. člena te uredbe se ne nanaša na biološki
material, ki je pridobljen z nespolnim ali spolnim razmnoževanjem biološkega
materiala, ki ga je na ozemlju Republike Slovenije dal na trg imetnik patenta
ali je prišel na trg z njegovim soglasjem, če je nespolno ali spolno
razmnoževanje nujen sestavni del uporabe, za katero je bil biološki material
prodan, pod pogojem da se pridobljeni material pozneje ne uporablja za drugo
nespolno ali spolno razmnoževanje.
10. člen
(1) Ne glede na 7. in 8. člen te uredbe vključuje prodaja ali
druga oblika predaje rastlinskega semenskega materiala za gospodarske namene
kmetu s strani imetnika patenta ali z njegovim soglasjem za uporabo v
poljedelstvu tudi dovoljenje, da kmet svoje pridelke uporablja v skladu s 16.
členom zakona o varstvu novih sort rastlin (Uradni list RS, št. 86/98 in 52/02
– ZDU-1) tudi za nadaljnje nespolno ali spolno razmnoževanje na svoji kmetiji. 
(2) Ne glede na 7. in 8. člen te uredbe vključuje prodaja ali
druga oblika predaje plemenskih živali ali drugega materiala za razmnoževanje
živali za gospodarske namene kmetu s strani imetnika patenta ali z njegovim
soglasjem tudi dovoljenje, da kmet uporablja s patentom zavarovane domače
živali v kmetijske namene. To vključuje uporabo živali ali materiala za
razmnoževanje živali za opravljanje njegove kmetijske dejavnosti, ne pa tudi
prodaje v okviru ali za namene komercialne dejavnosti razmnoževanja.
11. člen
(1) Če žlahtnitelj ne more pridobiti ali izkoriščati
žlahtniteljske pravice, ne da bi kršil prej podeljeni patent, lahko zaprosi za
prisilno licenco za neizključno uporabo izuma, zavarovanega s tem patentom, če
tako licenco potrebuje za izkoriščanje sorte rastlin, ki jo je treba
zavarovati, in za to plača primerno licenčnino. 
(2) Če imetnik patenta za biotehnološki izum tega ne more
izkoriščati, ne da bi kršil prej podeljeno žlahtniteljsko pravico, lahko
zaprosi za prisilno licenco za neizključno uporabo sorte rastlin, zavarovane s
tako pravico, če za to plača primerno licenčnino. 
(3) Vložniki zahteve za licenco iz prejšnjih dveh odstavkov
morajo dokazati: 
a) 
da so neuspešno poizkušali od imetnika patenta ali žlahtniteljske
pravice pridobiti pogodbeno licenco in 
b) 
da pomeni sorta rastlin ali izum pomemben tehnični napredek, ki je
gospodarsko upoštevanja vredno zanimiv v primerjavi s patentiranim izumom ali
zavarovano sorto rastlin.
12. člen
Obravnava patentnih prijav za biotehnološke izume, vloženih
pred uveljavitvijo te uredbe, se nadaljuje po določbah te uredbe.
13. člen
Ta uredba začne veljati petnajsti dan po objavi v Uradnem
listu Republike Slovenije.
Št. 391-10/2003-1
Ljubljana, dne 31. julija 2003.
EVA 2002-2111-0020
Vlada Republike Slovenije
mag. Anton Rop l. r. 
Predsednik
* Ta uredba povzema vsebino
Direktive Parlamenta in Sveta 98/44/ES o pravnem varstvu biotehnoloških izumov.