1. člen
(splošna določba)
Ta pravilnik določa način prijave in odjave začasnega
prebivališča, ki jo opravi stanodajalec v register stalnega prebivalstva, način
elektronske prijave in odjave začasnega prebivališča, ki jo izvede
stanodajalec, način hrambe dokazil v registru stalnega prebivalstva ter način
popravljanja napak, nastalih pri evidentiranju podatkov v register stalnega
prebivalstva.
2. člen
(vpis stanodajalca v register stalnega prebivalstva)
(1) Stanodajalec, ki je vpisan v Poslovni register
Slovenije in ima registrirano dejavnost, ki omogoča nastanitev, v register
stalnega prebivalstva (v nadaljnjem besedilu: register) prijavi oziroma odjavi
začasno prebivališče posamezniku, ki pri njem začasno prebiva skladno z
določbami zakona, ki ureja prijavo prebivališča.
(2) Stanodajalec pred izvedbo prve prijave začasnega
prebivališča posameznika upravni enoti sporoči matično številko in naslov
objekta ali objektov, na katere prijavlja začasna prebivališča.
(3) Upravna enota z uporabo matične številke
stanodajalca iz Poslovnega registra Slovenije pridobi podatke o firmi ali imenu
in poslovnem naslovu stanodajalca in njegovi dejavnosti ter stanodajalca vpiše
v register.
(4) Ponoven vpis v register ni potreben za stanodajalca,
ki je na podlagi četrtega odstavka 8. člena Pravilnika o izvrševanju zakona o
prijavi prebivališča (Uradni list RS, št. 105/01, 78/02, 57/07, 67/08,
52/16 – ZPPreb-1 in 75/16) že vpisan v register.
3. člen
(potrdilo)
Upravna enota, ki vpiše stanodajalca v register, izda pisno
potrdilo o vpisu v register, če stanodajalec to zahteva.
4. člen
(postopek vpisa prebivališča v register)
(1) Če je izpolnjen pogoj za vpis začasnega prebivališča
v register iz 2. člena tega pravilnika, upravna enota, ki prejme prijavo
stanodajalca, prijavi začasno prebivališče posameznika.
(2) Če je izpolnjen pogoj za odjavo začasnega
prebivališča v register iz 2. člena tega pravilnika, upravna enota, ki prejme
odjavo stanodajalca, odjavi začasno prebivališče posameznika.
5. člen
(vnos in sprememba podatkov)
(1) Če stanodajalec začne izvajati prijave na dodatnem
objektu, upravna enota vpiše naslov novega objekta v register pred izvedbo prve
prijave na tem naslovu.
(2) Če se stanodajalec, ki je vpisan v register, izbriše
iz Poslovnega registra Slovenije, ali preneha opravljati dejavnost, ki omogoča
nastanitev, nova prijava začasnega prebivališča na objektu stanodajalca ni
mogoča.
(3) Spremembe podatkov iz tretjega odstavka 2. člena
tega pravilnika in datumi sprememb se pridobivajo iz Poslovnega registra
Slovenije.
6. člen
(dogovor glede izvajanja elektronske prijave in odjave)
Stanodajalec lahko začne z izvajanjem elektronske prijave in
odjave začasnega prebivališča iz drugega odstavka 17. člena Zakona o prijavi
prebivališča (Uradni list RS, št. 52/16) po podpisu dogovora, ki ureja
medsebojne obveznosti med stanodajalcem in ministrstvom, pristojnim za notranje
zadeve.
7. člen
(način elektronske prijave in odjave)
(1) Ob elektronski prijavi oziroma odjavi začasnega prebivališča
stanodajalec navede:
-       
matično številko, poslovni naslov in firmo ali ime stanodajalca,
-       
ime, priimek in EMŠO posameznika, ki ga prijavlja,
-       
naslov, ki ga posamezniku prijavlja oziroma odjavlja ter
-       
datum prijave oziroma odjave začasnega prebivališča posameznika.
(2) Upravna enota preveri podatke, podane ob prijavi,
ter prijavi oziroma odjavi začasno prebivališče posameznika, če so za to
izpolnjeni zakonski pogoji. O izvedbi prijave oziroma odjave elektronsko
obvesti stanodajalca.
(3) Stanodajalec, ki sklene dogovor iz prejšnjega člena, mora
za elektronsko prijavo in odjavo začasnega prebivališča uporabljati spletni
servis elektronske prijave in odjave začasnega prebivališča (v nadaljnjem
besedilu: servis). Specifikacije servisa in navodila za namestitev servisa v
stanodajalčev sistem prijav in odjav začasnih prebivališč začasno nastanjenih
posameznikov se posredujejo stanodajalcu ob sklenitvi dogovora iz prejšnjega
člena. O izvedbi prijave oziroma odjave začasnega prebivališča posameznika
servis obvesti stanodajalca.
(4) Prijava začasnega prebivališča velja z dnem prijave in
preneha z dnem odjave, ki ga navede stanodajalec. Prijava začasnega
prebivališča preneha tudi iz razlogov, določenih v zakonu, ki ureja prijavo
prebivališča.
8. člen
(način hrambe dokazil)
(1) Ob vnosu podatka ali spremembe podatka v register se
predložena dokazila, ki jih določa zakon, ki ureja prijavo prebivališča,
skenirajo v register, kjer se hranijo ob vpisanem dogodku za obdobje, ki ga za
hrambo podatkov določa zakon. Po vnosu v register se dokazila v fizični obliki
vrnejo posamezniku.
(2) Dokazila iz prejšnjega odstavka, ki so poslana po
pošti ali po elektronski poti, se hranijo še eno leto po preteku zadnjega dne v
letu vnosa v register, nato se uničijo.
(3) Lastnoročni podpisi, zajeti preko digitalne podpisne
tablice, se v registru hranijo ob vpisanem dogodku.
9. člen
(napaka in poprava napake)
(1) Napaka je napačno vpisan podatek, ki je nastal pri
vpisovanju podatkov v register in je posledica ravnanja uradne osebe ali
avtomatične obdelave podatkov.
(2) Poprava napake se izvrši po uradni dolžnosti, brez
odločbe. Iz registra mora biti razvidno, kateri podatek je bil popravljen, kdaj
in iz katerega razloga. Poprava napake iz prejšnjega odstavka se izvrši tudi če
jo predlaga stranka.
(3) Posameznika se obvesti o popravi napake, če poprava napake
vpliva na datum prijave ali odjave prebivališča ali na spremembo naslova
posameznika.

Pravilnik o izvrševanju Zakona o prijavi
prebivališča (Uradni list RS, št. 38/17) vsebuje naslednje končne določbe:
»KONČNE DOLOČBE
10. člen
(prenehanje uporabe)
Z dnem začetka uporabe tega pravilnika se preneha uporabljati
Pravilnik o izvrševanju Zakona o prijavi prebivališča (Uradni list RS,
št. 105/01, 78/02, 57/07, 67/08, 52/16 – ZPPreb-1 in 75/16).
11. člen
(začetek veljavnosti in
uporaba)
(1) Ta pravilnik začne veljati petnajsti dan po objavi v
Uradnem listu Republike Slovenije, uporabljati pa se začne 13. avgusta
2017.
(2) Ne glede na prejšnji odstavek se 6. in 7. člen tega
pravilnika začneta uporabljati z vzpostavitvijo elektronske prijave in odjave
začasnega prebivališča v skladu z drugim odstavkom 17. in 54. členom Zakona o
prijavi prebivališča (Uradni list RS, št. 52/16).«.

Pravilnik o dopolnitvi Pravilnika o
izvrševanju Zakona o prijavi prebivališča (Uradni list RS, št. 52/19) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.