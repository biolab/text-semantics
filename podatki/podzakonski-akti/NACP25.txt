1. PODLAGA IN OKVIR NACIONALNEGA STANOVANJSKEGA PROGRAMA
a) Ustavna in zakonska podlaga
Ustava Republike Slovenije v 78. členu z naslovom primerno
stanovanje določa: Država ustvarja možnosti, da si državljani lahko pridobijo
primerno stanovanje. Stanovanjski zakon pa v 75. členu med posebej naštetimi
prednostnimi pristojnostmi in nalogami na stanovanjskem področju takoj za
določanjem stanovanjske politike navaja pristojnost oziroma nalogo države, da
določa nacionalni stanovanjski program ter zagotavlja sredstva za njegovo
izvedbo. 
Nadalje stanovanjski zakon v 76. členu določa, da mora biti
nacionalni stanovanjski program v skladu s socialnim, prostorskim in razvojnim
programom republike in se izvaja na osnovi opredelitev javnega interesa na
področju poselitve slovenskega prostora z vidika smotrnosti izrabe prostora,
kvalitete bivalnega okolja ter identitete širšega prostora. nacionalni
stanovanjski program izhaja pri opredeljevanju kvalitete stanovanjske gradnje
iz upoštevanja razvojnih trendov v načinu življenja in diferenciacije potreb
oziroma standardov, v okviru humanizacije bivalnega in delovnega okolja. 
V skladu s 77. členom stanovanjskega zakona nacionalni stanovanjski
program opredeljuje elemente celovitega razvoja na stanovanjskem področju,
določa pa predvsem: 
-       
javni interes na področju načrtovanja stanovanjske gradnje, prenove in
poselitve slovenskega prostora; 
-       
obseg in dinamiko graditve stanovanj in stanovanjskih hiš; 
-       
način zagotavljanja pestrosti stanovanjske ponudbe; 
-       
kriterije za delež oziroma razmerje med profitnim in neprofitnim
stanovanjskim sektorjem, lastnimi stanovanji občanov in socialnimi korektivi; 
-       
kriterije za določanje obsega reševanja stanovanjskih vprašanj z
različnimi oblikami spodbud in pomoči po posameznih skupinah koristnikov
sredstev; 
-       
izhodišča smotrnosti in kvalitete stanovanjske gradnje oziroma pozidave,
kot osnovo za racionalizacijo graditve; 
-       
pogoje spodbujanja in pridobivanja stanovanj na demografsko ogroženih
območjih; 
-       
usmeritve stanovanjske poselitve prostora v skladu z regionalnim
razvojem in varstvom okolja; 
-       
obseg sredstev za razreševanje stanovanjskih vprašanj mladih, družin z
več otroki, mladih družin in invalidov v neprofitnem stanovanjskem sektorju in
kriterije za razporejanje teh sredstev občinam; 
-       
način spodbujanja investicij v prenovo in vzdrževanje stanovanj in
stanovanjskih hiš. 
Kot določa 78. člen, so ukrepi za realizacijo nacionalnega
stanovanjskega programa predvsem: 
-       
spodbujanje graditve najemnih in lastnih stanovanj različnih kategorij s
spodbudo vseh oblik organiziranja občanov za dosego tega cilja; 
-       
usmerjanje socialne politike na stanovanjskem področju v selektivno
zajemanje določenih skupin prebivalstva, ki si ne morejo sami razrešiti
stanovanjskega vprašanja; 
-       
sofinanciranje posebnih bivalnih potreb telesno in duševno prizadetih
občanov; 
-       
spodbujanje skladnejšega regionalnega razvoja, poselitvene in
demografske politike z dodatnim financiranjem gradnje stanovanj za potrebe
demografsko ogroženih območij; 
-       
izboljšanje materialnih možnosti upravljanja s stanovanji in
stanovanjskimi hišami. 
79. člen pa določa za financiranje nacionalnega
stanovanjskega programa oziroma spodbujanje stanovanjske gradnje, prenove in vzdrževanja
stanovanj in stanovanjskih hiš ustanovitev Stanovanjskega sklada Republike
Slovenije, ki je javno pravna oseba s pravicami, obveznostmi in odgovornostmi,
določenimi s stanovanjskim zakonom. 
Nacionalni stanovanjski program na podlagi navedenih členov
stanovanjskega zakona opredeljuje najpomembnejše smeri razvoja stanovanjske
oskrbe, ki izražajo javni interes na stanovanjskem področju, to pa je vsakemu
državljanu Republike Slovenije ob njegovem lastnem prizadevanju omogočiti
pridobitev primernega stanovanja za njegove potrebe in za življenje njegove
družine. Nacionalni stanovanjski program nadalje določa vse z zakonom določene
in druge pomembne vsebine in značilnosti stanovanjske politike za obdobje od
leta 2000 do 2009, v sklepih in priporočilih na koncu programa pa določa tudi
neposredne naloge njegovih glavnih izvajalcev. 
Na način, ki je prikazan pozneje, bo zagotovljeno spremljanje
uresničevanja nacionalnega stanovanjskega programa. To bo potrebno ne samo
glede na konkretne sklepe iz poglavja o pristojnostih Državnega stanovanjskega
sveta in poglavja o nalogah izvajalcev nacionalnega stanovanjskega programa,
ampak tudi v zvezi z ostalimi elementi stanovanjske politike, ki so vključeni v
preostalo besedilo. Po potrebi so na podlagi ugotovitev iz spremljanja, tako
kot pri vseh drugih splošnih aktih, možne poznejše spremembe in dopolnitve
nacionalnega stanovanjskega programa po enakem postopku, kot se sprejema.
b) Mednarodne obveznosti
Med mednarodnimi listinami, ki so prav tako eno izmed zelo
pomembnih izhodišč za pripravo nacionalnega stanovanjskega programa, je treba
omeniti dve, in sicer Agendo Habitat skupaj s Carigrajsko deklaracijo in
Evropsko socialno listino. 
S Carigrajsko deklaracijo so voditelji držav, vladnih in
uradnih delegacij držav – tudi Slovenije – zbrani na Konferenci Združenih
narodov o človekovih naseljih Habitat II od 3. do 14. junija 1996 v Carigradu v
Turčiji, izhajajoč iz Ustanovne listine Združenih narodov, potrdili skupni cilj
zagotavljanja primernega bivališča za vse, kot ene od človekovih pravic in
temeljnih svoboščin. Pri tem so potrdili posebne potrebe žensk, otrok in
mladine po varnih, zdravih in zanesljivih življenjskih razmerah in priznali
enakopravnost telesno in duševno prizadetih, kakor tudi spolno enakopravnost v politikah,
programih in projektih za trajnostni razvoj bivališč ter mest in drugih
naselij. 
Zavezali so se k prizadevanju za razširitev ponudbe cenovno
dostopnih stanovanj z učinkovitim, socialnim in do okolja odgovornim
omogočanjem tržno lažjega dostopa do zemlje in posojil ter k pomoči tistim, ki
niso sposobni sodelovati na trgu stanovanj. Posebej so poudarili, da bodo
spodbujali ohranjanje, obnavljanje in vzdrževanje stavb, spomenikov in odprtih
prostorov, krajin in strukture naselij, ki so zgodovinske, kulturne,
arhitekturne, naravne, verske ali duhovne vrednote. 
S Carigrajsko deklaracijo so države udeleženke sprejele
strategijo omogočanja ter načela partnerstva in sodelovanja. Obvezale so se, da
bodo pospeševale decentralizacijo z demokratičnimi lokalnimi skupnostmi in si
prizadevale za krepitev njihovih finančnih in institucionalnih zmogljivosti.
Prav tako so sporočile, da bodo okrepile sodelovanje z zasebnim sektorjem,
sindikati ter nevladnimi in drugimi organizacijami civilne družbe ob ustreznem
upoštevanju njihove samostojnosti. Strategija usposabljanja in omogočanja tudi
vključuje odgovornost vlad za izvajanje posebnih ukrepov za pripadnike
zapostavljenih in ranljivih skupin, kadar je to mogoče. 
Agenda Habitat pomeni med drugim potrditev privrženosti
podpisnic, držav članic Organizacije združenih narodov, skupnemu cilju, da
zagotovijo pravico do primernega stanovanja, kot je opredeljena v drugih
mednarodnih listinah. Države so s podpisom Agende Habitat prevzele obveznost,
da ljudem torej predvsem omogočijo (in praviloma ne zagotovijo) pridobitev
bivališč in izboljšanje stanovanja in sosesk. Prav tako so izrazile svojo
pripravljenost, da v svojih razvojnih programih zagotovijo usklajenost in
celovitost makroekonomskih in stanovanjskih strategij in politik. Zavezale so
se tudi, da bodo spodbujale primerno financiranje in smotrno graditev stanovanj
ter njihovo cenovno dostopnost. 
Agenda Habitat navaja tudi nabor ukrepov vlad za spodbujanje,
zaščito in zagotavljanje polnega in postopnega uresničevanja pravice do
ustreznega stanovanja, Med njimi je navedeno tudi sprejemanje politik, katerih
namen je zagotavljati bivališča, ki so bivalno ustrezna, cenovno dosegljiva in
dostopna tudi za tiste osebe, ki si z lastnimi sredstvi ne morejo zagotoviti
ustreznega stanovanja. V okviru omenjenih politik je potrebno med drugim
izvajati tudi ukrepe uravnavanja in spodbujanja trga zaradi širitve ponudbe
cenovno dosegljivih stanovanj, zagotavljati subvencije in pomoči pri najemninah
in drugih plačilih stanovanj za revne, podpirati občinske, zadružne in
neprofitne lastniške in najemniške stanovanjske programe, spodbujati podporne
storitve za brezdomce in druge ranljive skupine, spodbujati inovativne finančne
načine javnega in zasebnega sektorja, omogočati in spodbujati tržne pobude
zasebnega sektorja pri zagotavljanju cenovno dostopnih najemnih in lastnih
stanovanj. 
Agenda Habitat zavezuje vlade k integraciji stanovanjskih
politik z makroekonomsko, socialno, demografsko, okoljsko oziroma prostorsko
ter kulturno politiko in poudarja njihovo odgovornost za omogočanje dobrega
delovanja stanovanjskega trga. V tem okviru velja izmed v Agendi taksativno
naštetih ukrepov posebej omeniti uporabo ustreznih fiskalnih ukrepov,
spodbujanje lastne gradnje, ukrepe za zagotavljanje zemljišč, sproščanje čim
več domačih in mednarodnih sredstev za stanovanjsko financiranje, zagotavljanje
dostopa do komunalne infrastrukture in služb in ne nazadnje ukrepe za
izboljšanje načrtovanja, oblikovanja, gradnje in prenove stanovanj. 
Agenda Habitat namenja posebno pozornost ranljivim skupinam
in ljudem s posebnimi potrebami, odpravi ovir in diskriminaciji pri
zagotavljanju stanovanj, zadostitvi stanovanjskih potreb teh skupin oziroma
ljudi ter zmanjšanju njihove ranljivosti, s čimer je še posebej utemeljena že
omenjena neločljivost stanovanjske in socialne politike oziroma ukrepov. 
Spremenjena Evropska socialna listina je zamenjala Evropsko
socialno listino iz leta 1961 in je na podlagi sklepov Evropske konference o
človekovih pravicah (Rim 1990) posodobila in razširila vse človekove pravice.
Države pogodbenice so sprejele za cilj svoje politike, da si z vsemi ustreznimi
državnimi in mednarodnimi sredstvi prizadevajo za ustvarjanje razmer, v katerih
je mogoče učinkovito uresničiti 31 taksativno naštetih pravic in načel, med
katerimi je na zadnjem, vendar ne najmanj pomembnem mestu navedeno: “31. Vsak
ima pravico do nastanitve.” 
Evropska socialna listina zavezuje države pogodbenice –
članice Sveta Evrope – da bodo z namenom, da bi zagotavljale učinkovito uresničevanje
pravice do nastanitve, sprejele ukrepe, s katerimi bodo pospeševale dostopnost
do nastanitve primernega standarda, preprečevale in zmanjševale brezdomstvo z
namenom, da bi ga postopno odpravile ter vplivale na ceno nastanitve tako, da
bo dostopna tistim brez zadostnih sredstev. V njej je v okviru pravice družine
do socialnega, pravnega in ekonomskega varstva poudarjen pomen spodbujanja
ukrepov za razreševanje stanovanjske problematike družin, kar je eden od
potrebnih pogojev za celovit razvoj družine, ki je temeljna enota družbe. 
V listini je med pravicami invalidnih oseb do samostojnosti,
vključevanja v družbo in sodelovanja v življenju skupnosti navedena zaveza
pogodbenic, da bodo tej skupini prebivalstva omogočale dostop do nastanitve,
enako omogočanje pa je tudi del uresničevanja pravice starejših oseb do
socialnega varstva. Vse navedene določbe je Slovenija sprejela kot pravno
zavezujoče, kar je izjavila ob deponiranju listine o ratifikaciji Evropske
socialne listine (spremenjene).
c) Razkorak med povpraševanjem in ponudbo stanovanj
Razkorak med povpraševanjem in ponudbo stanovanj se v
Sloveniji povečuje. O tem ne pričajo samo podatki o številu novih stanovanjskih
enot, ki smo jih v letu 1981 zgradili 14.674, v letu 1998 pa po ocenah okrog 6.200,
kar je glede na število prebivalcev le malo več kot polovica tistega, kar bi
morali zagotoviti vsako leto, da bi se Slovenija lahko primerjala z nekoliko
uspešnejšimi državami. Veliko povpraševanje in premajhno ponudbo zgovorno
osvetljujejo tudi visoke cene stanovanj in profitnih stanovanjskih najemnin,
dolgi seznami prosilcev in s tem povezane dolge čakalne dobe za dodelitev
socialnih in neprofitnih stanovanj upravičencem v najem ter ne nazadnje tudi
veliko število tistih, ki jim ni mogoče ustreči z dodelitvijo ugodnih
stanovanjskih posojil Stanovanjskega sklada Republike Slovenije. Tudi
strokovnjaki za financiranje stanovanjske oskrbe, ki so na povabilo Ministrstva
za okolje in prostor in Ministrstva za finance v imenu Svetovne banke v letih
1997 in 1998 proučili stanje na tem področju v Sloveniji, so s svojimi
ugotovitvami potrdili nekatera znana dejstva: 
Več kot desetletje dolgo ima Slovenija nizke in padajoče
ravni stanovanjske graditve, čeravno gre za upad prej velikega obsega graditve
in visoko subvencionirane graditve (op.: zaradi prejšnjega načina sistemskega
financiranja in dejansko negativnih obrestnih mer za stanovanjska posojila).
Posledica tega zmanjševanja je posebna vrsta medgeneracijskega stanovanjskega
problema: mlade družine so se na stanovanjskem trgu znašle v mnogo težjem
položaju, kot generacije kupcev izpred leta 1987. To medgeneracijsko vprašanje
povečuje še demografija. Čeravno se pričakuje, da bo prebivalstvo Slovenije v
naslednjih petih letih naraščalo počasi, bo polovica prirastka na račun rodov,
starih med dvajset in trideset let, t. j. v starosti, ki je za menjavo načina
stanovanja najpomembnejša. 
Četudi so v primerjavi s stanovanji v drugih reformnih
državah Srednje in Vzhodne Evrope sorazmerno dobro opremljena, so stanovanja v
Sloveniji nekoliko manjša in je v njih več stanovalcev na sobo, razmerje med
število gospodinjstev in številom stanovanj pa je v Sloveniji najnižje med
njimi. 
Število stanovanj na tisoč prebivalcev se je v Sloveniji med
leti 1991 in 1996 sicer povečalo s 329,2 na 346,0, vendar je bilo to eno od
najmanjših povečanj od leta 1980 dalje. S tem je bilo doseženo skoraj enako
razmerje kot npr. v Litvi, Moldovi, Romuniji. Kam to skupaj z nekaterimi
drugimi povezanimi stanovanjskimi podatki sicer uvršča Slovenijo v primerjavi z
nekaterimi naključno izbranimi evropskimi državami, prikazuje naslednja
preglednica: 
NEKAJ STANOVANJSKIH KAZALCEV IZBRANIH
EVROPSKIH DRŽAV


Država 

Število vseh stanovanj 
na 1000 prebivalcev 
leta 1996 (*1995) 

Stanovanja s kopalno 
ali pršno kadjo v % 
od vseh stanovanj 

Stanovanja s centralnim 
ogrevanjem v % od vseh 
stanovanj 

Število v letu 1995 
zgrajenih stan. 
na 1000 prebivalcev 


Poljska 

299,0 

78,6 

69,2 

1,7 


Irska 

309,0* 

94,2 

58,7 

8,5 


Slovenija 

346,0 

87,1 

64,0 

2,9 


Hrvaška 

359,3 

76,5 

25,1 

1,5 


Avstrija 

391,0 

95,4 

68,9 

6,6 


Madžarska 

394,0 

79,6 

48,2 

2,4 


Bolgarija 

411,0 

55,0 

17,0 

0,8 


Nemčija 

439,0* 

. 

. 

7,4 


Francija 

484,0 

97,0 

81,8 

6,9 


Švica 

499,6 

. 

. 

6,7 


Po popisu leta 1991 je imela
Slovenija skupaj 640.195 gospodinjstev in 652.422 stanovanj. Iz teh podatkov bi
bilo mogoče sklepati, da stanovanjskega primanjkljaja ni, vendar pa je dejansko
stanje zelo drugačno. Od evidentiranih stanovanj jih je bilo namreč naseljenih
samo 625.697 stanovanj, v njih pa je prebivalo 635.331 gospodinjstev, od tega
400.066 (66,9%) v individualnih hišah, preostalih 4.864 gospodinjstev pa ni
prebivalo v stalnih oziroma individualnih (neskupinskih) stanovanjih. Takšno
stanje ima vsaj tri pomembne vzroke. Na prvem mestu kaže omeniti prostorsko
razmestitev stanovanjskega fonda, zaradi katere obstajajo nezasedena stanovanja
tam, kjer po njih ni povpraševanja, na drugi strani pa ponudba prostih
stanovanj (zlasti seveda najemnih) predvsem v mestih ne dosega povpraševanja.
Nadalje podatek o opremljenosti stanovanj iz gornje preglednice oziroma o
opremljenosti s kopalnicami (prostori) kaže, da je vsaj med 60.794 in 85.000
stanovanj neprimernih za bivanje, ker nimajo osnovne sanitarne opreme, znatno
pa je tudi število stanovanjskih enot (leta 1991 27.725), ki sploh niso
namenjene stanovanjski rabi (sekundarna stanovanja oziroma vikendi, stanovanja
v poslovni rabi, stanovanja izven sleherne rabe). 
Ne nepomembno, čeprav ne središčno, pa je tudi vprašanje
nezadostne zasedenosti nekaterih stanovanj in stanovanjskih hiš, kar je
povezano tudi s slabšo mobilnostjo prebivalstva. In končno je potrebno
upoštevati tudi nujno nadomeščanje dotrajanih stanovanjskih enot z novimi, s
čimer se povečuje kakovost, ne pa tudi velikost nacionalnega stanovanjskega
fonda. Za primer: v Nemčiji je leta 1995 znašal letni prirast števila novih
stanovanj 1,68% skupnega stanovanjskega fonda, vendar pa je bilo istega leta na
račun rušitev in sprememb namembnosti izgubljenih 0,6% stanovanjskega fonda.
Prvi delež bi za Slovenijo pomenil ekvivalent približno 11.000 novozgrajenih
stanovanj, drugi pa približno 400 porušenih ali drugače iz rabe vzetih
stanovanj na leto. 
Tudi navedeni podatki kažejo, da v Sloveniji zaradi
zmanjšanega obsega stanovanjske gradnje v minulih letih stanovanjski
primanjkljaj narašča. Zmanjševanje ugotovljenega razkoraka med ponudbo in
povpraševanjem samo po sebi zahteva ustrezno stanovanjsko politiko, poleg tega
pa je zaradi izboljšanja stanovanjske oskrbe potrebno določiti še nekaj drugih,
povezanih ciljev. 
Stanovanjska politika ni področje, kjer bi bilo mogoče
dosegati hitre rezultate in bi jo bilo torej mogoče uresničevati – zasnovati in
dokončati – znotraj posameznih vladnih oziroma parlamentarnih mandatnih
obdobij. Po svoji naravi je dolgoročna. Zato je potrebno njene učinke
spremljati in jo po potrebi prilagajati ugotovitvam iz spremljanja. 
Nacionalni stanovanjski program s svojimi cilji, sklepi,
priporočili in instrumenti za izvajanje je pomembno orodje ne samo za
oblikovanje učinkovitejše stanovanjske politike, ampak tudi za spremljanje uspešnosti
njenega uresničevanja. Slednje je zaradi jasnih in preglednih ciljev mogoče
tudi z merjenjem. Zato je hkrati tudi primerjalni okvir za ravnanja organov
države in lokalnih skupnosti, ki so v neposredni ali posredni zvezi s
stanovanjsko oskrbo, v obdobju, ki sega čez več kot eno samo mandatno obdobje.
d) Sestavljenost in povezanost stanovanjske politike
Stanovanjska politika ni samo stvar države, temveč še zlasti
lokalnih skupnosti, kjer se tudi uresničuje. To prav tako ni samo stvar vlade
in vladnih organizacij. Zaradi ustroja države in razmerij med vejami oblasti je
v enaki meri tudi stvar parlamenta. Zaradi zainteresiranosti in načela
omogočanja, ne pa zagotavljanja dostopa do stanovanj, zaradi nujnega tvornega
družabništva med javnim in zasebnim sektorjem in ne nazadnje zaradi optimalne
izrabe vseh potencialov družbe pa je stanovanjska politika z različnih vidikov
tudi stvar gospodarskih, negospodarskih in nevladnih organizacij. 
Tudi znotraj vlade stanovanjska politika ni stvar samo enega,
za stanovanjske zadeve pristojnega resorja. Stanovanjska oskrba je namreč enako
kot vzvodi, s katerimi je nanjo možno in potrebno vplivati, raznovrstna,
sestavljena in povezana z drugimi (sektorskimi) politikami. Te so v
pristojnosti različnih resorjev – stanovanjskega, finančnega, socialnega ter
gospodarskih oziroma razvojnega, posredno pa tudi nekaterih drugih – ki morajo
delovati usklajeno. 
Stanovanjska politika zaradi povezanosti in prepletenosti
tudi ni povsem avtonomna. Zato se nacionalni stanovanjski program vsebinsko
povezuje z nekaterimi drugimi programskimi oziroma strateškimi dokumenti
države, ne glede na to, ali jih sprejema vlada, ali parlament. Posebej pomembni
sta povezavi z dvema aktoma: s programom boja proti revščini in socialni
izključenosti ter s strategijo gospodarskega razvoja Slovenije za prihodnje
obdobje. 
Gotovo je, da bo v programu boja proti revščini in socialni
izključenosti del vsebine namenjen tudi vprašanjem stanovanja, še zlasti
problematiki zmožnosti pokrivanja najemnin in obratovalnih stroškov, strategija
gospodarskega razvoja Slovenije pa bo smiselno povezala vsebine vseh državnih
programskih in strateških aktov in jih na podlagi temeljnih vrednot, ciljev in
pogojev, med katerimi kaže posebej izpostaviti družbeno kohezivnost, postavila
v primeren odnos do štiriletnega načrtovanja razvojnih programov državnega
proračuna. 
Ena od glavnih nalog nacionalnega stanovanjskega programa,
poleg tega, da zagotovi trdno podlago za oblikovanje in izvajanje primerne
stanovanjske politike, je v tem, da se z njegovim uresničevanjem zagotovi
skupen pravni in organizacijski okvir za usklajeno in k skupnim ciljem
usmerjeno delovanje vseh udeležencev pri uresničevanju učinkovite in
uravnotežene stanovanjske oskrbe. 
Kakor je razvidno iz predlaganih sklepov, je zagotovitev
pravnega okvirja povezana z obsežnejšo reformo obstoječe pravne ureditve
področij, ki neposredno ali posredno urejajo stanovanjsko oskrbo oziroma
vplivajo nanjo. To pomeni, da je potrebno spremeniti oziroma dopolniti ali na
novo sprejeti in nato uresničevati več zakonov in drugih predpisov, ki bodisi
neposredno ali posredno urejajo stanovanjsko oskrbo, oziroma vplivajo nanjo. 
Vzpostavitev organizacijskega okvirja pa bo uresničena na eni
strani z učinkovitejšim sodelovanjem organov, katerih pristojnosti so v
neposredni ali posredni zvezi s stanovanjsko oskrbo in s spodbujanjem nekaterih
novih organizacijskih oblik na stanovanjskem področju. V tem pomenu je
nacionalni stanovanjski program tudi orodje za zagotovitev omenjenega
sodelovanja in podlaga za usklajevanje dejavnosti in ukrepov, ki sestavljajo
stanovanjsko politiko.
1.1. Namen in cilji nacionalnega stanovanjskega programa
Nacionalni stanovanjski program določa izhodišča, pogoje in
ukrepe stanovanjske politike v obdobju od leta 2000 do leta 2009 z namenom,
uresničevati določbo 78. člena Ustave Republike Slovenije, po kateri država
ustvarja možnosti, da si državljani lahko pridobijo primerno stanovanje.
Nacionalni program na stanovanjskem področju določa ukrepe, ki so v
pristojnosti države, ter opredeljuje vlogo, ki jo imajo pri njegovem izvajanju
lokalne skupnosti, finančne in druge ustanove, saj si v Sloveniji pretežna
večina državljanov, podobno kot v drugih državah, ne more zagotoviti primernega
stanovanja sama in brez učinkovitih normativnih in materialnih (sistemskih)
spodbud in pomoči s strani države in občin. 
Nacionalni stanovanjski program ima za namen, da bo v
Republiki Sloveniji v ustreznem časovnem okviru z lastnim prizadevanjem in
pomočjo skupnosti vsakdo uresničil svojo temeljno pravico do primernega
stanovanja. 
Glavni cilji stanovanjske politike, utemeljene na
uresničevanju nacionalnega stanovanjskega programa, ki jih bo upoštevaje
ustavna, zakonska in mednarodna načela mogoče postopoma doseči z usklajenimi
ukrepi države, lokalnih skupnosti in drugih dejavnikov, so: 
1.     
izboljšati dostopnost do vseh vrst stanovanj na različne načine, odvisne
od finančnih možnosti in potreb prebivalstva, mobilnosti in drugih okoliščin; 
2.     
olajšati in spodbujati različne načine pridobivanja in različne vrste
lastništva stanovanj; 
3.     
zagotavljati primerne pomoči pri uporabi stanovanj tistim, ki tega ne
zmorejo sami; 
4.     
izboljšati pogoje za gospodarjenje s stavbnimi zemljišči za graditev
stanovanj in stanovanjskih hiš ter za upravljanje z njimi; 
5.     
povečati obseg graditve stanovanj in stanovanjskih hiš, vključno s
prenovo obstoječih; 
6.     
spodbujati boljšo kakovost stanovanj in bivalnega okolja in zagotavljati
ustrezen stanovanjski standard, tudi glede primerne velikosti stanovanj; 
7.     
uravnotežiti ponudbo in povpraševanje po stanovanjih, tako, da bo
zagotovljeno zadostno število stanovanj, namenjenih za nakup oziroma pridobitev
v najem, tam kjer obstaja primanjkljaj oziroma povpraševanje po stanovanjih; 
8.     
z izboljšanjem celotne stanovanjske oskrbe spodbujati demografski razvoj
in omogočati ustanavljanje novih gospodinjstev; 
9.     
z ustrezno stanovanjsko oskrbo prispevati k varstvu družine, starejših
in invalidnih oseb in drugih ranljivih skupin prebivalstva; 
10.  
spodbujati stanovanjsko tržišče in njegove koristne razvojne učinke. 
Za uresničevanje nacionalnega stanovanjskega programa in za
nadrobnejšo določitev ter uresničevanje njegovega namena in ciljev so potrebni
ter v sklepih in priporočilih določeni: 
-       
neposredni ukrepi države (zakonodajni, organizacijski, finančno intervencijski);
-       
posredni ukrepi države (davčni, socialni in prostorski) ter 
-       
ukrepi lokalnih skupnosti (pridobivanje socialnih stanovanj,
zagotavljanje subvencij in sofinanciranje pridobivanja neprofitnih najemnih
stanovanj, zlasti z zagotavljanjem stavbnih zemljišč in potrebne komunalne
infrastrukture). 
Nacionalni stanovanjski program temelji na ustavnih načelih,
ki določajo pravni in socialni značaj države ter gospodarsko, socialno in
ekološko vlogo lastnine in upošteva uravnoteženost tržnih zakonitosti in
socialnih načel na stanovanjskem področju. Pri njegovem uresničevanju je zato
predvidena postopnost izvajanja usklajenih in na zakonu utemeljenih ekonomskih
ukrepov in ukrepov socialne države. 
Upoštevanje tržnih zakonitosti je nujna podlaga za zagotovitev
pogojev za povečanje naložb v stanovanjsko graditev, s postopnim povečanjem
tudi zasebnih naložb v graditev, ne samo lastnih kot doslej, temveč tudi
najemnih stanovanj. 
Enako pomembni pa so tudi ukrepi za povečanje ponudbe ugodnih
stanovanjskih posojil v okviru nacionalne stanovanjske varčevalne sheme kot
sistemske podlage za spodbujanje dolgoročnega varčevanja s premiranjem, pa tudi
bančne ponudbe ugodnih stanovanjskih posojil, z namenom povečanja obsega
ugodnega dolgoročnega stanovanjskega varčevanja. Pri tem ne gre samo za
posojila za graditev oziroma pridobivanje lastnih stanovanj, temveč tudi za
večje spodbujanje graditve najemnih stanovanj. 
Vodilo ukrepom socialne politike države na stanovanjskem
področju mora biti tudi opredelitev najbolj ranljivih družbenih skupin ter
ukrepov za zagotovitev in uporabo ustreznih stanovanj tem skupinam. 
Predvideni ukrepi za zagotavljanje spodbud in pomoči države
pri razreševanju stanovanjskih vprašanj so sestavina politike javnih izdatkov.
Ob tem je upoštevana potreba, da se na podlagi nacionalnega stanovanjskega
programa zagotovi stanovanjskemu področju nove trajne vire sredstev na način,
ki: 
a)    
ne pomeni nesorazmerno velikega povečanja neposrednih prenosov javnih
sredstev v stanovanjsko oskrbo; 
b)    
ob upoštevanju multiplikacijskih učinkov naložb v stanovanjsko oskrbo,
ob uveljavitvi tržnih zakonitosti ter ob primernem razmerju med finančnimi,
fiskalnimi in socialnimi instrumenti ne pomeni tudi nujnega absolutnega
povečanja javnih izdatkov. 
Sredstva, ki jih država namenja stanovanjskemu področju,
nikakor ne pomenijo samo porabe, saj je dokazano, da imajo pomembne
spodbujevalne učinke na številnih področjih zaposlovanja, zagotavljanja
socialne varnosti, povečujejo pa tudi proizvodnjo v nekaterih gospodarskih
panogah, zlasti v industriji gradbenih proizvodov, in porabo drugih dobrin,
povezanih s stanovanjem in gospodinjstvom. 
Potrebnega obsega in kakovosti stanovanjske oskrbe, vključno
z zadostno ponudbo najemnih stanovanj v Sloveniji, enako kot v drugih državah,
ni mogoče doseči samo s proračunskimi sredstvi države in občin. Eden od dokazov
za to ugotovitev je tudi nekdanji sistem solidarnostnega zbiranja sredstev za
stanovanjsko gradnjo. Ta je zajemal namenska sredstva za graditev stanovanj s
posebno obremenitvijo plač in dobičkov pravnih oseb. Tako zbrana sredstva so
skupaj s prihranki prebivalstva in nekaterimi drugimi nejavnimi viri
zagotavljala zgraditev tudi veliko več stanovanj vsako leto, kot jih
zagotavljamo po ukinitvi solidarnostnega sistema. 
Z izvajanjem neposrednih in posrednih ukrepov države in
lokalnih skupnosti, predvidenih v nacionalnem stanovanjskem programu je treba
nadomestiti stanovanjski primanjkljaj. 
Z zagotovitvijo tržnih zakonitosti morajo zasebne naložbe v
stanovanjsko oskrbo postati spet zanimive za velike in male investitorje.
Vendar pa tudi zagotavljanje lastnih stanovanj – tako zaradi razsežnosti
(stalno okrog 5.000 stanovanj letno) kot zaradi pomena, ki ga ima lastno
stanovanje na lestvici družbenih vrednot – v bodoče zahteva še večjo podporo.
Gre predvsem za zagotovitev večje ponudbe cenejših sredstev za stanovanjska
posojila. To je mogoče zagotoviti zlasti z ustrezno ureditvijo namenskega
stanovanjskega varčevanja. 
Po osamosvojitvi v Sloveniji nismo uspeli zmanjšati
povpraševanja po stanovanjih. Nasprotno, povpraševanje se povečuje, ponudba pa
tako rekoč stagnira na nizkih vrednostih. Večji prenosi javnih sredstev, npr.
preko periodičnih razpisov posojil Stanovanjskega sklada Republike Slovenije so
ob pomanjkljivi ponudbi stanovanj ponekod neposredno vplivali na dvig njihovih
cen. Kljub temu da dosedanji prenosi javnih sredstev v stanovanjsko oskrbo niso
bili zadostni, pa je prav zaradi tovrstnih učinkov na podlagi nacionalnega
stanovanjskega programa treba najprej in zlasti podpreti prizadevanja za
povečanje ponudbe stanovanj. To pomeni, da je ob povečevanju financiranja
stanovanjske oskrbe iz javnih sredstev treba poleg virov ustrezno določiti tudi
cilje oziroma prejemnike sredstev.
1.2. Izhodišča in utemeljitev nacionalnega stanovanjskega programa
1.2.1. Stanovanjsko področje v preteklosti
V zvezi z obdobjem pred drugo svetovno vojno je v Sloveniji
mogoče govoriti o stanovanjski oskrbi v sodobnem pomenu besede samo v mestih.
Le v njih je namreč poleg bivanja v lastnih stanovanjskih hišah in stanovanjih
obstajal znaten fond najemnih stanovanj, ki so bila pretežno profitna. V mestih
pa tudi izven njih pa je poleg tega obstajal tudi določen delež socialnih
oziroma neprofitnih stanovanj v lasti občin in pravnih oseb zasebnega prava
oziroma tudi posebne vrste “kadrovskih” najemnih stanovanj in celih
stanovanjskih “kolonij” v lasti in v bližini velikih gospodarskih družb npr. v
izrazito industrijskih ali rudarskih območjih. 
Najemna razmerja je urejal zakon o stanovanjih iz leta 1925
in so uživala visoko stopnjo zaščite. Kljub temu so bila najemna stanovanja
večinoma v zasebni lasti tako velikih kot malih investitorjev. Pravnim osebam
in velikim posestnikom, ki so gradili tudi po več večstanovanjskih hiš so
tovrstne investicije omogočale diverzifikacijo naložb oziroma opredmetene
naložbe, ki so bile zaradi izkušnje velike gospodarske krize kljub nizki
donosnosti zaradi svoje varnosti primerno cenjene. 
Za majhne investitorje, bodisi za tiste, ki so zgradili
posamezno večstanovanjsko hišo ali družinsko vilo, ki je imela poleg
lastnikovega še kako najemno stanovanje, pa so tovrstne naložbe imele predvsem
namen zagotavljanja bolj ali manj skromne, zlasti starostne socialne varnosti. 
Stanovanjska oskrba vedno odraža značilnosti gospodarskega in
političnega sistema. Tudi najpomembnejši mejniki na stanovanjskem področju v
Sloveniji v obdobju po drugi svetovni vojni so bili posledica strukturnih
sprememb v politiki in gospodarstvu.
a) Obdobje od leta 1945 do leta 1954
To obdobje se je kazalo na stanovanjskem področju s povsem
administrativnim razdeljevanjem stanovanj, vključno z zaplembami stanovanjskih
hiš in stanovanj, utesnitvami in uvajanjem sostanovalskih razmerij. To obdobje
je v najbolj izraziti obliki trajalo nekako do sprejetja jugoslovanske zvezne uredbe
o upravljanju stanovanjskih hiš v letu 1954.
b) Obdobje od leta 1956 do leta 1972
Urejanje stanovanjskega področja je bilo v pristojnosti
zvezne države. Zvezna zakonodaja je z zakonom o stanovanjskem prispevku s 1. 1.
1956 prvič uvedla stanovanjski prispevek zaposlenih, namenjen za graditev
stanovanj oziroma t. i. solidarnostni sistem, ki smo ga v modificirani obliki
poznali vključno do leta 1990. Z ustrezno uredbo leta 1956 so bili
vzpostavljeni tudi republiški skladi za gradnjo stanovanjskih hiš. V letu 1958
je bila velika večina najemnih stanovanjskih zgradb in stavbnih zemljišč
nacionalizirana.
c) Obdobje od leta 1972 do leta 1990
Po ustavnih spremembah v letu 1974 je Slovenija izpopolnila
republiško stanovanjsko zakonodajo, s čimer je pričela že v letu 1972. Sprejeti
so bili številni zakoni, ki so po segmentih urejali stanovanjsko področje. V
obravnavanem obdobju so podjetja in drugi t. i. uporabniki družbenih sredstev
kot najpomembnejši financerji stanovanjske gradnje namensko zbirali naslednja sredstva:
1.     
sredstva iz dohodka za solidarnostno (nepovratno) združevanje 
Ta sredstva so se v glavnem porabljala na
občinski ravni za gradnjo solidarnostnih stanovanj. Iz teh sredstev je bilo v
Sloveniji vsako leto zgrajenih oziroma kupljenih 1.200 do 1.700 solidarnostnih
stanovanj. Poprečna prispevna stopnja za solidarnost je v desetletnem obdobju
znašala 1,65% od bruto osebnih dohodkov (BOD), plačevala pa se je iz dohodka
organizacij. 
2.     
sredstva iz čistega dohodka za vzajemnostno (povratno) združevanje 
Ta sredstva so bila namenjena za reševanje
stanovanjskih vprašanj v podjetjih, za gradnjo in prenovo zasebnih stanovanj,
gradnjo samskih domov, za kadrovska stanovanja ipd. Poprečna prispevna stopnja
je v desetletnem obdobju znašala 0,95% od BOD. 
3.     
sredstva iz čistega dohodka, izločena po zaključnem računu 
Ta sredstva so bila namenjena za reševanje
stanovanjskih vprašanj zaposlenih, za zagotavljanje stanovanjskih kreditov
zaposlenim, za namenske vezave v bankah ipd. Ta sredstva so po obsegu
predstavljala od 2,5% do 4,5% od BOD, odvisno od gospodarskih možnosti
podjetij. 
Prebivalstvo je sodelovalo pri financiranju stanovanjske
gradnje z denarnimi sredstvi (gotovina) pri nakupu stanovanj, z lastnim delom
in sosedsko pomočjo pri gradnji individualne hiše, s plačilom lastne udeležbe
pri dodelitvi stanovanja oziroma pridobitvi stanovanjske pravice, posredno pa z
namenskim varčevanjem in z odplačevanjem stanovanjskih posojil ter z
amortizacijo družbenih stanovanj, obračunano v stanarinah. 
Banke so pri financiranju stanovanjske gradnje sodelovale
tako, da so dodeljevale posojila na različnih osnovah, npr. na podlagi namensko
vloženih oziroma vezanih depozitov v domači ali tuji valuti, na podlagi prodaje
tujih valut ali na podlagi pologa dela vrednosti posojila. 
Zgoraj opisani sistem združevanja sredstev za stanovanjsko
gradnjo je v preteklih letih omogočal, da je bil njen obseg razmeroma visok,
saj je skupno število na novo zgrajenih stanovanj med leti 1980 do 1987 bilo
vselej višje od 10.000 stanovanj letno, v letu 1981 celo 14.674. V letu 1991 pa
se je obseg gradnje zmanjšal na vsega 5.918 stanovanj t. j. manj kot polovico
stanovanj v primerjavi z obdobjem 1980–1985, leta 1993 je bilo to število
nekoliko višje, in sicer 7.846 enot, leta 1994 je spet padel na 5.522 enot, v
letu 1998 pa dosegel 6.200 enot. Vendar pa pri tem izstopa dejstvo, da se je ob
razmeroma stalnem številu novozgrajenih stanovanj, katerih investitorji so
fizične osebe, drastično zmanjšalo število tistih, katerih investitorji so
pravne osebe. Število slednjih je vsako leto upadalo dosti hitreje, kot skupno
število novozgrajenih stanovanj in se je od leta 1980 zmanjšalo iz 6.999 na
vsega 790 enot v letu 1998. 
Sicer je obseg stanovanjske gradnje pričel opazneje upadati
že po letu 1987. Zato je bilo več vzrokov: 
-       
naraščajoča inflacija je povzročila hitro razvrednotenje zbranih
sredstev, ker obresti niso zagotavljale ohranjanja njihove realne vrednosti; 
-       
banke so pričele odobravati kredite s klavzulo o mesečni revalorizaciji.
Uvedba revalorizacije je zlasti zavrla nakup lastnih stanovanj v t. i. družbeni
gradnji, saj osebni dohodki ljudem v glavnem niso več omogočali najemanja
večjih posojil; 
-       
upadla je gospodarska moč podjetij – medtem ko so podjetja skladno z
dogovori v obdobju 1981–1985 povprečno združevala sredstva za vzajemnost v
višini 1,10% od bruto osebnih dohodkov, se je ta delež od leta 1987 dalje
zmanjševal in je tako v letu 1990 znašal le še 0,29%. Posledično se je bistveno
zmanjšal tudi obseg kreditnih sredstev stanovanjskih skupnosti.
d) Obdobje od leta 1991 dalje
Celovite spremembe na stanovanjskem področju so najavili že
ustavni amandmaji iz leta 1989, ki so ukinili dotedanjo organiziranost
stanovanjskega področja in ga začasno vključili v delokrog izvršnih svetov
občin in posebnih družbenopolitičnih skupnosti. 
Leta 1991 je bila uveljavljena nova finančna zakonodaja, s
katero so bili ukinjeni skoraj vsi prispevki, med njimi tudi stanovanjski
prispevki iz dohodka in združevanje sredstev iz čistega dohodka. Ker istočasno
ni bilo zagotovljenih nadomestnih sistemskih virov za financiranje stanovanjske
gradnje, je prišlo do njenega drastičnega zmanjšanja. 
Leta 1991 je bil sprejet tudi stanovanjski zakon (Uradni list
RS, št.18/91), ki je na stanovanjskem področju uvedel oziroma omogočil številne
novosti.
1.2.2. Stanovanjski zakon in njegove posledice
Stanovanjski zakon je določil pravno podlago za ukinitev
družbene lastnine na stanovanjskem področju, v zvezi s pridobivanjem stanovanj
pa je uvedel nekaj novih institucij. Predpisal je ustanovitev Stanovanjskega
sklada Republike Slovenije, omogočil ustanovitve občinskih stanovanjskih
skladov in neprofitnih stanovanjskih organizacij. Te se ustanovijo za
pridobivanje in oddajanje najemnih neprofitnih stanovanj ter za upravljanje z
njimi. Zakon je stanovanja tudi na novo kategoriziral. Poleg kategorije
lastnega stanovanja, ki ga lastnik stalno uporablja za svoje stanovanjske
potrebe, je najemna stanovanja razvrstil v neprofitna, socialna, službena in
profitna z različnimi značilnostmi glede višine najemnine, dobe trajanja najema
in načina financiranja. 
Stanovanjski zakon je z določbami o nacionalnem stanovanjskem
programu, Stanovanjskem skladu Republike Slovenije ter o pomoči pri dodelitvi
stanovanj najavil nov sistem reševanja stanovanjskih vprašanj, prilagojen
pogojem tržnega gospodarstva. Zakon pa je prinesel tudi podlago za uvedbo
sočasnih socialnih ukrepov, ki naj imajo socialno izenačevalno vlogo. Pri tem
zakon izhaja iz načela, da je skrb za razrešitev njegovega vprašanja predvsem
skrb vsakega posameznika, država pa skozi sistem socialnih korektivov skrbi za
skupine državljanov, ki brez njene pomoči ne bi mogli razrešiti svojega
stanovanjskega vprašanja (upravičenci za pridobitev socialnega stanovanja v
najem). 
Na ta način je stanovanjski zakon glede preskrbe s stanovanji
na povsem sodoben in ustrezen način povzel “načelo omogočanja” pridobitve
stanovanja (enabling approach) za razliko od zagotavljanja stanovanj (providing
approach). To je v skladu z znano listino z naslovom Svetovna strategija za bivališča
do leta 2000. S to listino mednarodna skupnost splošno priznava pravico do
ustreznega bivališča, zato je obveznost vsake vlade, da na ustrezen način
pripomore k reševanju stanovanjskih potreb svojih prebivalcev. Sodobni pristop
omogočanja, ki ga priporočajo, naj nadomesti zastarelo doktrino zagotavljanja.
Obenem pa tak pristop pomeni debirokratizacijo stanovanjskega področja in
zamenjavo administrativnega dodeljevanja stanovanj s postopki za organiziranje
stanovanjskega tržišča ter s podporo zasebnim pobudam. 
Za izvajanje nacionalnega stanovanjskega programa oziroma
spodbujanja stanovanjske gradnje, prenove in vzdrževanja stanovanj in
stanovanjskih hiš je bil na podlagi stanovanjskega zakona ustanovljen
Stanovanjski sklad Republike Slovenije. Osnovni vir financiranja Stanovanjskega
sklada Republike Slovenije je bil 20% delež od kupnin pri privatizaciji
stanovanj, ki pa je z njenim iztekom presahnil. Obseg intervencij
Stanovanjskega sklada Republike Slovenije je kljub njegovi pomembni vlogi daleč
pod potrebami, poleg tega pa kapitalska osnova Stanovanjskega sklada Republike
Slovenije ne omogoča stabilnega in trajnega poseganja na stanovanjskem
področju. 
V letu 1995 se je pričelo zagotavljati sredstva za delovanje
Stanovanjskega sklada Republike Slovenije tudi iz državnega proračuna, kar
sicer izrecno določa tudi stanovanjski zakon v 80. členu, in sicer toliko časa,
dokler sklad ne bo postal kapitalsko trdna in neodvisna ustanova. 
V dosedanjem izvajanju stanovanjskega zakona se je
Stanovanjski sklad Republike Slovenije uveljavil kot najpomembnejši dajalec
stanovanjskih posojil z ugodno obrestno mero. Njegova vloga se bo še naprej
krepila, področje delovanja pa se bo razširilo v še večjo podporo neprofitnemu
najemnemu delu stanovanjske oskrbe. 
Stanovanjski sklad je doslej odobril preko 48,8 milijard
tolarjev dolgoročnih stanovanjskih posojil z ugodno obrestno mero. Fizične
osebe so po dvajsetih razpisih zaprosile za 98,5 milijarde tolarjev, glede na
razpoložljiva sredstva in razpisne pogoje pa je Stanovanjski sklad Republike
Slovenije odobril 23.820 prosilcem posojila v višini 40,9 milijarde tolarjev. 
Stanovanjski zakon določa, da lahko stanovanjske sklade
ustanovijo tudi občine, pomembno mesto pa je namenil tudi neprofitnim
stanovanjskim organizacijam, predvsem pri pridobivanju in oddajanju neprofitnih
stanovanj. 
Na podlagi pravilnika o posebnih pogojih delovanja
neprofitnih stanovanjskih organizacij (Uradni list RS, št. 64/93) je
Ministrstvo za okolje in prostor doslej registriralo 59 neprofitnih stanovanjskih
organizacij. Tem organizacijam je Stanovanjski sklad Republike Slovenije prek
šestih natečajev zagotovil tudi posojila z ugodno obrestno mero, v skupni
višini 7,9 milijarde tolarjev, s pomočjo katerih se kreditira gradnja 2.272
stanovanj, od teh je 1.739 že vseljenih. 
Stanovanjski sklad Republike Slovenije dodeljuje ugodna
posojila tudi najemnikom v denacionaliziranih stanovanjih, in sicer na podlagi
v letu 1994 spremenjenega stanovanjskega zakona brez javnih razpisov. Doslej je
bilo posojilo odobreno 341 upravičencem, koriščeno pa je 1,3 milijarde tolarjev
posojil. 
Stanovanjski zakon je omogočil tudi privatizacijo stanovanj,
ki pa ima poleg pričakovanih učinkov tudi naslednje posledice: 
-       
s prodajo več kot polovice prejšnjega družbenega stanovanjskega fonda je
Slovenija sedaj čisto pri evropskem vrhu glede deleža lastnih stanovanj. To ima
tudi nekaj negativnih posledic. Velik delež večlastniških stanovanjskih zgradb
namreč otežuje upravljanje in vzdrževanje, med novimi lastniki stanovanj pa je
tudi precejšnje število takih, ki jim dohodki ne zadoščajo za poravnavanje
osnovnih lastniških obveznosti; 
-       
precejšen obseg privatizacije, zlasti občinskih stanovanj, je za dlje
časa omejil možnosti razreševanja stanovanjskih vprašanj posameznikov oziroma
družin, ki so pričakovalci socialnega stanovanja v najem. Delež privatiziranih
družbenih stanovanj v Sloveniji ni enakomeren in je odvisen od gospodarskih,
socialnih in drugih razmer v posameznem okolju. To vprašanje zahteva ukrepanje
za spremembo razmerja med lastnimi in najemnimi stanovanji v korist slednjih in
uvedbo instrumentov, s katerimi bo mogoče zagotoviti kakovostno gospodarjenje s
stanovanjskimi hišami in vzdrževanje stanovanjskega sklada ne glede na vrsto
lastnine; 
-       
občine so bile pred privatizacijo stanovanj lastnice približno ene
tretjine družbenega stanovanjskega fonda, to je okoli 76.000 stanovanj, po
opravljeni privatizaciji pa jim je ostalo v lasti okrog 21.000 stanovanj. Po
stanovanjskem zakonu pa so občine postale lastnice in morajo zagotavljati tudi
sredstva za pridobivanje in vzdrževanje socialnih stanovanj. Občine so
sredstva, zbrana s privatizacijo stanovanj, v višini 11,7 milijarde tolarjev
večinoma porabile namensko, vendar samo v manjšem deležu za reševanje socialne
problematike na stanovanjskem področju. Na podlagi sprejete politike delitve
prihodkov med občine in republiko bi morale občine v svojih proračunih vsako
leto zagotavljati sredstva za pridobivanje socialnih stanovanj in za
subvencioniranje najemnin vsaj v višini 1,40% BOD zaposlenih delavcev, kar bi
za leto 1998 pomenilo 15,7 milijard tolarjev. Žal pa so le redke od slovenskih
občin na področju zagotavljanja socialnih in neprofitnih stanovanj dosegle kake
vidnejše uspehe, tako da je v lasti občin okrog 23.600 stanovanj. Posebno oviro
za vse, zlasti za tiste, ki kljub vsem omejitvam poskušajo resno uresničevati
svojo zakonsko določeno vlogo na področju stanovanjske oskrbe, predstavljajo
restriktivne določbe predpisov o financiranju občin, ki neselektivno omejujejo
njihovo zadolževanje. Brez sprememb in dopolnitev teh predpisov občine tudi v
bodoče ne bodo mogle uresničevati svojih predpisanih in drugih nalog na
področju stanovanjske oskrbe; 
-       
v Sloveniji je bilo po drugi svetovni vojni nacionaliziranih in
zaplenjenih približno 13.000 stanovanj. Približno 9.000 jih je predmet vračanja
v denacionalizacijskih postopkih. Približno 6.000 jih je bilo že vrnjenih. Iz
zbranih podatkov oziroma ocen občin je razvidno, da je denacionaliziranih
stanovanj, zasedenih s prejšnjimi imetniki stanovanjske pravice, približno
5.000. Kljub zakonski zaščiti najemnikov v denacionaliziranih stanovanjih pa se
pojavljajo konfliktna stanja med njimi in nekaterimi najemodajalci. Ta so
povezana na eni strani tudi s pričakovanjem najemnikov, da jim bo država omogočila
nakup stanovanj po pogojih iz privatizacije na podlagi stanovanjskega zakona,
hkrati pa tudi s sicer upravičenimi zahtevami po primerni vzdrževanosti
stanovanj, v katerih prebivajo, na drugi strani pa s pričakovanjem lastnikov
denacionaliziranih stanovanj, da bo država omogočila izselitev sedanjih
najemnikov in profitno rabo stanovanj oziroma da jim bo omogočila prejemanje
profitne najemnine. 
Kljub zelo majhnemu deležu denacionaliziranih stanovanj, v
katerih prebivajo nekdanji imetniki stanovanjske pravice (do 1% od vseh), in
kljub dejstvu, da je nesporna prioriteta vsake stanovanjske politike pomoč pri
zagotavljanju stanovanja tistim, ki ga sploh nimajo, je treba na podlagi
nacionalnega stanovanjskega programa tudi za rešitev teh vprašanj predvideti nove
instrumente, ki bodo razširili možnosti, ki jih vsebuje že stanovanjski zakon.
1.2.3. Glavni problemi stanovanjskega področja
a) Financiranje
Stanovanjski zakon sam po sebi seveda ni mogel razrešiti
nakopičenih problemov na stanovanjskem področju, ki so v prvi vrsti tesno
povezani s finančnimi in fiskalnimi instrumenti. Edini finančni vir
stanovanjskega področja so bila od leta 1991 pa do druge polovice leta 1995
zgolj sredstva, pridobljena s privatizacijo stanovanj. Sredstva, ki se zbirajo
na ravni občin, ne zadoščajo niti za zadovoljitev najnujnejših potreb po
socialnih stanovanjih. V celotnem obdobju 1991 do 1998 je bilo dodeljenih le
okrog 1600 socialnih stanovanj, v obdobju 1981 do 1989 pa povprečno 1.700
solidarnostnih stanovanj letno. Tudi sredstva, ki se zbirajo na ravni
Stanovanjskega sklada Republike Slovenije ne zadoščajo za formiranje takšne
kapitalske osnove, ki bi omogočala trajno in stabilno intervencijo na tem
področju. 
Z ukinitvijo zbiranja solidarnostnih stanovanjskih prispevkov
se istočasno niso zmanjšale davčne in prispevne obremenitve bruto plač. To
pomeni, da se sredstva, ki so se nekoč namensko zbirala za stanovanjsko
graditev sedaj zlivajo v integralni proračun in se razporejajo na druga
področja javne porabe. Odsotnost proračunskih sredstev za kreditiranje
stanovanjske gradnje tako na državni kot na občinski ravni pomeni glede na
potrebe neprofitnega stanovanjskega sektorja, znotraj katerega išče in bo iskal
rešitev svojega stanovanjskega vprašanja zelo velik del državljanov, posebej
pereče vprašanje, ki zahteva takojšnje reševanje. To je še posebej potrebno
zato, ker je odprava sistemskih virov financiranja, kakršni so bili znani v
preteklosti in ki so pomenili bistven vir za omogočanje stanovanjskih posojil,
večini državljanov onemogočila nakup ali graditev lastnega stanovanja. Enaki
vzroki, povezani tudi z nekaterimi drugimi sistemskimi spremembami so praktično
zavrli tudi prenovo stanovanj. 
Do leta 1995 v Sloveniji za kreditiranje stanovanjske gradnje
ni bilo proračunskih sredstev. V letu 1995 pa so se iz proračuna Republike
Slovenije Stanovanjskemu skladu Republike Slovenije namenila sredstva v višini
2,28 milijarde tolarjev, v pretežni meri namenjena za kreditiranje najemnih
neprofitnih stanovanj v okviru neprofitnih stanovanjskih organizacij ter
kreditiranje državljanov za nakup lastnih stanovanj, kar je pomenilo prvo
pomembno neposredno državno intervencijo na stanovanjskem področju od sprejetja
stanovanjskega zakona dalje. Dokapitalizacija Stanovanjskega sklada Republike
Slovenije se je nadaljevala tudi v letu 1996, vendar so bila proračunska
sredstva znižana na 1,5 milijarde tolarjev, v letu 1997 na 1 milijardo
tolarjev, v letu 1998 in 1999 pa po 1,5 milijarde tolarjev. Proračun za leto
2000 namenja Stanovanjskemu skladu Republike Slovenije sredstva v višini
1.597,400.000 tolarjev, pridobljena od prodaje državnega premoženja. 
V letu 1996 so bila v okviru občinskih proračunov prvič po
letu 1990 določena sredstva zagotovljene (danes: primerne) porabe za
stanovanjsko področje v višini 1,7 milijarde tolarjev, kar je predstavljalo
2,1% sredstev celotne zagotovljene porabe v občinah. Za leto 1997 znašajo ta
sredstva 2,1 milijarde tolarjev, kar predstavlja 2,4%, za leto 1998 pa 2,2
milijarde tolarjev, kar predstavlja 2,3% celotne zagotovljene porabe občin.
Ocenjuje se, da je bilo oziroma bo moč z omenjenimi sredstvi vsako leto dodatno
zagotoviti okrog 250 do 300 socialnih stanovanj ter subvencionirati plačilo
najemnine okrog 2.000 najemnikom neprofitnih oziroma socialnih stanovanj. 
K utečenemu financiranju stanovanjskega področja lahko precej
pripomore tudi najemninska politika, ki upošteva stroškovna načela, s tem pa
spodbuja investiranje v najemna stanovanja. V Sloveniji nikoli v preteklosti
najemnine za socialna in neprofitna stanovanja niso pokrivale vseh stroškov
uporabe, vzdrževanja in reprodukcije stanovanj. V prejšnjem političnem sistemu
so na račun slabega vzdrževanja obstoječih stanovanj in omejenih možnosti za
pridobivanje novih stanovanj nizke najemnine služile kot vrsta nesistemskega
socialnega korektiva, ki pa ni bil selektiven in zato ni bil namenjen samo
slabše situiranim gospodinjstvom. 
Kljub temu, da je bila metodologija za oblikovanje najemnin v
neprofitnih stanovanjih sprejeta že leta 1992, je nadaljnje neuveljavljanje
stroškovne neprofitne najemnine še naprej močno zaviralo normalizacijo
najemnega sektorja. Na tem področju je še naprej obveljala stara kvazi socialna
politika, ki je ščitila sloj, ki do zaščite vsaj pretežno ni upravičen in
posredno depriviligira tudi vse tiste, ki so si stanovanjsko vprašanje
razrešili sami. 
Pomembne vsebinske spremembe na tem področju pa je zagotovil
pravilnik o metodologiji za oblikovanje najemnin v neprofitnih stanovanjih
(Uradni list RS, št. 47/95), sprejet v avgustu 1995, ki pa je prenehal veljati
decembra 1999. Tudi na njegovi podlagi zaračunane neprofitne najemnine pa še
vedno niso v funkciji spodbujanja kapitalskih vlaganj v stanovanja. Zato in pa
zaradi izrazite podkapitaliziranosti tega področja v preteklosti poleg splošnega
stanovanjskega primanjkljaja še vedno ostajajo zato nenormalno visoke tudi
potrebe po vlaganjih v vzdrževanje stanovanj. 
Poseben problem predstavljajo tudi draga in težko dostopna
posojila za gradnjo stanovanj. Z izjemo neprofitnih stanovanjskih organizacij,
ki lahko dobijo ugodna posojila v omejeni višini od Stanovanjskega sklada
Republike Slovenije, investitor, ki bi želel graditi najemna stanovanja v
Sloveniji ne more dobiti posojil pod ugodnejšimi pogoji, kot za katerikoli drug
namen. 
Vsebinski premik z namenom povečanja obsega ugodnega
dolgoročnega stanovanjskega kreditiranja predstavlja nacionalna stanovanjska
varčevalna shema, ki jo je Vlada Republike Slovenije sprejela marca 1999.
Nacionalna stanovanjska varčevalna shema spodbuja dolgoročno varčevanje, saj
njegovo privlačnost zagotavlja v obliki pripisa določenega zneska premije po
izteku vsakega leta varčevanja. Na drugi strani zagotavlja varčevalcem ugodna
dolgoročna stanovanjska posojila, saj zavezuje banke na dvakratno večji obseg
danih posojil varčevalcem v primerjavi s privarčevanimi zneski po vnaprej znani
posojilni obrestni meri. 
Država bo nacionalno stanovanjsko varčevalno shemo izvajala
preko Stanovanjskega sklada Republike Slovenije in bank, ki bodo izbrane na
javnem razpisu. Pričakuje se, da bo izvajanje nacionalne stanovanjske
varčevalne sheme spodbudilo dolgoročno varčevanje v državi in sčasoma verjetno
zagotovilo zadosten obseg sredstev za ugodna dolgoročna stanovanjska posojila.
V okviru nacionalne stanovanjske varčevalne sheme varčuje 25.607 varčevalcev,
ki mesečno vplačajo 593,700.000 tolarjev oziroma letno preko 7 milijard
tolarjev. V petih letih bo tako privarčevano preko 35 milijard tolarjev. Tako
bo leta 2004 skupaj z izkoriščenimi pravicami do posojil na stanovanjskem trgu
več kot 100 milijard tolarjev dodatnega povpraševanja, kar zahteva aktivnosti
za povečanje ponudbe stanovanj. 
Ob tem, da v Sloveniji do leta 1995 ni bilo neposredne
državne proračunske intervencije na stanovanjskem področju, tudi ni omembe
vrednih posrednih oblik intervencije. V vseh državah razvitega tržnega
gospodarstva pa so nasprotno državne intervencije na stanovanjskem področju
pravilo in ne izjema. Takšne razmere v Sloveniji močno omejujejo finančno in
socialno dostopnost stanovanj. Stanovanja so težko dostopna celo premožnejšim
slojem. Obenem pa narašča kumulativno pomanjkanje stanovanj. Točnih podatkov o
stanovanjskem primanjkljaju sicer ni, vendar ga je mogoče na podlagi obstoječih
podatkov in projekcij dovolj natančno oceniti. 
Za slovensko stanovanjsko oskrbo je tudi značilno, da do
sedaj pridobivanje denarnih sredstev za graditev in drugačno pridobivanje
stanovanj v omembe vrednem obsegu še ni temeljilo na izdaji ustreznih
vrednostnih papirjev, in še sploh ne na morebitni izdaji in poslovanju s hipotekarnimi
obveznicami, za kar v slovenski zakonodaji kljub nekaterim v preteklosti
izčrpneje obdelanim pobudam še ni pravne podlage. 
Celo hipoteke same po sebi so v Sloveniji redkejši način
zavarovanja stanovanjskih posojil. To je treba v prvi vrsti pripisati neažurnim
nepremičninskim evidencam oziroma zemljiški knjigi in ponekod dolgotrajnim
postopkom vpisovanja v zemljiško knjigo, zlasti pa pomanjkljivemu izvršilnemu
postopku in zastojem na sodiščih. Spričo slednjega se namreč upnik šele po zelo
dolgem času lahko v najboljšem primeru spremeni v najemodajalca nesolventnemu
hipotekarnemu upniku, ne pa v neomejenega lastnika nepremičnine brez bremen. 
Take okoliščine zmanjšujejo instrumentalno vrednost hipoteke
in onemogočajo izdajanje hipotekarnih obveznic, četudi je jamstveni potencial
zanje, ki ga predstavlja okrog 79.000 najemnih in okrog 580.000 lastnih
stanovanj, ki so sedaj iz omenjenih razlogov praktično povsem neobremenjena. 
Izjema pri vrednostnih papirjih na področju stanovanjske
oskrbe sta dve emisiji obveznic Stanovanjskega sklada Republike Slovenije. Prva
emisija obveznic, nominiranih v DEM v skupni protivrednosti 8 milijonov DEM je
bila razpisana 1. novembra 1995. Obveznice so bile namenske, namenjene nakupu
stanovanj pri pogodbeno vezanih gradbenih podjetjih, njihovi kupci pa so bile
izključno fizične osebe. Prodanih je bilo za 7,2 milijona DEM obveznic, zanje
pa je jamčil Stanovanjski sklad Republike Slovenije z vsem svojim premoženjem. 
Drugi razpis obveznic je Stanovanjski sklad Republike Slovenije
izvedel 15. maja 1998, in sicer v vrednosti 2 milijard tolarjev. Gre za
nematerializirane imenske obveznice, ki so jih tako rekoč takoj po objavi
razpisa kupile pravne osebe, komitenti ene od slovenskih poslovnih bank. Tako
zbrana sredstva so namenjena dokapitalizaciji Stanovanjskega sklada Republike
Slovenije za izvajanje njegovih z zakonom opredeljenih dejavnosti. Ker se je
izdaja lastnih vrednostnih papirjev v letu 1998 pokazala kot uspešen ukrep v
smeri zmanjševanja razkoraka med povpraševanjem in ponudbo ugodnih dolgoročnih
stanovanjskih posojil, Stanovanjski sklad Republike Slovenije načrtuje v letu
2000 izdajo novih obveznic, predvidoma v višini 2 mlrd tolarjev.
b) Zemljiška politika
Zagotavljanje zemljišč za stanovanjsko gradnjo od julija 1997
temelji na novem zakonu o stavbnih zemljiščih (Uradni list RS, št. 44/97). Nova
zakonodaja omogoča občinam bistveno boljše možnosti tudi za izpolnjevanje
nalog, ki jih imajo v zvezi z zagotavljanjem socialnih oziroma neprofitnih
stanovanj. Občina ali država imata namreč predkupno pravico na nezazidanem
stavbnem zemljišču, na katerem je s prostorskim izvedbenim načrtom predvidena
gradnja socialnih in neprofitnih stanovanj. Zaradi gradnje omenjenih stanovanj
je dovoljena razlastitev v korist občine ali države; za gradnjo socialnih in
neprofitnih stanovanj se ne plača komunalni prispevek; občina lahko proda ali
odda zemljišče brez javnega razpisa za gradnjo socialnih in neprofitnih ter
zadružnih stanovanj in stanovanjskih hiš. 
Prav tako z novo zakonsko določbo, po kateri občina, ki
gospodari s stavbnimi zemljišči v javno korist, zagotavlja njihovo opremljanje,
zakon neposredno navaja občine k temu, da hitrejše opremljanje stavbnih
zemljišč, namesto da bi ga izvajale kot edine investitorice same, zagotavljajo s
sklepanjem pravnih poslov z zainteresiranimi investitorji iz zasebnega
sektorja. Gre npr. za posle, po katerih zainteresirani investitor v sporazumu
in po pooblastilu (v imenu) občine zgradi komunalno infrastrukturo s sredstvi,
ki jih sam založi in se mu pozneje vse do njegovega lastnega komunalnega
prispevka vrnejo postopoma iz vplačanih komunalnih prispevkov poznejših
investitorjev na istem območju. 
Občina in država sta z omenjenim zakonom pridobili na
razpolago pomembne vzvode oziroma načine za pridobivanje zemljišč za
stanovanjsko gradnjo, ki lahko pomembno vplivajo na izvajanje obveznosti občin
pri zagotavljanju socialnih stanovanj kakor tudi na gradnjo najemnih
neprofitnih in zadružnih stanovanj, saj je bilo pomanjkanje ustreznih zemljišč
za stanovanjsko gradnjo do sedaj eden od poglavitnih dejavnikov (poleg
nezadostnih sredstev) za upadanje stanovanjske gradnje. 
Vendar pa omenjeni vzvodi še ne zadoščajo za aktivnejšo vlogo
občin pri pridobivanju, opremljanju in oddajanju stavbnih zemljišč za potrebe graditve
stanovanj in stanovanjskih hiš. Zato bodo morali novi predpisi o urejanju
prostora instrumente, ki jih je uvedel zakon o stavbnih zemljiščih, razširiti z
novimi, tudi manj prisilnimi in zato sprejemljivejšimi tudi za lastnike
zemljišč, primernih za stanovanjsko gradnjo. 
Kljub temu, da se je obseg graditve stanovanj v času, ki
sovpada z učinkovanjem novega zakona o stavbnih zemljiščih, glede na neposredno
predhodno obdobje nekoliko povečal, pa nova orodja, ki jih je ta zakon uvedel,
sama po sebi še niso dovolj učinkovita. Zato bo novi zakon o urejanju prostora
njihov nabor razširil še na manj rigorozne ukrepe, kot so razlastitev in
predkupna pravica in omogočil nove oblike sodelovanja javnega in zasebnega
sektorja pri urejanju prostora in uresničevanju razvojnih pobud, kar je še
posebej pomembno za organizirano stanovanjsko graditev. 
Nekateri ukrepi, ki jih je Vlada Republike Slovenije pričela
izvajati v obdobju med prvo in drugo obravnavo predloga nacionalnega
stanovanjskega programa v Državnem zboru Republike Slovenije, bodo do leta 2004
zelo povečali obseg sredstev za graditev ali nakup lastnih stanovanj. Zato je
nujno, da bo takrat v gradnji ali ponujenih na trgu dovolj stanovanj oziroma da
bo na razpolago dovolj komunalno opremljenih stavbnih zemljišč. Če te količine
ne bodo presegale povpraševanja, bodo takrat tržne cene zmanjšale realno kupno
moč na stanovanjskem trgu. 
Zato med cilje nacionalnega stanovanjskega programa ne sodi
samo uvajanje orodij na področju zemljiške politike, temveč tudi omogočanje
dostopa občinam do namenskih in ugodnih finančnih sredstev za stanovanjsko
graditev – vključno s sredstvi za pridobivanje in komunalno opremljanje
stavbnih zemljišč oziroma za uresničevanje ukrepov lokalne skupnosti za
uravnoteženje trga stavbnih zemljišč. 
Dostopnost komunalno opremljenih stavbnih zemljišč je namreč
nujni pogoj vsake graditve objektov in s tem tudi predpogoj za uresničevanje
nacionalnega stanovanjskega programa.
c) Stanovanjska arhitektura in urbanizem ter kakovost bivalnih
pogojev
Ekstenziven razvoj “družbeno usmerjene” stanovanjske gradnje
v preteklih desetletjih je na eni strani povzročil nastanek velikih blokovnih
naselij (sosesk) na obrobju večjih mest, na drugi strani pa nekontrolirano
disperzno individualno pozidavo v samograditeljski in celo črnograditeljski
praksi, ki se pretežno pojavlja v predmestnih naseljih in tudi ruralnih
območjih. 
V prvem primeru gre kljub izjemam velikokrat za urbanistično,
socialno in arhitekturno vprašljive aglomeracije, neprilagojene človeškemu
merilu, s pretežno neustreznimi (premajhnimi) stanovanji v prevelikih in
previsokih objektih. Kmalu po tem, ko so se prvič pojavile, še posebej pa po
uveljavitvi t. i. gradnje za trg, je postala graditev tovrstnih sosesk od
načrtovanja do finalizacije podrejena “racionalizaciji” in “industrializaciji”
gradnje po meri tistih gradbenih izvajalcev, ki so bili istočasno tudi njeni
investitorji in projektanti. To je praviloma pomenilo prilagajanje in
podrejanje ne samo arhitekture, temveč v nekaterih primerih celo urbanizma
njihovim gradbenim tehnologijam. 
Resnici na ljubo pa je treba upoštevati tudi to, da visoke
gostote, zlasti nesorazmerno visoke višine stanovanjskih blokov v številnih
slovenskih soseskah, niso samo posledica špekulacij graditeljev, ampak so
nastale tudi zaradi maksimalnega možnega izkoriščanja že v prejšnjih
desetletjih omejenih zalog komunalno opremljenih stavbnih zemljišč, kar je v
pogojih rednega dotoka sredstev za kolektivno stanovanjsko graditev
predstavljalo vsaj tako veliko oviro, kot danes. 
Taki načini kompleksne gradnje so seveda izključevali tudi
sleherno možnost vpliva bodočih kupcev oziroma najemnikov stanovanj na
značilnosti gradnje, zadovoljivo pa so reševali količinsko plat stanovanjskega
vprašanja. Netransparentni odnosi in finančne konstrukcije pri tem tudi niso
dovolj spodbujali prizadevanj za kakovost in trajnost zgradb. 
Praviloma, če že ne kar dosledno in povsod, pa so v tako
zgrajenih soseskah ostala popolnoma neurejena tudi medsebojna razmerja med
lastniki in uporabniki stanovanj, skupnih delov zgradb in funkcionalnih
zemljišč. To je deloma saniral stanovanjski zakon. Novi zakon o lastninjenju
nepremičnin v družbeni lastnini v tej zvezi zahteva pravno ureditev razmerij
pred vknjižbo v zemljiško knjigo. 
Posledica opisanih razmer iz preteklosti je tudi veliko
stanovanj neustrezne gradbeno-fizikalne zasnove. Kakovost izvedenih del, zlasti
zaključnih, ter izpostavljenih gradbenih proizvodov je pogosto vprašljiva in
povzroča nesorazmerno visoke stroške vzdrževanja. Uspešnost vzdrževanja
obstoječih stanovanj pa je predvsem odvisna od tega, kako uspešno so v
večstanovanjskih hišah uredili upravljanje in seveda od tega, ali so vsi etažni
lastniki stroške uporabe in vzdrževanja stanovanj zmožni plačevati. 
Opisane tehnologije in gradiva pa imajo za posledico tudi
togost in neprilagodljivost stanovanj potrebam stanovalcev oziroma izključujejo
ali otežujejo možnosti za njihova prilagajanja dejanskim potrebam uporabnikov. 
Kot organizacijsko, finančno, socialno, urbanistično,
arhitekturno in ekološko nasprotje skupne (kolektivne) gradnje je predvsem na
širšem obrobju oziroma v polmeru sprejemljive dostopnosti večjih mestnih
naselij nastala razpršena enodružinska gradnja. Ta ima praviloma neurejeno ali
pomanjkljivo komunalno infrastrukturo, in obsega tudi množico nelegalnih in
napol legalnih gradenj. 
Razpršena gradnja praviloma pomeni tudi potratno rabo
prostora ter vse prevečkrat nerazumno velike enodružinske hiše, ki so glede na
funkcionalnost, prometno dostopnost, komunalno opremljanje in energetsko rabo
neracionalne, praviloma pa tudi slabo izkoriščene glede na število stanovalcev,
ki prebivajo v njih, ter glede neposrednih (emisije) in posrednih (npr.
nesorazmerno veliko prometno delo) vplivov na okolje nevzdržne. 
Množica črnih gradenj v okvirih razpršene graditve ne pomeni
samo tega, da so si njihovi graditelji protipravno prisvojili pravice v
prostoru, ponekod pa celo zemljišča, temveč tudi to, da so se v veliki meri
izognili tudi plačilu predpisanih obveznosti, ki so jih s tem prevalili na
zakonite graditelje. Istočasno so še posebej z nedovoljenimi gradnjami v
najatraktivnejših prostorih (npr. na obali in zavarovanih naravnih območjih)
pridobili velike protipravne premoženjske koristi in se izognili upravnemu in
inšpekcijskemu nadzoru nad tehnično pravilnostjo in varnostjo gradnje. 
Razpršena graditev vključno s črnograditeljstvom, ki se mu je
država prepozno postavila po robu, je v Sloveniji zavzela takšne razsežnosti in
značilnosti, da resno ogroža tako razvojne možnosti za vzdržno oziroma trajno
uravnoteženo prihodnjo rabo prostora, nesorazmerno obremenjuje okolje, zlasti
pa ogroža zaloge pitne vode. 
Slovenija na področju stanovanjskega urbanizma, arhitekture
in gradbenih tehnologij potrebuje spremembe, k temu pa mora svoj delež
prispevati tudi stanovanjska politika, ki bo spodbujala dobro strokovno prakso
in do prostora in okolja odgovorno ravnanje investitorjev ter internalizirala
stroške razpršene poselitve in sanacije njenih posledic. 
Zlasti v zvezi z vprašanjem kakovosti bivalnega okolja pa je
potrebno opozoriti tudi na gradbeno-tehnično kakovost zgrajenih stanovanj in
stanovanjskih stavb, saj sta obe vprašanji neločljivo povezani. Samo skupaj
namreč lahko tehnično pravilna gradbena zasnova ter uporaba kakovostnih in trajnih
gradbenih proizvodov in tehnologij zagotovita dolgotrajnost stanovanj in
stanovanjskih hiš, njihovo ekonomično vzdrževanje in ne nazadnje tudi
ohranjanje urejene in estetske zunanje pojavnosti zgradb in sosesk. V
preteklosti je s tega vidika nastalo dovolj slabih, pa tudi dovolj zglednih
primerov, da bi bilo potrebno izkušnje upoštevati. 
Vendar v pogojih graditve večstanovanjskih stavb, ki se
izvaja pretežno za prodajo na prostem trgu in ne za znanega in usposobljenega
investitorja, v pogojih torej, ko se stanovanja pridobivajo s kupoprodajnimi in
ne z gradbenimi pravnimi posli, v državi ni vzvodov, ki bi zagotavljali vpliv
bodočih stanovalcev ali njihovih usposobljenih svetovalcev oziroma zastopnikov
na kakovost stanovanjske arhitekture in urbanizma. Zaščita potrošnikov na tem
področju je slaba. Nekdaj znanih gradbenih revizijskih komisij, ki bi varovale
javno korist v imenu še neznanih bodočih lastnikov oziroma uporabnikov
stanovanj ni. Tudi banke dodeljevanja posojil ne pogojujejo s kakimi posebnimi
zahtevami glede kakovosti in trajnosti stanovanj oziroma zgradb, za katere
posojajo denar. 
Izvršilni odbor za gradbeno-tehnične zadeve Stanovanjskega
sklada Republike Slovenije je tako ta čas edini organ v državi, ki sistematično
revidira arhitekturne in urbanistične značilnosti vsaj tistega majhnega dela
stanovanjske graditve, ki se gradi za neprofitne stanovanjske organizacije. Na
sicer reduciranem številu primerov, ki jih obravnava, odbor ugotavlja praviloma
nizko ali kvečjemu povprečno raven arhitekture in urbanizma, ki pogosto ne
dosega niti dobre strokovne prakse pogosto kritiziranih kolektivnih gradenj
sedemdesetih in osemdesetih let. 
Ključno vlogo pri izboljšanju stanovanjske arhitekture in
urbanizma ter kakovosti graditve imajo tehnični predpisi in njihovo
uresničevanje. Slovenija je na tem področju še vedno zelo deficitarna in nosi
tudi posledice nekompletne ureditve iz preteklosti. Ciljem nacionalnega
stanovanjskega programa so zato koristna vsa prizadevanja za boljšo pravno
ureditev graditve objektov. Nadaljnje reforme pravnega področja urejanja
prostora in graditve objektov morajo med drugim zagotoviti tudi povečano javno
nadzorstvo oziroma revizijo stanovanjskih projektov in vnaprejšnje varstvo v
času priprave graditve še neznanih investitorjev, lastnikov oziroma uporabnikov
stanovanj.
1.2.4. Neprofitna stroškovna najemnina kot pomemben pogoj
za oživitev stanovanjske gradnje
Stanovanjski zakon razvršča najemna stanovanja v štiri
kategorije, in sicer: 
-       
socialna stanovanja; 
-       
neprofitna stanovanja; 
-       
službena stanovanja; 
-       
profitna stanovanja. 
Najemniki socialnih in neprofitnih stanovanj so doslej
plačevali neprofitno najemnino, zadnja novela stanovanjskega zakona (Uradni
list RS, št. 1/00) pa določa, da bodo najemniki, ki so upravičeni do najema
socialnega stanovanja plačevali nižjo najemnino, ki bo obsegala samo stroške
investicijskega in tekočega vzdrževanja ter stroške upravljanja in zavarovanja
stanovanja oziroma stanovanjske hiše. Upravičenci do znižane najemnine bodo
le-to lahko v celoti uveljavili v letu 2004. Najemnina za službena in profitna
stanovanja se oblikuje prosto.
a) Neprofitna najemnina
V Sloveniji je ostalo po končani privatizaciji konec leta
1993 okrog 77.000 neprodanih stanovanj, v obdobju 1994–1999 pa je bilo zgrajeno
še okrog 3.000 neprofitnih stanovanj, za katera najemniki plačujejo neprofitno
najemnino. 
Povprečna najemnina za stanovanja, ki so ostala neodprodana
po končani privatizaciji znaša v mesecu januarju 2000 okrog 13.200 tolarjev in
predstavlja 2,9% od vrednosti stanovanja, povprečna najemnina za stanovanja,
zgrajena po končani privatizaciji pa znaša okrog 21.200 tolarjev in predstavlja
3,8% od vrednosti stanovanja. Razlike v višini najemnine nastajajo zaradi
razlike v starosti stanovanj in opremljenosti, ter zaradi dejstva, da so se
novejša stanovanja gradila s sredstvi znanih lastnikov, zato vsebuje te
najemnina tudi strošek vračila najetega posojila. 
Na podlagi odloka o metodologiji za oblikovanje najemnin v
neprofitnih stanovanjih, bodo navedene najemnine v veljavi še celo leto 2000, z
letom 2001 pa se bodo najemnine pričele postopno poviševati. Povišanje najemnin
pri starejših stanovanjih bo znašalo 31%, tako da bo najemnina predstavljala
3,81% od vrednosti stanovanja, najemnine pa bodo znašale okrog 17.300 tolarjev.
Povišanje najemnin pri novejših stanovanjih bo znašalo 33,7%, tako da bo
najemnina predstavljala 5,08% od vrednosti stanovanja, najemnine pa bodo
znašale okrog 28.400 tolarjev. 
Z odlokom o metodologiji za oblikovanje najemnin v
neprofitnih stanovanjih pa so dodatno varovani tudi najemniki, ki imajo nižje
dohodke in ne bi mogli najemnine v celoti poravnati. V tem primeru smejo
lastniki stanovanj zaračunati najemnikom najemnino le v višini 1,91% od
vrednosti stanovanja, nastalo razliko pa se pokrije lastniku iz sredstev
primerne porabe, ki jih zagotavlja občina.
b) Objektne subvencije
Poseben pomen imajo pri zagotavljanju neprofitnih in
socialnih najemnih stanovanj poleg subvencij najemnin oziroma drugih
stanovanjskih stroškov, t. j. subjektnih subvencij, še objektne subvencije. Te
so lahko povezane s pridobivanjem ali z uporabo stanovanj, lahko pa z obojim.
Že omenjene spremembe in dopolnitve stanovanjskega zakona določajo v odstotkih
od vrednosti stanovanja izražene najvišje najemnine za neprofitna in socialna
stanovanja. 
Kakšna naj bi bila v skladu s predlagano zakonsko novelo po
postopni in dokončni uveljavitvi nove metodologije in novih predpisov o
subvencioniranju najemnin nova neprofitna najemnina, prikazuje spodnja
preglednica. 
Predlagana struktura neprofitne najemnine


Amortizirana 
stanovanja 

Neamortizirana 
stanovanja 
 

elementi najemnine 

delež stroškov (v%) 

delež stroškov
  (v%) 
 

Tekoče vzdrževanje 

0,31 

0,31 


Investicijsko vzdrževanje 

1,70 

1,30 


Upravljanje in zavarovanje 

0,30 

0,30 


Amortizacija 

0,00 

1,67 


Obresti-stroški kapitala 

1,50 

1,50 


Skupaj 

3,81 

5,08 


Mesečna najemnina v tolarjih 

18.128,00 

24.170,00 


Prikazane strukture neprofitne
najemnine pomenijo realno povečanje glede na sedanje stanje, določeno z
veljavno metodologijo. Sedanje najemnine znašajo 3,8% od točkovane vrednosti
stanovanja za stanovanja, zgrajena po uveljavitvi stanovanjskega zakona leta
1991 ter 2,9% za stanovanja zgrajena pred letom 1991. Neprofitne najemnine v
obstoječih najemnih razmerjih se bodo torej po postopni in dokončni uveljavitvi
nove metodologije podražile za amortizirana stanovanja za 31,4%, za stanovanja
zgrajena po letu 1991 pa za 33,7%. 
Socialna najemnina, ki jo bo plačeval socialni upravičenec po
obravnavanem predlogu pa bo obsegala samo stroške tekočega vzdrževanja,
investicijskega vzdrževanja po stopnji, določeni za neamortizirana stanovanja
ter stroške upravljanja in zavarovanja, bo letno znašala le 1,91% od vrednosti
stanovanja, namesto sedanjih 2,9%. To pomeni, da se bodo neposredno za najemnike
socialne najemnine dejansko znižale glede na sedanje. Amortizacijo v višini
1,67% za neamortizirana stanovanja ali razliko v višini 0,40% za investicijsko
vzdrževanje amortiziranih stanovanj bo lastniku socialnega stanovanja
zagotovila občina iz okvira primerne porabe. V izjemnih primerih, ko bi zaradi
sprememb v svojem socialnem statusu postal upravičenec do socialne pomoči
oziroma do socialne najemnine nekdo, ki je do tedaj imel v najemu neprofitno
stanovanje v lasti osebe zasebnega prava, bo občina lastniku neprofitnega
stanovanja iz sredstev primerne porabe zagotovila tudi nadomestilo v višini
1,5% za obresti, kot kažeta naslednji preglednici: 
Struktura socialne najemnine za
neamortizirana stanovanja v lasti občin in drugih oseb javnega prava po virih


Elementi najemnine 

Najemnina, 
ki jo prejme 
lastnik (v%) 

Delež,
ki ga plača 
najemnik (v%) 

 Delež iz 
primerne porabe 
občine (v%) 


Tekoče vzdrževanje 

0,31 

0,31 

0,00 


Investicijsko vzdrževanje 

1,30 

1,30 

0,00 


Upravljanje in zavarovanje 

0,30 

0,30 

0,00 


Amortizacija 

1,67 

0,00 

1,67 


Obresti-stroški kapitala 

0,00 

0,00 

0,00 


Skupaj 

3,58 

1,91 

1,67 


Mesečna najemnina v tolarjih 

17.033,00 

9.088,00 

7.946,00 





Struktura socialne najemnine za
neamortizirana stanovanja v lasti oseb zasebnega prava po virih


Elementi najemnine 

Najemnina, 
ki jo prejme 
lastnik (v%) 

Delež,
ki ga plača 
najemnik (v%) 

 Delež iz 
primerne porabe 
občine (v%) 


Tekoče vzdrževanje 

0,31 

0,31 

0,00 


Investicijsko vzdrževanje 

1,30 

1,30 

0,00 


Upravljanje in zavarovanje 

0,30 

0,30 

0,00 


Amortizacija 

1,67 

0,00 

1,67 


Obresti-stroški kapitala 

1,50 

0,00 

1,50 


Skupaj 

5,08 

1,91 

3,17 


Mesečna najemnina v tolarjih 

24.170,00 

9.088,00 

15.082,00 





Po predlogu bo socialni upravičenec
v vsakem primeru plačal 9.088 tolarjev najemnine, razlika v višini 7.946
tolarjev pa se bo lastniku socialnega stanovanja zagotovila iz sredstev
primerne porabe občine. 
Posebno vprašanje, ki si ga je v zvezi z uvedbo neprofitne
najemnine, ki pokriva stanovanjske stroške, zastavil predlagatelj, zadeva
povečanje najemnin za neprofitna stanovanja, ki so starejša od osem let, vendar
še niso amortizirana, t. j. za neprofitna stanovanja zgrajena v letih 1939 do
1991. Pri teh stanovanjih današnja neprofitna najemnina znaša 2,9%, morala pa
bi znašati 5,08%, kar bi pomenilo 75%-no povečanje, ki je bila ocenjena kot
socialno nevzdržna. Zato je bila z zakonsko novelo predlagana rešitev, ki je
selektivna glede na vir pridobitve oziroma lastništvo stanovanja. Tako bo
končna obremenitev najemnikov starejših stanovanj enaka, položaj lastnikov pa
bo glede na lastniški sektor različen. 
Najemnina za neamortizirana denacionalizirana stanovanja, ki
se oddajajo v najem za nedoločen čas za neprofitno najemnino, bo po predlogu
sprememb in dopolnitev stanovanjskega zakona imela enako strukturo kot
najemnina za vsa druga neamortizirana stanovanja, s tem, da bo del obresti na
kapital lastniku poravnala občina iz sredstev primerne porabe. Po ocenah
predlagatelja je takšnih stanovanj v Sloveniji skupaj 500, struktura in viri pa
so prikazani na naslednji preglednici: 
Struktura neprofitne najemnine za
neamortizirana denacionalizirana stanovanja po virih (v % in v tolarjih)


Elementi najemnine 

Najemnina, 
ki jo prejme 
lastnik (v %) 

Delež,
ki ga plača 
najemnik (v %) 

 Delež 
iz primerne 
porabe občine (v %) 


Tekoče vzdrževanje 

0,31 

0,31 

0,00 


Investicijsko vzdrževanje 1,30 

1,30 

0,00 


Upravljanje 0,30 

0,30 

0,00 


Amortizacija 1,67 

1,67 

0,00 


Obresti-stroški kapitala 1,50 

0,23 

1,27 


Skupaj 5,08 

3,81 

1,27 


Mesečna najemnina v tolarjih 

24.170,00 

18.128,00 

6.042,00 


Vsa zgoraj prikazana nadomestila, ki jih bodo občine na
zahtevo poravnavale lastnikom stanovanj iz sredstev primerne porabe, dejansko
predstavljajo subvencije, ki so namenjene gospodarjenju s stanovanji oziroma
stanovanjskim fondom, zato jih je pogojno mogoče šteti za objektne in ne za
subjektne. Ker pa je ta vrsta objektne subvencije vendarle povezana s
specifičnimi pogoji rabe, gre za tekočo (lahko tudi t. i. nepravo) objektno
subvencijo. Sredstva za objektno subvencijo bi se zagotavljala v okviru
primerne porabe občin. Za leto 1999 je bil v okviru primerne porabe občin
upoštevan znesek v višini 2.240,600.000 tolarjev za stanovanjske namene, ki pa
je bil v celoti namenjen pridobivanju socialnih stanovanj. 
Ob predpostavki, da bi občina zagotovila objektno subvencijo
lastnikom stanovanj, katerih najemniki so glede na dohodke upravičeni do najema
socialnega stanovanja, bi tako morala zagotoviti letno povprečno 2.492,000.000
tolarjev. Podatek vključuje tudi objektne subvencije lastnikom
denacionaliziranih stanovanj, ne pa tudi sredstev za pridobivanje socialnih
stanovanj, kot do sedaj, za kar so z nacionalnim stanovanjskim programom
predvideni drugačni viri. 
Glede na predhodne izračune o potrebnih dodatnih sredstvih za
objektne subvencije, bi se moral znesek za primerno porabo občin povečati
povprečno letno za 11,2%, to povečanje pa predstavlja dejansko širitev obsega
javnih sredstev za neposredne prenose v objektne subvencije na stanovanjskem
področju. 
Vendar pa je prav predlagani način določanja neprofitne in
socialne najemnine hkrati tudi povod in spodbuda za nadaljnjo razširitev in
preureditev objektnega subvencioniranja, ki v Sloveniji obstaja že sedaj,
čeprav to morda ni povsem očitno. Subvencija je namreč vsaka ugodnost, ali
olajšava ki pomeni zmanjševanje neposrednih vplivov trga ali fiskalnih
obveznosti. 
Tudi v bodoče, tako kot že sedaj, pa bodo glavne objektne
subvencije neprofitnemu najemnemu sektorju predstavljale ugodnosti, povezane z
namenskimi posojili Stanovanjskega sklada Republike Slovenije. Ta so bila in
bodo glede na nove predvidene vire v še večji meri ugodnejša od posojil,
dostopnih na denarnem trgu, saj bodo imela še daljšo ročnost in še nižje obresti,
kot sedaj, povečal pa naj bi se tudi njihov obseg. 
Ker se najemnine določajo v sorazmernem deležu od vrednosti
stanovanja, je nujni pogoj za socialno in gospodarsko vzdržnost neprofitne in
socialne najemnine primerna vrednost stanovanja, t. j. ugodna cena njegove
pridobitve. To pa pomeni, da bo moral Stanovanjski sklad Republike Slovenije
tudi v bodoče, vendar še bolj nadzorovano in v aktivnejšem odnosu do
neprofitnih stanovanjskih organizacij, skladov oziroma občin, pogojevati
dodeljevanje posojil za pridobivanje neprofitnih in socialnih stanovanj ter za
gospodarjenje s stavbnimi zemljišči za njihovo graditev z nizkimi cenami.
c) Subjektne subvencije
Sedanji sistem subvencioniranja najemnin je precej
restriktiven in omogoča dostop do pomoči pri uporabi stanovanja samo socialno
zelo ogroženim najemnikom. Temu primerno nizek je tudi skupni obseg tovrstnih
socialnih dajatev, ki znaša približno 165 milijonov tolarjev letno. Čeprav bodo
z uresničenjem aktualnih sprememb in dopolnitev stanovanjskega zakona predvidene
objektne subvencije znižale višino najemnin za socialna stanovanja celo pod
sedanjo raven, pa bo kljub temu potrebno razširiti krog upravičencev do
subjektnih subvencij in s tem omogočiti uporabo stanovanja tudi tistim, ki tega
zaradi prejemkov, manjših od dejanskih življenjskih stroškov, navzlic uvedbi
objektnih subvencij ne bi zmogli. 
Pri tem velja upoštevati izkušnje evropskih držav z uspešnim
in obsežnim najemnim stanovanjskim sektorjem, ki z ugodnostmi za investitorje
in subvencioniranjem najemnikov zagotavljajo usklajeno uresničevanje tržnih
zakonitosti in socialnih korektivov na način, ki spodbuja zasebne naložbe v
neprofitna in socialna najemna stanovanja, razbremenjuje javne finance in zbuja
zaupanje v uspešnost javno zasebnih družabništev. Zato je potrebno tudi v
Sloveniji poleg že prikazanih objektnih subvencij razviti tudi sistem
subjektnih subvencij. 
Dinamika uvajanja neprofitne stroškovne najemnine je odvisna
od sočasne prilagoditve sistema objektnih in subjektnih subvencij, ki mora zaščititi
vse tiste najemnike v socialnih stanovanjih, ki bi jim najemnina prekomerno
poslabšala njihov gmotni položaj, ter zagotoviti nemoteno financiranje najemnih
stanovanj. 
Iz prikaza potrebnih sredstev za subjektne subvencije
upravičencem do socialnih najemnin v poglavju 5.3. izhaja, da bi bilo zanje ob
postopni in dokončni uveljavitvi spremenjenega sistema potrebno iz sredstev
primerne porabe občin letno zagotoviti okrog 1,187 mlrd tolarjev po stalnih
cenah I-XII 1998, kar pa ne izključuje drugih oblik socialnih dajatev, ki se
določajo z državnimi akti s področja socialnega varstva in ne stanovanjske
oskrbe, saj z njo nimajo neposredne zveze. 
Spremenjen sistem subvencioniranja stanovanjske oskrbe s
prikazanimi objektnimi in subjektnimi subvencijami bi torej v ciljnem letu, ki
je določeno z omenjenim predlogom sprememb in dopolnitev stanovanjskega zakona,
t. j. predvidoma leta 2004, zahteval samo v ta namen po stalnih cenah 3,433 +
1,187 mlrd tolarjev oziroma skupaj 4,620 mlrd tolarjev, v ciljnem letu NSP 2009
pa 4,172 + 1,187 oziroma skupaj 5,359 mlrd tolarjev kar pa ne zagotavlja
sredstev za pridobivanje novih socialnih stanovanj. 
Kot je prikazano v preglednicah št. 2 in 3 v poglavju
2.12.2., nacionalni stanovanjski program predvideva spremenjen obseg in
razmerja med viri sredstev za pridobivanje tudi socialnih stanovanj. Tako bi
bilo potrebno občinam v letu 2000 zagotoviti za pridobivanje socialnih
stanovanj 1,287 mlrd tolarjev, enak znesek pa naj bi s posojili zagotovil
Stanovanjski sklad Republike Slovenije (iz tujih virov). Dinamika oziroma
postopnost reforme subvencioniranja še nista določena, vendar pa bi bilo tudi
če bi bil celoten sistem vzpostavljen že leta 2000, potrebno zagotoviti za
subvencioniranje in pridobivanje socialnih stanovanj iz sredstev primerne
porabe občin skupaj 5,359 + 1,287 = 6.646 mlrd tolarjev (stalne cene). 
Ta znesek bi v letu 2000 predstavljal glede na primerno
porabo občin na stanovanjskem področju v letu 1999 povečanje z indeksom 231, in
je odvisen od dinamike uresničevanja reforme subvencij. V ciljnem letu 2009 bo
po dinamiki iz omenjenih tabel seštevek navedenih sredstev znašal po stalnih
cenah 5,359 + 5,148 – 2,240 = 8,267 mlrd tolarjev, kar predstavlja glede na
prej predpostavljeno primerno porabo v letu 2000 verižni indeks 178, oziroma
letno realno rast po stopnji 5,9%. 
Navedena realna povečanja oziroma stopnje rasti javnih
izdatkov za objektno in subjektno subvencioniranje socialnih in dela
neprofitnih stanovanj ter za pridobivanje socialnih stanovanj predstavljajo eno
od temeljnih odločitev s področja politike javnih financ države in občin,
pogojeno s sprejemom nacionalnega stanovanjskega programa, hkrati pa so tudi
eden od povezanih nujnih pogojev za njegovo uresničitev.
d) Profitna najemnina
Najemnina za službena in profitna stanovanja se oblikuje
prosto, glede na ponudbo in povpraševanje po stanovanjih na trgu. Stanovanjski
zakon le omejuje višino prosto oblikovane najemnine tako, da ta ne sme
presegati 50% povprečne prosto oblikovane najemnine v občini ali regiji za
enako ali podobno kategorijo stanovanj. Od tega višja najemnina je oderuška
najemnina, kar pa je pojem, ki ga je skupaj z načinom njegovega sedanjega
sankcioniranja potrebno ponovno preveriti. 
Po ocenah Ministrstva za okolje in prostor oddajajo pravne in
fizične osebe okrog 4.000 do 5.000 stanovanj za profitno najemnino. Za
povprečno opredeljeno profitno stanovanje v Sloveniji znaša najemnina 880
tolarjev/m² mesečno. Pri tem izstopa glavno mesto, kjer so profitne najemnine
povprečno v višini 1.500 tolarjev/m² mesečno. 
Tako velik razkorak med (prenizko) neprofitno in (previsoko)
profitno najemnino je posledica razkoraka med ponudbo in povpraševanjem na
tržišču neprofitnih najemnih stanovanj, na drugi strani pa tudi posledica
nezmožnosti, da bi tudi na podlagi prenizkih neprofitnih najemnin lahko
uveljavljali realno profitno najemnino in sankcionirali oderuške najemnine. 
Kljub posebnemu položaju, ki ga ima pri urejanju stanovanjske
oskrbe in vzpostavljanju ravnotežja med tržnimi in socialnimi pogoji na tem
področju, pa določitev ustreznejših meril za oblikovanje neprofitnih najemnin
seveda ni niti edino, niti glavno orodje uspešne stanovanjske politike, kar je
razvidno tudi iz nadaljevanja.
1.2.5. Potrebe po stanovanjih
a) Stanovanja in demografska gibanja
Slovenija ima sedaj skupaj približno 659.000 stanovanjskih
enot. Od tega se dobra polovica, t. j. približno 355.000 stanovanj nahaja v
mestnih naseljih. Od celotnega števila stanovanj obsegajo skoraj polovico
dvosobna in trisobna stanovanja (povprečno število sob 2,6) pri povprečni
velikosti stanovanja 68,7 m² in povprečno 3,1 stanovalca na stanovanje. Pred
sprejemom stanovanjskega zakona leta 1991 je bilo razmerje med številom lastnih
in najemnih (družbenih) stanovanj 67% : 33% v korist prvih. Posledica na
podlagi stanovanjskega zakona opravljene privatizacije stanovanj pa je še
znatno bolj prevladujoče (samo)lastništvo, saj je sedanje razmerje med številom
lastnih in najemnih stanovanj 88% : 12%. 
V Sloveniji prebiva nekaj manj kot 2,000.000 državljanov v že
omenjenih nekaj več kot 640.000 gospodinjstvih. Analize kažejo, da v Sloveniji
ni mogoče pričakovati močnejše rasti števila prebivalcev. Če po letu 2000 ne bo
prišlo do ponovnega dviga rodnosti, lahko celo pričakujemo zniževanje števila
prebivalcev ter naraščanje deleža starejšega prebivalstva. Navedeno pa ne velja
za število gospodinjstev, ki bo po nekaterih predvidevanjih do leta 2000
naraščalo predvsem zaradi manjšanja velikosti povprečnega gospodinjstva. 
Iz opravljenih ocen in analiz izhaja, da bi v Sloveniji
morali z izgradnjo in prenovo zagotoviti letno vsaj okrog 10.000 stanovanjskih
enot. 
Ocene temeljijo na: 
-       
izračunu stanovanjskih potreb na podlagi demografskih podatkov,
projekcij in analiz; 
-       
izračunu števila stanovanj za nadomestitev in prenovo; 
-       
primerjavi s stanovanjsko gradnjo v nekaterih evropskih državah. 
Celotno število stanovanj, ki jih je treba v Sloveniji
zagotoviti vsako leto, se deli na socialna, neprofitna, lastna in profitna
stanovanja v razmerjih, ki so prikazana v nadaljevanju.
b) Ocena potreb po socialnih stanovanjih
Za oceno števila potrebnih socialnih stanovanj obstajajo
podrobnejši podatki le za obdobje pred letom 1990, podatki za kasnejše obdobje
pa ne odražajo realnega stanja oziroma potreb. Leta 1990 je fond solidarnostnih
stanovanj obsegal 31.090 stanovanjskih enot. V zadnjem podatkovno zanesljivem
obdobju, t. j. v obdobju od leta 1973 do 1985, je bilo skupno dodeljenih 22.791
teh stanovanj oziroma povprečno 1.700 enot letno, vsako leto pa naslednje
število: 
-       
1.868 stan. enot, 
-       
1.546 stan. enot, 
-       
1.526 stan. enot, 
-       
1.538 stan. enot, 
-       
1.821 stan. enot. 
Iz navedenih podatkov izhaja, da se je v zgoraj navedenem
obdobju od celotnega števila zgrajenih stanovanj delež solidarnostnih stanovanj
gibal med 15 in 20 odstotki od vseh letno zgrajenih stanovanj. Podatki tudi
kažejo, da bi morale slovenske občine v času izvajanja nacionalnega programa
razpolagati s 1.500 stanovanji letno za pokrivanje tekočih potreb, da bi lahko
razreševale socialno problematiko z enako dinamiko kot v prikazanem obdobju. 
Poleg tega je treba upoštevati tudi to, da je pridobivanje
socialnih stanovanj v zadnjih letih popolnoma zastalo (v obdobju 1991–1998 je
bilo pridobljenih le nekaj več kot 900 socialnih stanovanj), kar pomeni, da je
poleg zgoraj navedenega števila potrebno upoštevati tudi podatek iz ankete
Ministrstva za okolje in prostor, ki kaže, da znaša trenutno število
upravičencev do najema socialnega stanovanja okrog 7.000. Ti podatki
zaskrbljujejo, saj opozarjajo, da se je dostopnost do primernega stanovanja za
socialno šibke skupine prebivalstva drastično zmanjšala. Nadaljevanje takšnih razmer
utegne v naslednjih letih ogroziti socialni mir v državi. 
V času izvajanja nacionalnega stanovanjskega programa bi bilo
ob najugodnejših finančnih predpostavkah potrebno za pokrivanje tekočih potreb
in za zapolnitev primanjkljaja iz preteklih let zagotoviti okrog 2.000
stanovanjskih enot letno samo za socialne potrebe. To tudi pomeni, da bi ob
nadomestitvi primanjkljaja in ob rednem zagotavljanju socialnih stanovanj po
navedeni dinamiki bila povprečna čakalna doba upravičencev za pridobitev
socialnega stanovanja sedem let.
c) Ocena potreb po neprofitnih stanovanjih
Neprofitna najemna stanovanja so namenjena državljanom s
povprečnimi in nekoliko nadpovprečnimi dohodki, ti pa zanesljivo predstavljajo
večino vsega prebivalstva. Kakor je razvidno iz analiz je za reševanje
stanovanjskega vprašanja te skupine državljanov potrebna pridobitev od 2.000 do
2.500 stanovanj letno. Organizacijski okvirji za zagotavljanje te vrste
stanovanj so vzpostavljeni z neprofitnimi stanovanjskimi organizacijami, ki
svojo investitorsko vlogo opravljajo s sredstvi kreditov Stanovanjskega sklada
Republike Slovenije in občin.
d) Delež lastnih stanovanj
Lastno investiranje v stanovanja in družinske stanovanjske
hiše je bilo in je pretežna oblika razreševanja stanovanjske problematike
Slovencev, saj povprečno dosega med 50% in 60% celotne gradnje. Za to obstaja
vrsta razlogov, ki jih v teh okvirih ni mogoče prikazati v celoti. Vsekakor pa
je ta oblika reševanja stanovanjskega vprašanja postala tako obsežna, da vpliva
tudi na vrednote dobrega dela prebivalstva in tudi zato izkazuje veliko
stalnost. Nadaljevanje enakega deleža tovrstne gradnje bo tudi v bodoče
pomenilo okrog 5.000 novih lastnih stanovanj letno. Ta segment pa bi se lahko
še povečal s pridobivanjem novih stanovanjskih enot s prenovo oziroma
preurejanjem neizrabljenih stanovanj in stanovanjskih hiš. To bi bilo mogoče
doseči s primernimi finančnimi spodbudami, zlasti s takšno dostopnostjo do
ugodnih posojil, ki bo zagotavljala tudi stanovanjski prenovi enake možnosti
kot novogradnji.
e) Ocena potreb po profitnih stanovanjih
Glede na stalen obseg povpraševanja po najemnih stanovanjih,
še posebej v večjih mestih in regijskih centrih, bo tudi v bodoče del iskalcev
najemnih stanovanj razreševal stanovanjsko vprašanje znotraj profitnega
najemnega sektorja. V okviru potrebnega letnega prirasta stanovanj se
predvideva pridobitev okrog 500 stanovanj profitne kategorije. To bo izvedljivo
samo če bodo za to seveda zagotovljene potrebne tržne razmere, v katerih bo
vlaganje v tovrstna stanovanja njihovim lastnikom jamčilo sprejemljivo varnost
naložb in dobiček. Istočasno je potrebna tudi selektivna zaščita najemnih
razmerij, ki mora biti v profitnih stanovanjih minimalna, da jamči takšno
pravno varnost najemnega razmerja, ki bo tudi za lastnika dovolj spodbudna, da
se bo zaradi nje odrekel ilegalni oddaji stanovanja v najem.
f) Potrebe po prenovi
Poleg zagotavljanja stanovanj z novogradnjo mora prenova
obstoječega fonda predstavljati pomemben delež v strukturi naložb v
stanovanjsko področje, kar še posebej velja za zagotavljanje bistvenih
tehničnih zahtev tudi v starih stanovanjih in stanovanjskih hišah ter za
varovanje kulturne dediščine to je prenovo starih mestnih jeder. Varovanje
kulturne identitete slovenskih krajin in naselij, ki ima poleg širše kulturne
tudi pomembno gospodarsko vlogo (turizem), ne bo mogoče brez ohranjanja in
obnavljanja stanovanj v njih. Potrebe po prenavljanju in rednem investicijskem
vzdrževanju stanovanj in stanovanjskih zgradb je še posebej aktualizirala
porušitev dela ljubljanskega Kolizeja v marcu 1995. Ob tem je potrebno
izostriti finančne in pravne instrumente, ki bodo omogočali pravočasno prenovo,
izpopolniti pa je potrebno tudi subsidiarno vlogo občin in države, če lastniki
ne bodo ravnali kot dobri gospodarji.
2. NACIONALNI STANOVANJSKI PROGRAM
2.1. Javni interes na področju načrtovanja stanovanjske
gradnje, prenove in poselitve prostora
Javni interes na področju načrtovanja stanovanjske gradnje,
prenove in poselitve prostora je udejanjanje določbe 78. člena Ustave Republike
Slovenije, da država ustvarja možnosti, da si državljani lahko pridobijo
primerno stanovanje. Na podlagi nacionalnega stanovanjskega programa bo za
njegovo uresničitev Vlada Republike Slovenije sama v okviru svojih pristojnosti
in kot predlagateljica aktov, ki jih sprejema Državni zbor Republike Slovenije
ter preko ministrstev, Stanovanjskega sklada Republike Slovenije in drugih
subjektov oblikovala in izvajala aktivno stanovanjsko politiko, tako da bo
zagotavljala uresničevanje namena in ciljev nacionalnega stanovanjskega
programa. 
Ukrepi za uresničevanje nacionalnega stanovanjskega programa
so raznovrstni, tako kot njihovi izvajalci. Prikazani so v okviru tega
poglavja, tisti med njimi, ki jih morajo vlada oziroma ministrstva uresničiti s
posamičnimi dejanji, pa so izrecno našteti v poglavju 4. Sklepi.
2.2. Obseg in dinamika graditve stanovanj in stanovanjskih hiš
Samo majhen del državljanov zmore razrešiti svoje
stanovanjsko vprašanje sam, bodisi s pridobitvijo lastnega stanovanja ali z najemom
profitnega stanovanja v okvirju čisto tržnih odnosov. Za večino državljanov je
dostop do primernega stanovanja mogoč samo ob aktivni vlogi države oziroma
lokalne skupnosti pri omogočanju neprofitnega stanovanjskega sektorja,
zagotavljanju socialnih stanovanj in ugodnih kreditov za nakup ali graditev
lastnih stanovanj. Pridobivanje lastnih stanovanj je imelo ne glede na različno
ugodne posojilne pogoje v preteklosti vedno zelo podoben obseg, ki ni povod za
zaskrbljenost. Drugače pa je z neprofitnimi in socialnimi stanovanji, ki
tvorijo neprofitni sektor stanovanjske oskrbe, na katerem je ponudba daleč
manjša od povpraševanja. 
Zaradi tega je stanovanjska oskrba v Sloveniji izrazito
neuravnotežena, saj državljani oziroma družine, ki si ne morejo kupiti lastnega
stanovanja ali zgraditi stanovanjske hiše, niti ne zmorejo plačevanja profitne
najemnine na nenadzorovanem črnem trgu, skoraj nimajo možnosti, da bi v
sprejemljivem času dobili v najem socialno ali neprofitno stanovanje. 
Zato bosta pri uresničevanju nacionalnega stanovanjskega
programa prednostno obravnavana neprofitni najemni sektor in povečanje ponudbe
socialnih in neprofitnih najemnih stanovanj. 
V tem okviru je treba ob postopni uvedbi neprofitne
stroškovne najemnine in reformi socialnih korektivov najprej zagotoviti pogoje
in sredstva za ugodna posojila s sprejemljivo obrestno mero za gradnjo
neprofitnih najemnih stanovanj. Ta posojila bodo namenjena neprofitnim
stanovanjskim organizacijam. Občine bodo lahko prejemniki tovrstnih posojil
tako kadar bodo same pridobivale neprofitna in socialna najemna stanovanja, kot
takrat, kadar bodo v ta namen pridobivale in komunalno opremljale stavbna
zemljišča. 
Seveda pa bo ob tem treba še naprej zagotavljati ugodna
posojila tudi za nakup, gradnjo in prenovo lastnih stanovanj državljanov. Tudi
pri tem ne gre samo za posojila posameznikom, tako kot do sedaj, temveč tudi
gradbenim zadrugam, v katerih se zagotavljajo lastna stanovanja. 
Potrebe po pridobitvi socialnih stanovanj so oziroma bodo
izrazitejše v prvih letih izvajanja nacionalnega stanovanjskega programa,
predvsem zaradi v začetku devetdesetih let prekinjenega, sicer pa nezadostnega
zagotavljanja tovrstnih stanovanj v zadnjih nekaj letih. 
Vendar pa bo pri zagotavljanju ugodnejših pogojev in večjega obsega
sredstev za stanovanjsko kreditiranje treba nameniti posebno pozornost
preprečitvi povečanja cen stanovanj, do katerega bi lahko prišlo ob še večji
podpori povpraševanju po njih. To pomeni, da je sredstva, ki bodo presegala
dosedanje proračunske vire, v obdobju izvajanja nacionalnega stanovanjskega
programa treba preusmeriti v podporo povečani ponudbi stanovanj. To pa pomeni
tudi spremembo razmerij med obsegom posojil za različne namene, s povečanim
deležem za neprofitne organizacije in občine in z ohranitvijo deleža za
posameznike in gradbene zadruge. 
Osnovni instrumenti za nujno finančno krepitev stanovanjskega
področja so v izrazitejši proračunski podpori stanovanjskemu področju,
namenjeni povečevanju kapitalske osnove Stanovanjskega sklada Republike
Slovenije, izvajanju nacionalne stanovanjske varčevalne sheme in finančni
krepitvi občinskih stanovanjskih skladov. 
V skladu s stanovanjskim zakonom se je Stanovanjski sklad
Republike Slovenije uveljavil kot edina specializirana finančna ustanova za sistemsko
financiranje stanovanjske oskrbe in bo tudi v bodoče ohranil vlogo osrednje
institucije za financiranje nacionalnega stanovanjskega programa, s tem da bo v
odvisnosti od učinkov nacionalne stanovanjske varčevalne sheme, Stanovanjski
sklad Republike Slovenije postopoma opuščal kreditiranje fizičnih oseb, ostaja
pa kreditor gradnje najemnih neprofitnih stanovanj, na novo pa prevzema
kreditiranje občin za gradnjo socialnih stanovanj ter lastnikov
denacionaliziranih stanovanj, in sicer za prenovo denacionaliziranih stanovanj,
kakor tudi za nakup nadomestnega stanovanja v primeru prodaje
denacionaliziranega stanovanja prejšnjemu imetniku stanovanjske pravice.
Stanovanjski sklad po svojih najboljših pogojih kreditiranja zagotavlja
kreditiranje prejšnjih imetnikov stanovanjske pravice, ki niso uspeli
realizirati predhodne predkupne pravice za nakup stanovanja od lastnika –
upravičenca do denacionalizacije in se odločijo za nakup nadomestnega
stanovanja. 
Proračunska sredstva, namenjena za kreditiranje stanovanjske
graditve ter za izvajanje nacionalne stanovanjske varčevalne sheme, se bodo
stanovanjskemu področju tudi v bodoče zagotavljala preko Stanovanjskega sklada
Republike Slovenije skladno z 80. in 87. členom stanovanjskega zakona. 
Glavni operativni cilj nacionalnega stanovanjskega programa
je, da se do leta 2009 postopno doseže gradnjo najmanj 10.000 novih stanovanj
letno. 
Za izvajanje nacionalnega stanovanjskega programa je treba
predvideti tudi sredstva za strokovno pripravo in uskladitev predpisov in
priporočil, ki vplivajo na stanovanjsko področje ter potrebnih raziskovalnih
projektov, kar pa je naloga pristojnih ministrstev v okviru njihovih rednih
dejavnosti in tekočih sredstev.
2.3. Način zagotavljanja raznovrstne stanovanjske ponudbe
Država in lokalne skupnosti bodo spodbujale zlasti gradnjo,
prenovo in nakupe najemnih neprofitnih in socialnih stanovanj. S postopno
mobilizacijo prihrankov prebivalstva, izpeljano prek nacionalne stanovanjske
varčevalne sheme in z ukrepi države, ki vplivajo na trg denarja, namenjenega za
kreditiranje stanovanjske oskrbe ter na trg nepremičnin, pa bodo spodbujale
tudi pridobivanje lastnih stanovanj, v okviru možnosti pa tudi pridobivanje
stanovanj, namenjenih profitnemu najemnemu sektorju. 
Na področju stanovanjske oskrbe bodo pomembnejšo vlogo dobile
tudi stanovanjske in gradbene zadruge, tako da bodo država in lokalne skupnosti
s svojimi ukrepi spodbujale različna lastninska razmerja na stanovanjskem
področju. 
Država bo spodbujala konkurenčnost in razvoj tržišča stanovanj
z namenom povečati ponudbo in zmanjšati povpraševanje. Z ukrepi davčne
politike, predvsem na področju stimulativnega obdavčenja nepremičnin, bo država
zagotavljala tudi bolj racionalno izrabo obstoječih stanovanjskih površin z
namenom, da tudi davčni sistem prispeva k pospeševanju ponudbe stanovanj. Za
ureditev davčnega področja v zvezi s stanovanji pa je treba predhodno
posodobiti uradne nepremičninske evidence. 
Stanovanjska politika občin mora pri dodeljevanju stanovanj v
najem upoštevati načelo racionalne izrabe stanovanjskega fonda, tako da glede
na kategorije stanovanj, s katerimi razpolaga (socialna, neprofitna),
upravičencem dodeljuje stanovanja tiste vrste, ki so primerna njihovemu
gmotnemu položaju. S sistemom zamenjav stanovanj znotraj stanovanjskega fonda
občine se lahko sočasno znižuje tudi obseg sredstev za objektne subvencije.
2.4. Razmerja med različnimi vrstami stanovanj
Država in lokalne skupnosti bodo namenjale proračunska
sredstva za gradnjo neprofitnih najemnih in socialnih stanovanj, sočasno pa
bodo še naprej spodbujale tudi pridobivanje lastnih stanovanj, posredno pa tudi
profitni stanovanjski sektor, izhajajoč pri tem iz ocen po ohranjanju
naslednjega letnega razmerja med neprofitnim in profitnim stanovanjskim
sektorjem, lastnimi stanovanji in socialnimi korektivi: 
-       
približno 25% neprofitnih najemnih stanovanj, 
-       
približno 20% socialnih najemnih stanovanj, 
-       
približno 50% lastnih stanovanj (samolastništvo, zadružna gradnja), 
-       
približno 5% profitnih stanovanj. 
Gornja ciljna razmerja bodo podlaga za oblikovanje in
izvajanje politike javnih izdatkov, predpisov o izvrševanju proračunov v
naslednjih letih ter za druge ukrepe države in občin, pri čemer se bo
ustreznost teh razmerij v času izvajanja programa preverjala v ministrstvu, pristojnem
za stanovanja in prilagajala dejanskim razmeram. 
Z namenom reševanja stanovanjskih vprašanj posameznikov in
družin v najtežjih materialnih in socialnih razmerah, naj se iz stanovanjskih
sredstev pridobiva tudi začasna bivališča, ki pa morajo zadostiti bistvenim
pogojem v skladu s predpisi o gradivi objektov.
2.5. Socialni instrumenti v stanovanjski oskrbi
Socialni instrumenti v stanovanjski oskrbi so namenjeni
olajšanju pridobivanja in uporabe stanovanj tistim državljanom oziroma
družinam, ki si zaradi gmotnega položaja ne morejo sami rešiti stanovanjskega
vprašanja oziroma ne zmorejo poravnavati stroškov za uporabo stanovanja, t. j.
najemnin in drugih stroškov, vključno s stroški za vzdrževanje stanovanj in
stanovanjskih hiš. To so zlasti družine z več otroki, družine z manjšim
številom zaposlenih, mlade družine, invalidi in družine z invalidnim članom pa
tudi druge družine in državljani z nizkimi dohodki ali brez njih. 
Značilnost socialnih instrumentov mora biti večja vsebinska
prožnost, še posebej prilagojena različnim socialnim situacijam posameznikov in
skupin, ki so najbolj ranljive, to so deložiranci, nezaposleni, zaposleni ki
nenadoma izgubijo delo, kakor tudi ostareli in bolni brez zadostnih sredstev za
preživljanje. 
Socialni instrumenti na stanovanjskem področju morajo biti
prilagojeni tudi preprečevanju in zmanjševanju brezdomstva, še posebej
prikritega, s ciljem da ga preprečujejo, zmanjšujejo oziroma postopoma
odpravijo. 
Osnovna instrumenta socialne politike na stanovanjskem
področju bosta tudi v bodoče pravica in možnost najema socialnega stanovanja
ter pomoči pri uporabi stanovanja. Slednje bo poleg znanega oziroma kot že
prikazano reformiranega (razširjenega) instrumenta subvencioniranja najemnin
potrebno dopolniti še z novimi, zaenkrat v Sloveniji še neuporabljenimi
instrumenti. To so predvsem obratna hipotekarna posojila. Namenjena so tistim,
ki zaradi posedovanja nepremičnin – lastnih stanovanj, v katerih sami prebivajo
– sicer nimajo pravice do subvencije stroškov za uporabo stanovanj, četudi bi
bili do nje na podlagi dohodkovnega cenzusa upravičeni. 
Prejemniki, ki so začasno nezmožni poravnavati stroške za
uporabo lastnih stanovanj, bi obratna hipotekarna posojila, ki bi se brez
splošne časovne omejitve črpala na kontokorentni način, pričeli vračati ob
prenehanju razlogov, zaradi katerih so postali upravičeni, da jih prejmejo –
začasno brezposelni npr. ob ponovni zaposlitvi. V skrajnem primeru pa bi se
hipoteke prednostno poplačale iz zapuščin prejemnikov. 
Obratna hipotekarna posojila ne bi samo omogočila
prejemnikom, da ohranijo zmožnost samostojnega reševanja stanovanjskega
vprašanja in s tem olajšanje njihove socialne stiske ali celo prikrite
revščine, temveč bi zaradi preprečitve hipotekarne obremenitve najverjetneje
spodbujala tudi družinsko solidarnost, zlasti pridobitno sposobnih otrok do
njihovih ostarelih staršev. 
Obratna hipotekarna posojila imajo poleg tega da so
humanejša, ker ne silijo iz kakršnegakoli razloga osiromašenih lastnikov
stanovanj v to, da se odpovedo svojemu premoženju, svoj družbeni pomen tudi v
tem, da preprečujejo, da bi se taki lastniki, ki bi bili sicer v skrajni stiski
primorani svoja stanovanja prodati, spremenili tudi v iskalce socialnih
najemnih stanovanj, oziroma iz oseb z rešenim v osebe z nerešenim stanovanjskim
vprašanjem. 
Sredstva za obratna hipotekarna posojila se bodo zagotavljala
iz namenskih sredstev Stanovanjskega sklada Republike Slovenije, zaradi
predvidoma majhnega obsega in še nepreizkušenega vzorca pa v obsegu sredstev za
uresničevanje nacionalnega stanovanjskega programa niso posebej prikazana. 
Do spodbud in pomoči pri reševanju stanovanjskih vprašanj
bodo še naprej imele prednostno pravico mlade družine, družine z večjim
številom otrok, družine z manjšim številom zaposlenih, mladi, invalidi in
družine z invalidnim članom in državljani z daljšo delovno dobo, ki so brez
stanovanja ali pa so podnajemniki. 
Pri pridobitvi socialnih stanovanj v najem pa bodo še naprej
imele prednost družine z več otroki, družine z manjšim številom zaposlenih,
mlade družine ter invalidi in družine z invalidnim članom, po vrsti
invalidnosti in obsegu prizadetosti invalida. 
Pri uporabi proračunskih sredstev države in lokalnih
skupnosti bo pri razreševanju stanovanjskih vprašanj invalidov namenjena
posebna skrb financiranju stanovanjskih skupin, izhajajoč iz doktrine
zagotavljanja samostojnega življenja invalidov.
2.6. Izhodišča smotrnosti in kakovosti stanovanjske gradnje
Stanovanjsko gradnjo je potrebno usmerjati k manjšim,
skrbneje in človekovemu merilu primerneje zasnovanim naseljem oziroma
sosedstvom, z nižjimi zgradbami, oblikovanimi v skladu z urbanimi in
krajinskimi značilnostmi, grajenimi iz zdravstveno in ekološko neoporečnih
gradiv, ob uporabi načinov, ki bodo zagotavljali njihovo varnost, varčnost, zanesljivost
in trajnost. 
Tudi na področju stanovanjske graditve je treba uveljaviti
načela vzdržnosti oziroma trajno uravnoteženega razvoja. Istočasno pa je treba
računati tudi s sanacijo, zlasti ekološko, pa tudi tehnično, energetsko in
oblikovno, že zgrajenih stanovanjskih naselij. 
Tudi na tem področju zavezujejo Slovenijo podpisane oziroma
sprejete mednarodne listine. V tej zvezi je poleg že izčrpneje prikazane Agende
Habitat potrebno omeniti vsaj še Evropsko listino o urejanju prostora (Listino
iz Torremolinosa) ter Deklaracijo o okolju in razvoju in Agendo 21, ki sta bili
sprejeti med ostalimi akti na Srečanju na vrhu v Rio de Janeiru leta 1992. 
Eden od glavnih problemov urejanja prostora in varstva okolja
v Sloveniji je neposredno povezan s stanovanjsko oskrbo. Gre namreč za t.i.
razpršeno poselitev oziroma dovoljeno in nedovoljeno gradnjo družinskih
stanovanjskih hiš, pomožnih in drugih zgradb izven ureditvenih območij naselij.
Tak način graditve predstavlja nesmotrno rabo prostora, zaradi negospodarnosti
in zato neizvedljivosti normalne komunalne opreme takih zemljišč, slabšega
izkoristka energetskih virov in potreb po povečanem prometnem delu in praviloma
podpovprečne gradbene kakovosti objektov pa pomeni tudi nesorazmerno
obremenjevanje okolja oziroma neskladnost s cilji trajno uravnoteženega
razvoja. 
Z instrumenti urejanja prostora: prostorskim planiranjem,
urbanističnim načrtovanjem, projektiranjem in tehničnim svetovanjem ter z
doslednejšim upravnim postopkom izdajanja dovoljenj za posege v prostor,
gradnjo in uporabo objektov, kakor tudi z učinkovitim inšpekcijskim nadzorstvom
je zato pri uresničevanju nacionalnega stanovanjskega programa potrebno
spodbujati samo tiste oblike gradnje eno- in večstanovanjskih hiš in sosedstev,
ki ne pomenijo prekomerne rabe prostora, ne prispevajo k prekomernemu
povečevanju prometa, zagotavljajo varovanje narave ter varčno rabo energije in
zmanjševanje obremenitev okolja na najmanjšo možno mero. 
Vzorce poselitve in graditve, ki so nasprotni tem ciljem je
potrebno preprečevati oziroma ovirati, zlasti na območjih razpršene
individualne gradnje pa je tudi s stališča varovanja kulturne krajine in
urbanističnih vrednot v naseljih potrebna sanacija grajenega prostora, zaradi
zagotavljanja varstva okolja pa zgoščevanje poselitve ter dograjevanje in
obnavljanje javne infrastrukture.
2.7. Pogoji spodbujanja in pridobivanja stanovanj na
demografsko ogroženih območjih
Pomoč države pri stanovanjski oskrbi na demografsko ogroženih
območjih bo usmerjena predvsem v prenovo opuščenega stanovanjskega fonda.
Posojila za stanovanjsko prenovo bodo v skladu s kriteriji usmerjena z
najugodnejšimi pogoji glede višine, obrestne mere in dobe vračanja, predvsem s
ciljem ohranjanja prebivalstva na teh območjih.
2.8. Usmeritev stanovanjske poselitve prostora v skladu z
regionalnim razvojem in varstvom okolja
Pri dodeljevanju javnih (povratnih in nepovratnih) sredstev
bodo upoštevane tudi specifične potrebe regij z vidika skladnejšega
regionalnega razvoja. Zato bo tudi potrebno stalno usklajevanje z drugimi
oblikami razvojnih spodbud, da bi dosegli sinergijske in kumulativne učinke
javnih finančnih spodbud. Javna sredstva bodo namenjena samo za tiste oblike
stanovanjske preskrbe, ki bodo upoštevale v Sloveniji uveljavljene okoljske
standarde in bodo v skladu z zasnovo poselitve slovenskega prostora, določeno s
prostorskimi plani ter ob upoštevanju gospodarskih in socialnih razvojnih
programov republike.
2.9. Reševanje stanovanjskih vprašanj mladih družin, družin z
več otroki, invalidov in drugih skupin prebivalstva s posebnimi potrebami v
neprofitnem stanovanjskem sektorju
V okviru razpisov Stanovanjskega sklada Republike Slovenije
za kreditiranje neprofitne stanovanjske gradnje in fizičnih oseb bodo kriteriji
prilagojeni predvsem tistim, ki prvič rešujejo svoje stanovanjsko vprašanje. To
pa so predvsem mladi in mlade družine, družine z več otroki in invalidi. Ukrepi
v podporo reševanju stanovanjskega vprašanja mladih družin so izjemno pomembni
zaradi omogočanja ustanavljanja novih gospodinjstev, kar je prvenstveno
povezano z nastajanjem mladih družin. 
Že v svojem dosedanjem delovanju je Stanovanjski sklad
Republike Slovenije približno 64% vseh dodeljenih posojil (t. j. skupaj
približno 26,1 mlrd tolarjev) odobril prosilcem, ki so poleg drugih meril
izpolnjevali tudi kriterij mladih oziroma mladih družin (starost do 35 let). To
razmerje se tudi z uresničevanjem nacionalnega stanovanjskega programa ne bo
znatneje spremenilo in se bo ohranjalo tudi s spremenjenim razmerjem
posojilojemalci po statusu (več pravnih oseb – občin in NSO). 
Vendar pa pri oblikovanju meril Stanovanjskega sklada
Republike Slovenije v zvezi z omogočanjem novih gospodinjstev ne bodo
spregledane tudi drugi načini njihovega nastajanja, zlasti še nastajanje
enostarševskih družin pa tudi razveze zakonov. Prav tako pa bodo uvedeni
kriteriji, ki bodo omogočali izboljšane pogoje za pridobivanje oziroma
dostopnost stanovanj za druge skupine prebivalstva s posebnimi potrebami,
vključno s stanovanji za skupinske oblike bivanja, npr. v bivalnih skupnostih s
telesno ali duševno prizadetimi oziroma s tistimi, ki imajo dolgotrajne težave
v duševnem zdravju. 
Glede na to, da bodo posojila Stanovanjskega sklada Republike
Slovenije, podobno kot že sedaj, tudi pri uresničevanju nacionalnega stanovanjskega
programa predstavljala glavni finančni vir, ki bo omogočal pridobivanje
neprofitnih in socialnih stanovanj ter da se bo povečala njegova vloga pri
kreditiranju neprofitnih organizacij in občin oziroma občinskih stanovanjskih
skladov, bodo takšni posebni kriteriji vgrajeni v posamezne razpise za
dodeljevanje njegovih posojil. Pri njihovem oblikovanju bodo organi
Stanovanjskega sklada Republike Slovenije upoštevali podatke o povpraševanju po
stanovanjih za skupine prebivalstva s posebnimi potrebami, jih primerjali s
celotnim povpraševanjem ter upoštevali tudi predloge in priporočila državnega
stanovanjskega sveta oziroma pristojnih ministrstev. 
V okviru kriterijev za dodeljevanje posojil Stanovanjskega
sklada Republike Slovenije in drugih javnih sredstev bo posebna skrb namenjena
zagotavljanju stanovanjske oskrbe starejših ljudi ob upoštevanju njihovih
specifičnih potreb, pri čemer bodo morali aktivno vlogo odigrati tudi
stanovanjski programi in skladi drugih javnopravnih oseb. 
Zadovoljevanje stanovanjskih potreb starostnikov bo usklajeno
z razvojem varstva starejših oseb, predvidoma z naslednjimi oblikami stanovanj:
1.     
stanovanja za starejše, praviloma razpršena, v katera občasno (po
dogovoru oziroma po potrebi) prihaja organizirana pomoč iz doma starejših ali
centra za socialno delo, centra za pomoč na domu ali drugega izvajalca – tudi
iz zasebnega sektorja; 
2.     
varovana stanovanja za starejše, ki so stanovanja, v katerih stanovalci
lahko dobijo pomoč štiriindvajset ur dnevno iz določene ustanove, v glavnem iz
krajevno najbližjega doma starejših, pod pogojem, da so zgrajena kot
večstanovanjske stavbe s stanovanji za starejše ljudi z lastnim gospodinjstvom;
3.     
stanovanjski domovi za starejše, pod pogojem, da so zgrajeni kot
večstanovanjske stavbe s stanovanji za starejše ljudi z lastnim gospodinjstvom,
ki niso odvisni od stalne pomoči, ki pa jim je na voljo na klic. 
Zelo podoben položaj, kot ga imajo starostniki kot skupina
prebivalstva, ki v določenem življenjskem obdobju potrebuje posebno vrsto
stanovanj za samostojno življenje, pa imajo tudi študentje. Tudi ta populacija,
ki je dovolj velika, da jo je treba šteti za posebno skupino prebivalstva, ima
posebne potrebe. Podobno kot starostniki tudi dober del študentov samo v
določenem življenjskem obdobju potrebuje posebno obliko stanovanja, pri čemer
tradicionalne oblike študentskih domov s souporabo sob, t. j. brez samostojnih,
čeprav majhnih stanovanj, ne zagotavljajo bivalnih pogojev, ki bi ustrezali
naraščajoči zahtevnosti sodobnega visokošolskega in univerzitetnega študija
oziroma pogojev za učinkovit in uspešen študij. Narašča tudi število
študentskih družin, ki imajo znotraj te skupine prebivalstva še dodatne
potrebe. 
V okviru uresničevanja nacionalnega stanovanjskega programa
bodo zato tudi za graditev najemnih stanovanj za študente uporabljena podobna
načela, kot za graditev varovanih stanovanj. Sicer bodo po omenjenih kriterijih
posojila Stanovanjskega sklada Republike Slovenije dostopna tudi investitorjem,
ki bodo gradili samska ali družinska študentska stanovanja v okviru ali v
bližini študentskih domov, tako da bodo najemniki teh stanovanj lahko
uporabljali storitve teh domov (npr. čiščenje, prehrana, gospodinjske in osebne
storitve), ali pa kot stanovanja v okviru študentskih stanovanjskih domov po zgledu
tistih za starostnike. 
Med skupine prebivalstva s posebnimi potrebami, ki pri
uresničevanju nacionalnega stanovanjskega programa ne smejo ostati prezrte, pa
sodijo tudi Romi. Specifični načini bivanja dela te skupnosti, ki uživa v
Sloveniji poseben ustavni položaj, so predmet posebne skrbi nekaterih lokalnih
skupnosti in nekatera izmed njihovih prizadevanj so v preteklosti pokazala
opazne uspehe. S sredstvi Stanovanjskega sklada Republike Slovenije in drugimi
javnimi sredstvi bo zato v skladu z omenjenimi posebnimi merili treba podpirati
na pozitivnih izkušnjah utemeljena prizadevanja tistih občin, ki: 
1.     
omogočajo trajne oblike stanovanja romskim družinam, ki imajo na
njihovem območju stalno prebivališče in 
2.     
istočasno izboljšujejo bivalne pogoje (pogoje uporabe lastnih in drugih
stanovanj, stanovanjskih hiš in bivalnih naselij) drugih občanov na območjih,
kjer so takšni pogoji poslabšani zaradi neurejenih romskih naselij. 
In končno, vendar ne nepomembno, obstajajo posebne
stanovanjske potrebe ljudi, iz sicer različnih socialnih slojev družbe, ki se
jim njihov stanovanjski položaj nenadoma ali postopoma tako zelo poslabša, da
to zahteva nujno ukrepanje zaradi preprečitve ali vsaj omilitve njihove
socialne izključenosti, zlasti pa zaradi varstva oziroma ohranjanja družine. 
Razlogi takšnega nenadnega ali postopnega poslabšanja so
lahko zelo različni in segajo od nenadnih in praviloma nekrivdnih sprememb
družinskega, delovnega, zdravstvenega ali socialnega stanja preko nenadnega
poslabšanja tehničnega stanja njihovega stanovanja pod prag uporabnosti (npr.
nenadne porušitve, ki niso posledica naravnih nesreč) pa vse do posledic
neustreznega ali celo špekulativnega ravnanja v lastnem gospodinjstvu, ki ima
za posledico deložacijo, pogosto celo t.i. osebni bankrot in zato nastanek
začasnega brezdomstva. 
Takšne spremembe postavijo ljudi v položaj, v katerem se
možnosti za njihovo samostojno razreševanje stanovanjskega vprašanja skrajno
zmanjšajo, čeprav v nekaterih primerih niso izključene. Gre za položaj, ki je
praviloma slabši od položaja vseh drugih, ki imajo kakršnokoli stanovanje, in
ga je treba reševati začasno, dokler se po sicer uveljavljenih postopkih
njihovo stanovanjsko vprašanje ne razreši s pridobitvijo ustreznega in
primernega izmed štirih vrst stanovanj. 
Z uresničevanjem nacionalnega stanovanjskega programa bo
potrebno zagotoviti sredstva, s katerimi bodo občine kot posebno obliko
stanovanj, ki jo bo potrebno kot novo kategorijo umestiti v stanovanjski zakon,
zagotavljale za opisano skupino prebivalstva s posebnimi potrebami začasna
oziroma zasilna bivališča. Ta bodo morala zagotavljati vsaj najnujnejše pogoje
za ohranitev družinske skupnosti in bodo morala ustrezati bistvenim zahtevam za
objekte. Dejansko število začasnih oziroma zasilnih bivališč bo potrebno
prilagajati povpraševanju na podlagi evidenc občinskih organov, pristojnih za
stanovanjske zadeve in centrov za socialno delo. 
Ostale oblike zagotavljanja stanovanjske oskrbe oseb oziroma
skupin prebivalstva s posebnimi potrebami (npr. razne oblike bivanja v
domovih), ki zgoraj niso navedene, tudi niso predmet uresničevanja nacionalnega
stanovanjskega programa in se zagotavljajo iz drugih virov. 
V skladu s stanovanjskim zakonom
mora nacionalni stanovanjski program določiti tudi obseg sredstev za
razreševanje stanovanjskih vprašanj mladih, družin z več otroki, mladih družin
in invalidov v neprofitnem stanovanjskem sektorju in kriterije za razporejanje
teh sredstev občinam. Finančne sheme, prikazane v poglavju 2.12. Sredstva za
uresničevanje nacionalnega stanovanjskega programa, kažejo, da se bodo sredstva
za pridobivanje (vseh) neprofitnih in socialnih stanovanj v ciljnem letu
uresničevanja programa pridobivala po naslednjem razrezu:


Vrsta stanovanj 

Posojila 
stanovanjskega 
sklada RS 

Lastna sredstva 
občinskih proračunov 
in stanov. skladov 

Lastna sredstva 
neprofitnih 
stanovanjskih 
organizacij 


Neprofitna

60%

0%

40%


Socialna

70%

30%

0%


Iz evidenc in informacij
Stanovanjskega sklada pokojninskega in invalidskega zavarovanja Slovenije, Urada
Vlade Republike Slovenije za invalide, nevladnih organizacij za pomoč ljudem z
dolgotrajnimi težavami v duševnem zdravju in študentskih domov izhaja ocena
Ministrstva za okolje in prostor, da znaša nakopičeni primanjkljaj 450
stanovanj za upokojence, 300 stanovanj za invalide in osebe z dolgotrajnimi
težavami v duševnem zdravju in 100 stanovanj za študentske družine – skupaj
torej 850 stanovanj za navedene skupine ljudi s posebnimi potrebami. 
Primerjava načrtovane letne graditve stanovanj v ciljnem letu
uresničevanja nacionalnega stanovanjskega programa ter ocenjenega skupnega
nakopičenega stanovanjskega primanjkljaja, ki ga nekateri ocenjujejo s 35.000
enotami, ter na njeni podlagi preračun potrebne letne graditve stanovanj za te
skupine prebivalstva s posebnimi potrebami, kaže, da je za reševanje
stanovanjskih potreb navedenih skupin ljudi ob enaki dinamiki reševanja, kot
velja za stanovanjsko problematiko drugih državljanov, potrebno zagotoviti
najmanj 2,4% vseh sredstev, namenjenih stanovanjski oskrbi oziroma 6% vseh
sredstev, namenjenih neprofitnim in socialnim stanovanjem, kar v ciljnem letu
pomeni zagotovitev 270 stanovanjskih enot na leto. 
Kriteriji za razporejanje sredstev po občinah pri
dodeljevanju posojil Stanovanjskega sklada Republike Slovenije za socialna in
neprofitna stanovanja bodo zlasti upoštevali razmerje med obsegom posojil
Sklada za različne stanovanjske namene, razmerje med dejanskim povpraševanjem
po stanovanjih za skupine prebivalstva s posebnimi potrebami in ponudbo
primernih stanovanj v posamezni občini kandidatki za dodelitev posojila,
razmerje med obsegom dejanske porabe na stanovanjskem področju in skupno
primerno porabo v preteklem obdobju, prejeta sredstva finančnih izravnav,
stopnjo zadolženosti občine, podatke iz občinskega stanovanjskega programa in
analizo uresničevanja stanovanjske oskrbe v občini. Kriteriji bodo nadrobneje
določeni v okviru že omenjenih meril Stanovanjskega sklada Republike Slovenije.
Kriteriji za zagotavljanje sredstev občinam za pridobivanje
socialnih stanovanj, se bodo za občine določali v okviru politike javnih
izdatkov države.
2.10. Spodbujanje investicij v prenovo in vzdrževanje
stanovanj in stanovanjskih hiš
Politika najemnin bo spodbujala razvoj na stanovanjskem
področju, tako glede gradnje kot tudi glede prenove najemnih stanovanj, pri
čemer bo neprofitna najemnina izhodišče za oblikovanje profitnih najemnin, kot
podlage za kapitalska javna in zasebna vlaganja v stanovanjsko oskrbo. Posojila
Stanovanjskega sklada Republike Slovenije in posojila pridobljena v okviru
nacionalne stanovanjske varčevalne sheme se bodo namenjala tudi za prenove,
sanacije in obsežnejša vzdrževanja stanovanj in stanovanjskih hiš.
2.11. Državni stanovanjskih svet
Za spremljanje izvajanja nacionalnega stanovanjskega programa
ter za vrednotenje na njem utemeljene stanovanjske politike se bo s spremembami
in dopolnitvami stanovanjskega zakona ustanovil državni stanovanjski svet. Svet
in njegovega predsednika bo imenovala Vlada Republike Slovenije na predlog
ministra, pristojnega za stanovanja. Pri velikosti in sestavi državnega
stanovanjskega sveta bo vlada poleg strokovnih meril omogočila tudi sodelovanje
nevladnih organizacij oziroma interesnih in strokovnih društev, poslovnih in
poklicnih združenj ter reprezentativnih sindikatov. 
Naloga državnega stanovanjskega sveta je zlasti spremljanje
uresničevanja ciljev nacionalnega stanovanjskega programa, ocenjevanje
učinkovitosti njegovih instrumentov oziroma tekoče stanovanjske politike in
sinergije sektorskih politik in ukrepov v zvezi s stanovanjskim področjem,
ocenjevanje ustreznosti razmerij med različnimi segmenti stanovanjske oskrbe in
socialnimi korektivi, ocene upoštevanja ciljev regionalnega razvoja in varstva
okolja ter izboljševanja kakovosti stanovanjskega urbanizma, arhitekture in
bivalnega okolja. 
Poročila državnega stanovanjskega sveta bodo izvajalcem
nacionalnega stanovanjskega programa in javnosti nudila ocene o tem, kako dobro
in uspešno se uresničujejo cilji stanovanjske politike ter ali in kje so
potrebni popravki. Za uspešno opravljanje nalog državnega stanovanjskega sveta
bodo zagotovljena tudi sredstva za podporne evalvacijske raziskave. Državni
stanovanjski svet po potrebi predlaga oblikovanje potrebnih sprememb in
dopolnitev, ki zadevajo cilje in instrumente nacionalnega stanovanjskega
programa. 
Državni stanovanjski svet bo presojal ukrepe socialne
politike na stanovanjskem področju in po potrebi predlagal interventne ukrepe.
Poročal bo Vladi Republike Slovenije. Pred iztekom obdobja, za katero se
sprejema pričujoči nacionalni stanovanjski program, pričakuje Vlada Republike
Slovenije od državnega stanovanjskega sveta tudi stališče o podlagah in načinu
uresničevanja stanovanjske politike v prihodnosti.
2.12. Sredstva za uresničevanje nacionalnega stanovanjskega
programa
2.12.1. Računske podlage
a) Število zgrajenih stanovanj
Ocena potrebnih finančnih virov za izvedbo nacionalnega
stanovanjskega programa izhaja iz analiz in potreb po zagotavljanju novih
stanovanj. Glede na določila stanovanjskega zakona in zakona o lokalni
samoupravi so predvideni različni subjekti in načini financiranja posameznih
kategorij stanovanj. 
Že večkrat poudarjeni cilj nacionalnega stanovanjskega
programa oziroma na njem utemeljene aktivne stanovanjske politike je zgraditi
najmanj 10.000 stanovanj letno, oziroma – kar je še važneje – pridobiti poleg
vsako leto zgrajenih lastnih stanovanj še 2.000 socialnih, 2.500 neprofitnih in
500 profitnih najemnih stanovanj. To je upoštevano tudi v naslednjem prikazu
uresničevanja nacionalnega stanovanjskega programa. 
Preglednica št. 1: uresničevanje
nacionalnega stanovanjskega programa – graditev stanovanj po vrstah v letih
2000–2009


Leto 

Zasebni sektor 

Javni sektor 

Skupaj 


 

lastna 

profitna 

socialna 

neprofitna 

število 

indeks 


2000 

5500 

50 

300 

350 

6200 

100 


2001 

5600 

100 

400 

450 

6550 

106 


2002 

5700 

150 

500 

600 

6950 

112 


2003 

5800 

200 

600 

800 

7400 

119 


2004 

5900 

250 

800 

1000 

7950 

128 


2005 

6000 

300 

1000 

1250 

8550 

138 


2006 

6000 

350 

1200 

1500 

9050 

146 


2007 

6000 

400 

1400 

1800 

9600 

155 


2008 

6000 

450 

1700 

2100 

10250 

165 


2009 

6000 

500 

2000 

2500 

11000 

177 


Skupaj: 

58500 

2750 

9900 

12350 

83500 

 


Časovni potek uresničevanja
nacionalnega stanovanjskega programa v gornji preglednici upošteva, da je
oblikovanje aktivne stanovanjske politike pogojeno s predhodno izvedbo
nekaterih sistemskih ukrepov; da je v izogib nadaljnji rasti cen stanovanj
oziroma za spodbujanje ponudbe stanovanj treba najprej zagotoviti zadostno
ponudbo zazidljivih stavbnih zemljišč ter da je za celovito izvajanje
nacionalnega stanovanjskega programa potrebno zagotoviti sinergijo vseh
predhodno vzpostavljenih sistemskih ukrepov in izvedbenih instrumentov.
b) Cene stanovanj
Ob predpostavki, da ima povprečno stanovanje površino 55 m²
in da je njegova cena 193.700 tolarjev/m², bi morali za dosego tega cilja v
Sloveniji iz vseh virov – države, občin, pravnih in fizičnih oseb – vsako leto
nameniti približno 106,5 milijard tolarjev, kar bi po ocenah za leto 1998 pomenilo
3,3% bruto domačega proizvoda. Statistični podatki o graditvi stanovanj v letu
1998 na primeru 791 zgrajenih stanovanj kažejo, da je povprečna cena za 1m²
stanovanjske površine znašala 230.133 tolarjev. 
Po izbranih mestnih naseljih je znašala od 225.633 tolarjev/m²
v Celju do 238.921 tolarjev/m² v Ljubljani, v ostalih naseljih pa je znašala
povprečno 177.317 tolarjev/m². Po obliki graditve se je povprečna cena gibala
med 162.728 tolarjev/m² pri neprofitni graditvi in 230.862 tolarjev/m² pri
graditvi za trg. Po nosilcih graditve pa se je povprečna cena gibala med
208.118 tolarjev/m², kjer so bili investitorji gradbena podjetja, preko 155.821
tolarjev/m², kjer so bile investitorice neprofitne stanovanjske organizacije do
273.332 tolarjev/m² v primerih, kjer so bile investitorice druge organizacije
(npr. razni investitorji v stanovanja za prodajo na trgu). 
Izračun cen stanovanjske graditve za potrebe nacionalnega
stanovanjskega programa lahko realno temelji samo na teh uradnih statističnih
podatkih, ki pa zahtevajo ustrezno interpretacijo. Ta se nanaša predvsem na
ustrezno predpostavitev povprečnih cen stanovanj v individualnih hišah, še
zlasti grajenih v lastni režiji, kot jo dopuščajo predpisi o graditvi objektov.
Ta način gradnje je tudi najcenejši in se ga zato investitorji – fizične osebe
– zelo pogosto poslužujejo. 
Prav tako je treba upoštevati različna izhodišča v primerih,
ko se stanovanja pridobivajo z nakupom na prostem tržišču, na katerem je
ponudba stalno manjša od povpraševanja ter v primerih, ko se stanovanja gradijo
za znanega – organiziranega in kvalificiranega – investitorja, ki oddaja dela
po projektantskih in gradbenih pogodbah in ne kupuje gotovega izdelka. Izračun
povprečnih cen stanovanj za potrebe nacionalnega stanovanjskega programa ob
upoštevanju gornjih podlag ob predpostavki, da ima povprečna stanovanjska enota
55m² čiste stanovanjske površine, upošteva naslednje cene stanovanjske površine
po cenah za obdobje I.-XII.1998: 
1.     
za profitna stanovanja 230.000 tolarjev/m² oziroma 12,650.000 tolarjev
za stanovanjsko enoto ob predpostavki, da gre za stanovanja, ki se pretežno
pridobivajo na prostem trgu že zgrajenih novih stanovanj; 
2.     
za socialna in neprofitna stanovanja 156.000 tolarjev/m² oziroma
8,580.000 tolarjev za stanovanjsko enoto ob predpostavki, da gre za stanovanja,
ki se pretežno gradijo za znanega (organiziranega in kvalificiranega)
investitorja; 
3.     
za lastna stanovanja 224.000 tolarjev/m² oziroma 12,320.000 tolarjev za
stanovanjsko enoto ob predpostavki, da je razmerje med lastnimi stanovanji,
kupljenimi na prostem trgu že zgrajenih novih stanovanj ter lastnimi
stanovanji, zgrajenimi v lastni režiji v družinskih hišah 1:3, kar ob 6.000
novih lastnih stanovanjih na leto ponazarja naslednja enačba:
3 st. en.x55m²x208.000
SIT/m²+1st. en.x55 m²x273.000 SIT/m² = 12.320.000 tolarjev/st.en. 4 st. en.
Povprečna cena stanovanjske površine bi v okviru
uresničevanja nacionalnega stanovanjskega programa ob ciljnem številu (najmanj)
10.000 stanovanj letno ter ob ciljnih razmerjih med številom socialnih (2.000),
neprofitnih (2.500), profitnih (500) ter lastnih stanovanj (5.000) znašala:
0,45 x 156.000 + 0,05 x 230.000 + 0,50 x 224.000 = 193.700 tolarjev/m². 
V letih 1991 do 1998 je bilo v Sloveniji zgrajenih povprečno
6250 stanovanj na leto, kar ob gornjih kriterijih pomeni, da je bilo v
stanovanja investiranih 66,6 milijard tolarjev letno. Letni primanjkljaj,
skoraj izključno najemnih stanovanj, ki ga je treba torej zagotoviti z ukrepi
aktivne stanovanjske politike na podlagi nacionalnega stanovanjskega programa,
ima tako povprečno vrednost 39,9 milijard tolarjev letno. 
Za izvedbo nacionalnega stanovanjskega programa bo treba v
naslednjem obdobju zagotavljati tako sredstva državnega proračuna, kot tudi
doseči, da bodo tudi nove občine na tem področju izpolnjevale svoje predpisane
obveznosti. Bistvenega pomena za uresničevanje aktivne stanovanjske politike pa
je zagotovitev pogojev za povečanje zasebnih naložb v stanovanjsko oskrbo.
Skupaj iz vseh virov moramo z uresničevanjem nacionalnega stanovanjskega
programa v državi nameniti stanovanjskemu področju najmanj 2,1% bruto domačega
proizvoda v letu 2000, ki bi postopoma naraščal in dosegel v letu 2009 2,4%
bruto domačega proizvoda (po stalnih cenah).
2.12.2. Izračun
a) Sredstva in viri sredstev za graditev stanovanj
Uresničevanje nacionalnega stanovanjskega programa lahko
poteka le z združevanjem javnih in zasebnih sredstev. Nacionalni stanovanjski
program uvaja na področje stanovanjske oskrbe nove instrumente, ki omogočajo
prerazporeditev deležev, ki jih imajo posamezni sedanji viri financiranja
graditve stanovanj. 
Na prvem mestu je treba omeniti nacionalno stanovanjsko
varčevalno shemo kot najpomembnejši vir za financiranje zasebne stanovanjske
graditve ne samo lastnih, temveč tudi profitnih najemnih stanovanj. 
Tudi po uveljavitvi nacionalne stanovanjske varčevalne sheme
bo Stanovanjski sklad Republike Slovenije še naprej ostal najpomembnejše orodje
države pri vodenju aktivne stanovanjske politike, postopoma pa bo manjšal svojo
udeležbo pri kreditiranju graditve lastnih in profitnih stanovanj, ohranil pa
doseženi delež pri kreditiranju graditve neprofitnih stanovanj ter pričel na
novo kreditirati tudi graditev socialnih stanovanj. 
Uresničevanje nacionalnega stanovanjskega programa tudi ni
mogoče samo z domačimi finančnimi viri. Glede na ponudbo in že izraženo
zainteresiranost vsaj dveh pomembnih mednarodnih finančnih ustanov, katerih
članica je tudi Slovenija t. j. Socialnega sklada Sveta Evrope in Svetovne
banke, je pri izvajanju nacionalnega stanovanjskega programa utemeljeno
računati tudi z njunimi posojili, Stanovanjskemu skladu Republike Slovenije za
kar domača javna sredstva ne zadoščajo. Tovrstne naložbe so tudi skladne s
cilji in poslovno politiko obeh mednarodnih finančnih ustanov, dostopnost do
njunih posojil je za Slovenijo sorazmerno ugodna, sama posojila pa za
predvideni namen ter ob upoštevanju domačih obrestnih mer in drugih pogojev
niso predraga. 
Tako kot v zvezi s prenosi državnih proračunskih sredstev v
stanovanjsko oskrbo bo tudi v zvezi s tujimi posojili Stanovanjski sklad
Republike Slovenije ohranil svojo vlogo finančnega posrednika, v skladu z
možnostmi pa bo za posojila tudi jamčil. Veljavni zakon o financiranju občin
dovoljuje, da se občina zadolži do 10% primerne porabe predhodnega leta.
Predpisani kreditni potenciali občin so tako nizki, da so seveda že izkoriščeni
za druge prioritete lokalnih javnih financ. Omogočanje selektivnega in
namenskega dodatnega zadolževanja občin za potrebe pridobivanja in opremljanja
stavbnih zemljišč ter pridobivanje socialnih stanovanj zato zahteva spremembe
oziroma dopolnitve predpisov o financiranju občin. 
Iz vseh navedenih okoliščin sledi projekcija razmerij med
sredstvi in viri za graditev stanovanj v okvirju uresničevanja nacionalnega
stanovanjskega programa, prikazana v preglednici št. 2. 
Ob upoštevanju razmerij, prikazanih v preglednici št. 2 ter
obrazloženih računskih podlag je za izvajanje nacionalnega stanovanjskega
programa potrebno zagotoviti sredstva po stalnih cenah iz obdobja I.–XII.1998,
ki so prikazana v preglednici št. 3. 
Preglednica št. 2: razmerja med sredstvi
in viri za graditev stanovanj po vrstah in letih izvajanja nacionalnega
stanovanjskega programa – v odstotkih (%)
Preglednica št. 3: sredstva in viri za
graditev stanovanj po vrstah stanovanj in času izvajanja nacionalnega
stanovanjskega programa (stalne cene I.–XII. 1998, v mio tolarjev)

b) Obrazložitve
1. Sredstva za pridobivanje socialnih stanovanj 
Za pridobitev 2.000 socialnih stanovanj letno bi bilo v
ciljnem letu izvajanja nacionalnega stanovanjskega programa, t. j. leta 2009 po
stalnih cenah I.–XII. 1998 potrebno zagotoviti sredstva v višini 17,2 milijarde
tolarjev. Zagotavljanje socialnih stanovanj je dolžnost občin, ki naj bi
programe na tem področju izvajale zlasti z usmerjanjem sredstev v odkup in
prenovo obstoječih stanovanj ter z zamenjavo stanovanj znotraj lastnega
socialnega in neprofitnega sklada. 
Zlasti s prvim načinom je mogoče doseči nižje nakupne cene in
s tem z enakimi sredstvi rešiti večje število socialnih problemov. Vendar pa
občine ob sedanjem načinu financiranja ne bodo mogle same zbrati za tak obseg
potrebnih sredstev in tudi ne bodo mogle v skladu z zakonom gospodariti s
stavbnimi zemljišči v javno korist. Brez možnosti, da za pridobivanje in
opremljanje stavbnih zemljišč in pridobivanje socialnih stanovanj najamejo
posojila pri Stanovanjskem skladu Republike Slovenije, bo stanovanjska in druga
graditev v občinah še naprej stagnirala oziroma bo omejena na neorganizirano in
nekontrolirano razpršeno gradnjo individualnih hiš. Taka gradnja pa je potratna
do prostora in energije in obremenjujoča za okolje, njeni gospodarski
multiplikacijski učinki pa so nezaznavni. 
Vendar pa bo morala občine pri zagotavljanju socialnih
stanovanj poleg tega, država tudi neposredno finančno podpreti. V ta namen
nacionalni stanovanjski program predvideva razširitev dejavnosti Stanovanjskega
sklada Republike Slovenije na kreditiranje pridobivanja socialnih stanovanj,
tako, da bo od leta 2000 dalje postopno spreminjala, in sicer tako, da bo od
leta 2004 dalje razmerje med posojili Stanovanjskega sklada Republike Slovenije
in sredstvi občinskih proračunov 70% : 30%. 
2. Sredstva za pridobivanje neprofitnih najemnih stanovanj 
Pretežna večina proračunskih sredstev države, usmerjanih
preko Stanovanjskega sklada Republike Slovenije, bo morala biti namenjenih za
posojila neprofitnim stanovanjskim organizacijam za pridobivanje najemnih
neprofitnih stanovanj. Lokalne skupnosti pa bi morale pri tem sodelovati s
svojimi sredstvi in jih namenjati zlasti za pridobivanje komunalno opremljenih
zemljišč za gradnjo tovrstnih stanovanj. 
Za pridobitev 2.500 neprofitnih najemnih stanovanj na leto bo
v ciljnem letu uresničevanja nacionalnega stanovanjskega programa, t. j. leta
2009 po stalnih cenah I.-XII. 1998 skupaj treba zagotoviti sredstva v višini
12,8 milijarde tolarjev iz posojil Stanovanjskega sklada Republike Slovenije in
po 8,6 milijarde tolarjev, ki jih bodo zagotovile neprofitne stanovanjske
organizacije same, skupaj 21,5 milijarde tolarjev. 
Razmerje med posojili Stanovanjskega sklada Republike
Slovenije in lastnimi sredstvi neprofitnih organizacij ostaja tudi v bodoče pri
že uveljavljenih 60% : 40%. 
3. Sredstva za kreditiranje nakupa in gradnje lastnih in drugih
stanovanj 
V graditev lastnih stanovanj državljanov bo treba v ciljnem
letu izvajanja nacionalnega stanovanjskega programa (2009) naložiti skupaj 73,9
milijard vseh javnih in zasebnih sredstev. Tudi na tem področju se bodo
razmerja med različnimi viri sredstev morala spremeniti, in sicer tako, da bo
pri dajanju posojil državljanom postopoma prevzela vodilno vlogo nacionalna
stanovanjska varčevalna shema, sočasno pa se bo zmanjševala tako vloga
Stanovanjskega sklada Republike Slovenije kot vloga poslovnih bank. Prav tako
pa se mora izboljšati dostopnost do lastnih stanovanj državljanov z zmanjšanjem
njihovega lastnega deleža v celotni finančni konstrukciji. 
V ciljnem letu izvajanja nacionalnega stanovanjskega programa
bodo razmerja med viri Stanovanjskega sklada Republike Slovenije, nacionalne
stanovanjske varčevalne sheme ter iz sredstev fizičnih in pravnih oseb 4 : 52 :
44. To razmerje upošteva ključno vlogo nacionalne stanovanjske varčevalne sheme
kot novega sistema stanovanjskega varčevanja in kreditiranja. V istem razmerju
pa je opazno ustrezno zmanjšanje deležev ostalih virov. 
Navedeno ciljno razmerje pomeni, da se bo obseg posojil
Stanovanjskega sklada Republike Slovenije individualnim investitorjem z
uresničevanjem nacionalnega stanovanjskega programa po stalnih cenah I.–XII.
1998 zmanjšal s 6,2 milijarde tolarjev v letu 2000 na 2,9 milijarde tolarjev
leta 2009, ob tem, ko se bo skupen obseg investicij v lastna stanovanja v istem
času povečal s 67,7 na 73,9 milijard tolarjev. 
Izvajanje nacionalne stanovanjske varčevalne sheme bo podobno
kot namensko stanovanjsko varčevanje v drugih evropskih državah potrebovalo
stalno pomoč države. Zaradi ugodnih obrestnih mer in dodatnega premiranja s
strani države se bodo za tak način varčevanja odločili vsi tisti, ki dejansko načrtujejo
nakup stanovanja ali gradnjo stanovanjske hiše. Ugodne obrestne mere in
premiranje pa bodo vzpodbudile k varčevanju tudi premožnejše prebivalce, ki
sami niso zainteresirani za pridobitev stanovanjskega posojila. Na ta način pa
bodo zagotovljeni dolgoročni viri sredstev. 
Tovrstno spodbudo je mogoče zagotoviti z davčnimi
(dohodninskimi) olajšavami v zvezi z varčevanjem v nacionalni stanovanjski
varčevalni shemi in drugimi naložbami fizičnih oseb v stanovanjsko oskrbo. Cilj
davčnih olajšav v povezavi s spodbujanjem naložb v stanovanja ni samo
spodbujanje stanovanjskega varčevanja tistih, ki sami rešujejo svoje lastno
stanovanjsko vprašanje. Davčne olajšave morajo v enaki meri spodbujati tudi
tiste, ki imajo svoje stanovanjsko vprašanje sicer rešeno, da svoje prihranke
nalagajo v različne vrste stanovanjskih naložb (stanovanja, poslovni deleži
stanovanjskih zadrug in neprofitnih stanovanjskih organizacij, hipotekarne
obveznice). To bi zajelo dodatne vire za zagotavljanje stanovanj in s tem za
naglejše zmanjševanje stanovanjskega primanjkljaja.
2.12.3. Proračunska sredstva Republike Slovenije za
uresničevanje nacionalnega stanovanjskega programa
Za uresničevanje nacionalnega stanovanjskega progama bo
Republika Slovenija iz vsakoletnega državnega proračuna zagotavljala sredstva
za neposredne in za posredne prenose v stanovanjsko oskrbo. Neposredni prenosi
obsegajo sredstva za dokapitalizacijo Stanovanjskega sklada Republike
Slovenije, ki bo omogočala njegovo kreditiranje pridobivanja neprofitnih,
socialnih in lastnih stanovanj, posredni prenosi pa sredstva za premiranje
hranilnih vlog v okviru nacionalne stanovanjske varčevalne sheme ter sredstva
za subvencioniranje najemnin socialno ogroženim državljanom in njihovim
družinam. 
Med tem, ko bo tudi subvencioniranje oziroma premiranje
hranilnih vlog država izvajala preko Stanovanjskega sklada Republike Slovenije
kot osrednje državne institucije za financiranje stanovanjske oskrbe, bo
sredstva za objektne subvencije najemnin zagotavljala iz primerne porabe občin.
Merila za učinkovitejše in pravičnejše subvencioniranje najemnin, ki so odvisna
od številnih okoliščin, ne nazadnje tudi od spremljanja posledic uvajanja
tržnih zakonitosti in pravnega reda na področje stanovanjske oskrbe, je treba
določiti na novo. 
V predhodnih poglavjih je bilo prikazano, da bi bilo potrebno
za objektno in subjektno subvencioniranje najemnin potrebno zagotavljati
sredstva v višini 3.322,830.000 tolarjev letno v okviru primerne porabe občin.
Ta se pokriva iz občinskih virov in iz finančnih izravnav, ki jih upravičene
občine prejemajo iz državnega proračuna. Slednje so predmet posebnih meril in
jih ni mogoče z zadostno natančnostjo oceniti vnaprej, zato povečanje finančnih
izravnav iz državnega proračuna na račun uresničevanja nacionalnega
stanovanjskega programa ne more biti natančneje prikazano oziroma v tem okviru
zajeto med neposrednimi prenosi iz državnega proračuna. 
Tako kot za ostala sredstva za uresničevanje nacionalnega
stanovanjskega programa, seveda tudi za sredstva, namenjena za subvencioniranje
najemnin velja, da bo njihova natančnejša določitev stvar proračunskega
načrtovanja v letih do 2009. Za letne dokapitalizacije Stanovanjskega sklada
Republike Slovenije ter za subvencioniranje oziroma premiranje stanovanjskega
varčevanja pa bodo potrebna sredstva, prikazana v preglednici št. 4 (v
nadaljevanju: neposredni prenosi iz proračuna Republike Slovenije za
uresničevanje NSP). 
Preglednica št. 4: neposredni prenosi iz
proračuna Republike Slovenije za uresničevanje NSP (po ciljih, stalne cene
I.–XII. 1998, v mio tolarjev)


Stanovanjski sklad RS 

Nacionalna stanovanjska varčevalna shema


leto 

posojila 

dokapit. 
iz proračuna RS

posojila 

premije 


2000 

11.391 

1.560 

0

 566 


2001 

12.680 

1.560 

0 

1.132 


2002 

12.956 

1.560 

0 

1.698 


2003 

14.568 

2.500 

0 

2.264 


2004 

16.271 

3.500 

38.400 

2.830 


2005 

18.402 

3.800 

38.400 

2.830 


2006 

21.202 

5.000 

38.400 

2.830 


2007 

23.741 

6.000 

38.400 

2.830 


2008 

25.750 

6.000 

38.400 

2.830 


2009 

27.829 

6.000 

38.400 

2.830 






Za izračune po tekočih cenah je
domnevano naslednje gibanje inflacije (preglednica št. 5): 
Preglednica št. 5: inflacijske stopnje
2000–2009


Leto 

Inflacijska 
stopnja % 

Bazni indeks 
1999 = 100 


2000 

6,0 

106 


2001 

5,3 

112 


2002 

4,7 

117 


2003 

4,1 

122 


2004 

3,6 

126 


2005 

3,2 

130 


2006 

3,0 

134 


2007 

2,9 

138 


2008 

2,8 

142 


2009 

2,7 

146 


Iz te predpostavke sledi naslednji
izračun neposrednih prenosov iz proračuna Republike Slovenije za uresničevanje
NSP po tekočih cenah v času izvajanja nacionalnega stanovanjskega programa
(preglednica št. 6): 
Preglednica št. 6: neposredni prenosi iz
proračuna Republike Slovenije za uresničevanje NSP (po ciljih, tekoče cene, v
mio tolarjev)


Stanovanjski sklad RS 

Nacionalna stanovanjska varčevalna shema 


leto 

posojila 

dokapit.
iz proračuna RS

posojila 

premije 


2000 

11.391 

1.560 

0 

600 


2001 

13.441 

1.870 

0 

1.192 


2002 

14.462 

2.360 

0 

1.872 


2003 

17.024 

3.900 

0 

2.599 


2004 

19.795 

5.500 

45.658 

3.365 


2005 

23.193 

6.300 

47.119 

3.473 


2006 

27.577 

8.200 

48.533 

3.577 


2007 

31.806 

9.950 

49.940 

3.681 


2008 

35.498 

10.400 

51.338 

3.784 


2009 

39.438 

10.850 

52.725 

3.886 






Skupni neposredni prenosi iz
proračuna Republike Slovenije v času izvajanja nacionalnega stanovanjskega
programa za doseganje zastavljenih ciljev ob vseh upoštevanih okoliščinah
morajo torej znašati (preglednica št. 7). 
Preglednica št. 7: vsi neposredni prenosi
iz proračuna Republike Slovenije za uresničevanje NSP (stalne in tekoče cene, v
mio tolarjev)


Leto 

Vsi neposredni
  prenosi 
iz proračuna RS 
(stalne cene I.–XII.
  1998) 

Vsi neposredni
  prenosi 
iz proračuna RS 
tekoče cene 


2000 

2.126 

2.126 


2001 

2.692 

3.062 


2002 

3.258 

4.232 


2003 

4.764 

6.499 


2004 

6.330 

8.865 


2005 

6.630 

9.773 


2006 

7.830 

11.777 


2007 

8.830 

13.631 


2008 

8.830 

14.184 


2009 

8.830 

14.736 


Upoštevaje celotne načrtovane
naložbe javnih in zasebnih sredstev v graditev stanovanj bodo navedeni zneski
vseh neposrednih prenosov iz proračuna Republike Slovenije za uresničevanje
nacionalnega stanovanjskega programa imeli v celotnem obsegu graditve stanovanj
naslednje deleže, prikazane v preglednici št. 8. 
Preglednica št. 8: delež neposrednih
prenosov iz proračuna Republike Slovenije v uresničevanju NSP (tekoče cene, v
mio tolarjev)


Leto 

Vsa sredstva 
za graditev 
stanovanj 

Vsi
  neposredni 
prenosi
  
iz
  proračuna RS 


 

mio tolarjev 

mio tolarjev 

% 


2000 

73.970 

2.126 

2,9 


2001 

82.203 

3.062 

3,7 


2002 

91.035 

4.232 

4,6 


2003 

100.501 

6.499 

6,5 


2004 

104.249 

8.865 

8,5 


2005 

112.556 

9.773 

8,6 


2006 

130.623 

11.777 

9,0 


2007 

141.088 

13.631 

9,7 


2008 

153.098 

14.184 

9,3 


2009 

166.742 

14.736 

8,8 


 
2.13. Učinki izvajanja nacionalnega stanovanjskega programa na
ostale gospodarske dejavnosti
Poleg socialnih, zdravstvenih in drugih pozitivnih vplivov
pomeni vlaganje v stanovanjsko gradnjo in prenovo močna vzpodbuda za rast
celotnega gospodarstva. 
Tuje študije kažejo, da je ob znatnejšem povečanju vlaganj v
stanovanjsko gospodarstvo mogoče pričakovati povečanje proizvodnje v skoraj
vseh gospodarskih panogah, prav tako pa je mogoče pričakovati tudi povečanje
zaposlenosti. Tako npr. nemške izkušnje navajajo, da pri vložku 1 milijarde DEM
v stanovanjsko gradnjo znašajo neposredni in posredni makroekonomski učinki 1,7
milijarde DEM, pospeševalni (multiplikacijski) učinki pa še dodatnih 0,8
milijarde DEM. 
Občuten je tudi vpliv na zaposlovanje, saj bi bilo po istih
virih pri enakem finančnem vložku v stanovanjsko področje mogoče pričakovati
30.000 novih delovnih mest v neposrednih in posrednih dejavnostih povezanih z
gradnjo stanovanj. Zaradi pospeševalnih vplivov pa bi se, kot kažejo navedeni
podatki, število delovnih mest povečalo še za dodatnih 14.000 in bi torej
skupno povečanje delovnih mest ob tako velikem vlaganju znašalo 44.000, pri
čemer seveda ni upoštevano zasedanje morebitnih neizkoriščenih gospodarskih
zmogljivosti. 
Tovrstnih podatkov sicer ni mogoče neposredno prenašati in
sorazmerno prirejati slovenskim razmeram, jih je pa mogoče upoštevati kot
dovolj zanesljivo podkrepitev pričakovanja, da so tudi gospodarski učinki
sorazmerno manjših povečanj naložb v stanovanjsko oskrbo znatni. 
Prav tako kljub nekaterim tovrstnim pričakovanjem ni mogoče
napovedati, za koliko in kje se bo na račun uresničevanja nacionalnega
stanovanjskega programa povečala zaposlenost v Sloveniji. Ni pa mogoče
izključiti tovrstnega vpliva v industriji oziroma trgovini finalnih gradbenih
proizvodov, pohištva in gospodinjskih strojev, v dejavnostih gradbenih
zaključnih del ter v terciarnih in kvartarnih dejavnostih, odvisnih od
stanovanja in demografskih rasti, v samem gradbeništvu pa samo toliko, kolikor
povečan obseg graditve stanovanj ne bo sovpadal z morebitnim zmanjšanjem obsega
graditve drugih, zlasti velikih infrastrukturnih omrežij oziroma objektov. 
Neposredna finančna intervencija države v stanovanjsko oskrbo
in izvajanje nacionalne stanovanjske varčevalne sheme bosta imeli tudi pomembne
posledice za spremenjene vzorce porabe prebivalstva. Lahko pričakujemo, da se
bo zaradi povečanega stanovanjskega varčevanja in lažjega dostopa do stanovanj
spremenila struktura porabe – iz potrošnih dobrin v “trajne dobrine”, povečal
pa se bo delež prihrankov na račun zmanjšanja takojšnje porabe.
2.14. Socialni učinki izvajanja nacionalnega stanovanjskega
programa
Pričakovati je, da bo izvajanje nacionalnega stanovanjskega
programa imelo naslednje pozitivne socialne učinke: 
-       
lažji dostop do stanovanj bo ugodno vplival na nataliteto prebivalstva,
saj se bodo mlade družine lahko prej in lažje odločale za otroke. Lažji in
hitrejši dostop do stanovanj lahko pomeni več otrok v družini; 
-       
boljše bivalne razmere preprečevalno vplivajo na konflikte v družini in
ustvarjajo bolj zdrave družinske odnose ter lahko vplivajo na manjše število
razvez. Otrokom so dane možnosti za zdrav fizični in intelektualni razvoj; 
-       
lažje in hitreje rešeno stanovanjsko vprašanje dviguje tudi motivacijo
na delovnem mestu in skrb za stalno zaposlitev; 
-       
socialne razlike, ki izhajajo iz bistveno neenakega dostopa do stanovanj
se bodo zmanjšale.
3. DELEŽ SREDSTEV ZA STANOVANJSKO OSKRBO V BRUTO DOMAČEM
PROIZVODU
Že uvodoma je bilo poudarjeno, da je stanovanjska politika
sestavljen (kompleksen) in prepleten sestav ukrepov in ravnanj različnih
udeležencev ter da je poleg tega, da zagotovi podlago za oblikovanje in
izvajanje primerne oziroma aktivne stanovanjske politike, ena od glavnih nalog
nacionalnega stanovanjskega programa, da zagotovi skupen okvir za usklajeno in
k skupnim ciljem usmerjeno delovanje vseh udeležencev pri uresničevanju
učinkovite in uravnotežene stanovanjske oskrbe. 
Namen nacionalnega stanovanjskega programa pa je določiti
tudi obseg, vire in dinamiko sistemskega financiranja stanovanjske oskrbe.
Zaradi navedene sestavljenosti in prepletenosti, še zlasti pa zaradi soudeležbe
države in lokalnih skupnosti, različnih dejavnikov javnega sektorja ter nujnega
medsebojnega sodelovanja javnega in zasebnega sektorja pa je tako določanje
lahko v nacionalnem stanovanjskem programu samo indikativno. 
V nacionalnem stanovanjskem programu je možno določiti ciljne
deleže stanovanjske oskrbe v celotnem bruto domačem proizvodu ter oceniti
namenska državna proračunska sredstva za neposreden prenos v stanovanjsko
oskrbo. Posredne prenose v stanovanjsko oskrbo bo mogoče določiti v letnih
finančnih planih uporabnikov javnih sredstev na ravni države in občin ter na
podlagi podatkov o uresničevanju nacionalnega stanovanjskega programa. 
Z ukrepi aktivne stanovanjske politike oziroma z izvrševanjem
nacionalnega stanovanjskega programa je treba zagotoviti, da se bodo vsa javna
in zasebna sredstva, namenjena za graditev, prenovo oziroma pridobivanje
stanovanj, povečala od 2,1% v letu 2000 na 2,4% leta 2009 bruto domačega
proizvoda (po stalnih cenah), pri čemer bo država zagotavljala za neposredne
prenose iz proračuna Republike Slovenije za uresničevanje nacionalnega
stanovanjskega programa med 2,9 in 8,8% vseh sredstev (po tekočih cenah). 
Nacionalni stanovanjski program določa izvajalce in njihove
dolžnosti pri oblikovanju in izvajanju aktivne stanovanjske politike pri čemer
je ključna vloga Vlade Republike Slovenije in Stanovanjskega sklada Republike
Slovenije. Vlada Republike Slovenije bo s proračunskimi memorandumi in predpisi
o izvrševanju proračuna Republike Slovenije poleg drugih ukrepov iz lastne
pristojnosti Državnemu zboru Republike Slovenije predlagala prenose državnih
proračunskih sredstev za različne namene znotraj stanovanjske oskrbe, tako da
bo zagotovljeno doseganje zgoraj navedenega finančnega cilja.
4. NALOGE IZVAJALCEV NACIONALNEGA STANOVANJSKEGA PROGRAMA
4.1. Naloge Vlade Republike Slovenije
Pri izvajanju nacionalnega stanovanjskega programa je
osrednja naloga Vlade Republike Slovenije, da nadaljuje z vzpostavljanjem in
izvajanjem sistema finančnih spodbud in pomoči ter drugih finančnih in
nefinančnih ukrepov, vključno s fiskalnimi, ki bodo na področju stanovanjske
oskrbe omogočili uveljavitev tržnih zakonitosti, zagotavljali sposobnost občin
za uresničevanje njihovih nalog ter spodbudili večje naložbe iz zasebnih
sredstev in ki bodo pospeševali graditev novih in prenovo starih stanovanj na
primernih lokacijah ter optimalno izkoriščenost obstoječega stanovanjskega
fonda. Zato naj Vlada Republike Slovenije: 
1.     
v podporo uresničevanju nacionalnega stanovanjskega programa predloži
Državnemu zboru Republike Slovenije predloge sprememb in dopolnitev zakonov
oziroma novih zakonov s področja stanovanjskih zadev, javnih financ, socialnega
varstva ter davkov, ki bodo zagotovili sistemske pogoje za doseganje njegovega
namena in ciljev, tako da: 
a)   
bo na stanovanjskem področju uveden sistem subvencioniranja najemnin za
tiste najemnike, katerih dohodki so nižji od zneska, ki jim v skladu z
veljavnimi predpisi zagotavlja preživetje, povečanega za znesek najemnine v
socialnem stanovanju; 
b)   
bo Stanovanjski sklad Republike Slovenije nudil tudi obratna hipotekarna
posojila upravičencem, ki so lastniki ali solastniki stanovanja, v katerem sami
prebivajo, ne pa tudi kakršnekoli druge nepremičnine, katerih dohodki so nižji
od zneska, ki jim v skladu z veljavnimi predpisi zagotavlja preživetje,
povečanega za znesek individualnih in obratovalnih stroškov ter stroškov za
nujno vzdrževanje takega stanovanja oziroma vzdrževanje skupnih delov, naprav
in prostorov večstanovanjske hiše, v kateri se nahaja; 
c)   
bo dejanskim potrebam prilagojena kategorizacija stanovanj, vključno z
začasnimi oziroma zasilnimi bivališči in določitvijo meril za to, kaj se šteje
za primerno stanovanje; 
d)   
bo sklenitev najemne pogodbe za določen čas možna tudi za profitna
stanovanja, ki jih oddaja fizična oseba, ki oddaja več kot tri stanovanja; 
e)   
bo odpoved najemne pogodbe za profitno stanovanje možna tudi zaradi
drugih razlogov, določenih z najemno pogodbo, vključno zaradi neplačevanja iz
kakršnegakoli vzroka najemnine oziroma drugih stroškov za uporabo profitnega
stanovanja; 
f)    
bodo sredstva Stanovanjskega sklada Republike Slovenije lahko
uporabljali tudi lastniki denacionaliziranih stanovanj, ki se dajejo v najem za
neprofitno najemnino, in sicer: 
-   za prenovo in rekonstrukcijo
takšnih stanovanj ter skupnih delov in naprav stanovanjskih hiš, v katerih se
nahajajo, 
-   kadar pristanejo na
odprodajo stanovanja prejšnjemu imetniku stanovanjske pravice po 125. členu
stanovanjskega zakona tudi za nadomestitev odprodanega stanovanja z novo
stanovanjsko enoto, 
-   plačilo odpravnine
prejšnjemu imetniku stanovanjske pravice, ki si sam priskrbi stanovanje za
nakup ali se odloči za gradnjo; 
g)   
se bo vrednost denacionaliziranega stanovanja po 125. členu
stanovanjskega zakona, ki se proda ali izprazni, in se določi na podlagi prvega
odstavka 121. člena stanovanjskega zakona, tako da se bo vrednost točke, ki je
sedaj določena v višini 4 DEM povečala na 5 DEM v tolarski protivrednosti po
srednjem tečaju Banke Slovenije; 
h)   
bo Stanovanjski sklad Republike Slovenije imel zakonsko podlago za
celotno dejavnost, ki jo mora opravljati v zvezi z uresničevanjem nacionalnega
stanovanjskega programa, vključno z možnostjo investiranja v stavbna zemljišča
namenjena za graditev najemnih neprofitnih stanovanj ter z možnostjo
zadolževanja pri mednarodnih finančnih ustanovah; 
i)     
bodo olajšani oziroma poenostavljeni pogoji za upravljanje in
sprejemanje odločitev v zvezi z vzdrževanjem in drugimi posegi v
večstanovanjskih hišah; 
j)     
bodo urejene posebnosti glede stanovanjskih in gradbenih zadrug, in
sicer zlasti povezava med članstvom v stanovanjski zadrugi in stanovanjskim
najemnim razmerjem, način prenosa zgrajenih stanovanj in stanovanjskih hiš iz
zadružnega premoženja v osebno premoženje zadružnikov ter položaj stanovanj in
stanovanjskih hiš v primeru stečaja ali prisilne poravnave; 
2.     
predloži Državnemu zboru Republike Slovenije predloge novih zakonov s
področja javnih financ, davkov fizičnih in pravnih oseb, ter zadrug, ki bodo
zlasti občinam pa tudi drugim subjektom omogočali operativno uresničevanje
nacionalnega stanovanjskega programa in tistega obsega gospodarjenja s
stavbnimi zemljišči, ki je pogoj za povečan obseg graditve stanovanj, in sicer:
a)   
predpise s področja neposrednih davkov, ki bodo: 
-   stimulirali dolgoročno
varčevanje z namenom reševanja stanovanjskega problema, 
-   prispevali k lažji
zamenjavi rezidenčnega stanovanja, 
-   prispevali k večji
ponudbi odvečnih in premalo zasedenih stanovanj; 
b)   
zakona (zakonov) o najetju posojil(a) mednarodnih finančnih organizacij,
ki bo(do) na podlagi predhodnih sprememb stanovanjskega zakona s posredovanjem
Stanovanjskega sklada RS občinam omogočal(i) dostop do ugodnih posojilnih
sredstev mednarodnih finančnih organizacij, namensko za pridobivanje in
opremljanje stavbnih zemljišč ter za graditev socialnih oziroma neprofitnih
stanovanj; 
c)   
zakona o hipotekarnih poslih, ki bo med drugim omogočal izdajanje
hipotekarnih obveznic in poslovanje z njimi; 
3.     
v šestih mesecih po uveljavitvi zgoraj navedenih zakonov sprejme
izvršilne predpise, ki bodo omogočali uresničevanje zakonskih sprememb v okviru
aktivne stanovanjske politike in med drugim tudi omogočali dodeljevanje
nadomestnih stanovanj v najem tistim bivšim imetnikom stanovanjske pravice, ki
niso uspeli z nakupom stanovanja od lastnika – upravičenca do
denacionalizacije; 
4.     
pri izvajanju nacionalnega stanovanjskega programa upošteva oziroma
zagotavlja uresničevanje ukrepov za skladnejši razvoj poselitve in uravnotežen
prostorski in regionalni razvoj ter varstvo okolja in skrbi za demografsko
ogrožena območja; 
5.     
v letih 2001 do 2009 predlaga Državnemu zboru Republike Slovenije
proračunske memorandume in predloge proračunov, ki bodo namenjali za neposredne
prenose iz državnega proračuna preko Stanovanjskega sklada Republike Slovenije
za posojila Stanovanjskega sklada Republike Slovenije ter za premije na
hranilne vloge preko nacionalne stanovanjske varčevalne sheme sredstva v
naslednjih zneskih:


Leto 

Znesek (v mio
  tolarjih) 


2001 

3.062 


2002 

4.232 


2003 

6.499 


2004 

8.865 


2005 

9.773 


2006 

11.777 


2007 

13.631 


2008 

14.184 


2009 

14.736 


6.     
v pogajanjih za vključitev Republike Slovenije v polnopravno članstvo
Evropske unije uveljavi prehodno obdobje do leta 2009, v katerem bo ohranila
znižano 8% stopnjo davka na dodano vrednost za graditev in prvo prodajo vseh
stanovanj in stanovanjskih hiš, ter nadaljnje prehodno obdobje do leta 2010, do
katerega bo znižano davčno stopnjo ohranila za graditev in prvo prodajo
neprofitnih in socialnih najemnih stanovanj in stanovanjskih hiš ter tistih
stanovanj, v katerih njihovi lastniki sami prebivajo.
4.2. Naloge ministrstev
1.     
Minister za okolje in prostor naj v skladu s svojimi pristojnostmi in na
podlagi predhodne uskladitve z zainteresiranimi državnimi ministrstvi v letu
2001 izda predpise oziroma priporočila za urejanje naselij in projektiranje,
gradnjo ter prenovo stanovanj, s katerimi se upošteva: 
- 
graditev manjših, skrbno in človekovemu merilu primerno zasnovanih
sosedstev z racionalno izrabo zemljišč; 
- 
pestrejšo ponudbo tipov stanovanj, upoštevaje tudi potrebe ostarelih in
drugih oseb s posebnimi potrebami; 
- 
skladnost novih stanovanjskih naselij in zgradb z značilnostmi
posameznih naravnih, kulturnih in arhitekturnih krajin; 
- 
poenoteno izvajanje nepremičninskih evidenc, ki zadevajo najemni fond
stanovanj. 
2.     
V istem času naj minister za okolje in prostor tudi na podlagi
predhodnega evidentiranja kandidatov pri subjektih, navedenih v nacionalnem
stanovanjskem programu, predlaga Vladi Republike Slovenije člane in predsednika
državnega stanovanjskega sveta in zagotovi sistemske pogoje za delovanje
državnega stanovanjskega sveta, vključno z zagotovitvijo sredstev za izvajanje
raziskav za njegove potrebe iz proračunskega okvira, namenjenega ciljnemu
raziskovalnemu programu za stanovanja. 
3.     
Minister za znanost in tehnologijo ter minister za okolje in prostor naj
zagotavljata redno izvajanje ciljnih raziskovalnih programov prostor in
stanovanje.
5. GLAVNE JAVNOFINANČNE POSLEDICE URESNIČEVANJA NACIONALNEGA
STANOVANJSKEGA PROGRAMA
Iz sklepov nacionalnega stanovanjskega programa izhajajo
znatne javnofinančne posledice, in sicer tako na prihodkovni kot na odhodkovni
strani proračunov Republike Slovenije in občin. Posledice bodo na eni strani
izražene v obliki neposrednih in posrednih prenosov javnih sredstev iz različnih
proračunov in proračunskih postavk ter preko različnih vzvodov na področje
stanovanjske oskrbe ter v obliki zmanjšanj proračunskih prihodkov zaradi
raznovrstnih olajšav. Na drugi strani pa bo uresničevanje nacionalnega
stanovanjskega programa zaradi povečanega obsega financiranja, graditve in
opremljanja stanovanj prispevalo tudi znatno povečanje proračunskih prihodkov. 
V tem poglavju so prikazane javnofinančne posledice
uresničevanja posameznih sklepov nacionalnega stanovanjskega programa v ciljnem
letu 2009 po stalnih cenah I.–XII. 1998. Iz točke št. 6 (priloga) pa so te
posledice prikazane v zbirni preglednici ter s prikazi računskih podlag. 
Zaradi uresničevanja nacionalnega stanovanjskega programa bo
letno zmanjšanje proračunskih prilivov znašalo 12.449,280.000 tolarjev, letno
povečanje proračunskih prilivov pa 7.694,193.000 tolarjev. Iz navedenega sledi,
da bodo prihodkovni učinki uresničevanja nacionalnega stanovanjskega programa v
času izvajanja nacionalnega stanovanjskega programa predvidoma izkazovali
primanjkljaj v višini 4.755,087.000 tolarjev.
5.1. Financiranje občin
Zakon o spremembah in dopolnitvah zakona o financiranju občin
(Uradni list RS, št. 56/98) v 6. členu, ki dopolnjuje drugi odstavek 17. člena
zakona o financiranju občin določa, da se občine lahko zadolžujejo za
financiranje stanovanjske gradnje, oskrbe z vodo ter za odvajanje in čiščenje
odplak v obsegu, ki presega 10% realiziranih prihodkov v letu pred letom
zadolževanja, če odplačilo glavnice in obresti v posameznem letu odplačila ne
preseže 3% realiziranih prihodkov. 
Limit dodatnega možnega zadolževanja občin za financiranje
stanovanjske gradnje znaša 4,86 milijard tolarjev, glede na realizirane
prihodke občin v letu 1998. Zgornji nivo dopustnega zadolževanja za stanovanjsko
gradnjo skladno s planom v nacionalnem stanovanjskem programu, bi občine
presegle v letu 2009. Občine bi se za planirano število gradnje socialnih
stanovanj zadolžile pri Stanovanjskem skladu Republike Slovenije po deležih kot
so razvidni iz preglednice številka 2. Pri izračunu je bila upoštevana
povprečna velikost socialnega stanovanja 55 m², cena 156.000 tolarjev/m², doba
vračila najetega kredita 25 let in 2,5% realna obrestna mera.
5.2. Neposredni prenosi javnih sredstev
Neposredni prenosi javnih sredstev iz proračunov republike in
občin so po predlogu nacionalnega stanovanjskega programa namenjeni za
dokapitalizacijo Stanovanjskega sklada Republike Slovenije, za premiranje vlog
v okviru nacionalne stanovanjske varčevalne sheme, sredstva iz občinskih proračunov
za stanovanjsko gradnjo v občinah (socialna in neprofitna stanovanja) in
odplačevanje posojil občin, najetih pri Stanovanjskem skladu Republike
Slovenije. 
Povprečni letni neposredni prenosi javnih sredstev za
desetletno obdobje od leta 2000 do leta 2009 bi predstavljali 9.126,450.000
tolarjev sredstev po stalnih cenah. 
Za dokapitalizacijo Stanovanjskega sklada Republike Slovenije
bi bilo potrebno v povprečju letno nameniti 3.748,000.000 tolarjev sredstev
republiškega proračuna, za premiranje vlog v okviru nacionalne stanovanjske
varčevalne sheme pa 2.264,000.000 tolarjev. 
Iz sredstev občinskih proračunov pa bi za realizacijo
predvidene gradnje morali letno namenjati sredstva v višini 2.805,700.000
tolarjev. Zaradi najetja posojil pri Stanovanjskem skladu Republike Slovenije v
povprečni letni višini 5.688,500.000 tolarjev, bi morale občine letno vrniti
anuitete v višini 1.153,020.000 tolarjev (ob upoštevanju 25-letne dobe vračila
po 2,5 % obrestni meri).
5.3. Zmanjšanje proračunskih prilivov
a) Ocena potrebnih sredstev za zagotovitev objektnih subvencij
Na podlagi ustreznih študij je ocenjeno, da v Republiki
Sloveniji prebiva v najemnih stanovanjih okrog 33.400 gospodinjstev, ki bi bila
upravičena do objektnih subvencij, saj njihovi dohodki ne presegajo cenzusa za
najem socialnega stanovanja po socialnovarstvenih predpisih. 
Zakon o spremembah in dopolnitvah stanovanjskega zakona
določa, da se bodo neprofitne najemnine v obdobju 5 let povišale za 31,4%,
tako, da bodo v povprečju dosegle stopnjo v vrednosti stanovanja 3,81%. Hkrati
določa, da bodo najemniki, ki so upravičeni do najema socialnega stanovanja po
predpisih o socialnem varstvu, plačali najemnino le v višini 1,91% od vrednosti
stanovanja, razliko do polne najemnine pa bo lastniku stanovanja zagotovila
občina iz sredstev primerne porabe. 
Socialna najemnina za neamortizirana stanovanja v lasti občin
in drugih pravnih oseb za povprečno stanovanje (60 m², 260 točk, vrednost točke
366 tolarjev) znaša 17.033 tolarjev mesečno. Objektna subvencija predstavlja
7.946 tolarjev in se bo zagotovila iz sredstev primerne porabe občin. Objektno
subvencijo pa bi bilo potrebno zagotoviti tudi 500 lastnikom denacionaliziranih
stanovanj, in sicer v višini 3,17% od vrednosti stanovanja (poleg sredstev
amortizacije v višini 1,67% tudi sredstva obresti v višini 1,5%), to je v
povprečju 15.082 tolarjev mesečno. 
Ob predpostavki, da bi občine zagotovile objektne subvencije
lastnikom stanovanj, katerih najemniki so glede na dohodke upravičeni do najema
socialnega stanovanja (33.400 primerov) in ob popolni uveljavitvi neprofitnih
najemnin, bi tako morale priskrbeti letno skupaj 3.227,000.000 tolarjev.
Podatek vključuje tudi objektne subvencije lastnikom denacionaliziranih
stanovanj. 
V ciljnem letu izvajanja nacionalnega stanovanjskega programa
se bo število upravičencev do objektnih subvencij povečalo, saj se predvideva,
da bo do leta 2009 zgrajenih skupaj 9.900 novih socialnih stanovanj. Najemniki
teh stanovanj bodo hkrati upravičeni do objektnih subvencij, zato se bo število
upravičencev povečalo na 43.300, za objektne subvencije pa bo treba zagotoviti
4.171,000.000 tolarjev.
b) Ocena potrebnih sredstev za zagotovitev subjektnih subvencij
Iz študij o družinskih dohodkih izhaja, da po podatkih za
leto 1998 znašajo minimalni življenjski stroški za enočlansko gospodinjstvo
okrog 31.000 tolarjev v neto znesku. Družine, katerih mesečni ekvivalentni
dohodek ne presega 31.000 tolarjev neto, teh pa je okrog 7.500, bi bile
upravičene, da poravnajo samo nekaj manj kot 20% socialne najemnine, za
preostalih 80% socialne najemnine pa bi bile upravičene do subjektne
subvencije. Subjektna subvencija bi znašala okrog 7.384 tolarjev ob
predpostavki, da ima družina v najemu 60 m² veliko stanovanje. Ocenjuje se, da
se bo ob koncu izvajanja nacionalnega stanovanjskega programa število družin s
tako nizkimi dohodki povečalo še za okoli 2.100 in bo potrebno za vse te
družine namenjati okrog 850 mio tolarjev subjektnih subvencij letno. 
Družine, katerih mesečni ekvivalentni dohodek se giblje v
razponu od 31.000 tolarjev do 38.000 tolarjev neto, teh je okrog 6.000, pa bi
bile upravičene, da v povprečju poravnajo okrog 60% socialne najemnine, za
preostalih 40% socialne najemnine pa bi bile upravičene do subjektne
subvencije. Subjektna subvencija bi v takšnih primerih znašala okrog 3.640
tolarjev. Ocenjuje se, da se bo ob koncu izvajanja nacionalnega stanovanjskega
programa število družin s tako nizkimi dohodki povečalo še za okoli 1.700 in bo
potrebno za vse te družine namenjati okrog 336 mio tolarjev subjektnih
subvencij letno. 
Za zagotavljanje subjektnih subvencij za obe skupini družin
glede na njihove mesečne dohodke, bi ob koncu izvajanja nacionalnega
stanovanjskega programa morali letno namenjati okrog 1.186,9 mio tolarjev.
5.4. Povečanje proračunskih prilivov
a) Priliv v proračun iz naslova 8% davka na dodano vrednost
Zaradi stanovanjske gradnje bi se v proračun stekala tudi
sredstva iz naslova 8% davka na dodano vrednost pri prodaji novih najemnih
stanovanj, ki jih brez uresničevanja nacionalnega stanovanjskega programa ne bi
zgradili. V letu 2000, ko bi se zgradilo in prodalo 700 najemnih stanovanj, bi
davek na dodano vrednost predstavljal 496,773.000 tolarjev. V letu 2009 pa bi
se ob prodaji 5.000 najemnih stanovanj iz naslova davka na dodano vrednost
steklo v proračun 3.594,800.000 tolarjev.
b) Priliv v proračun iz naslova 19% davka na dodano vrednost od
opreme stanovanj
Nacionalni stanovanjski program predvideva, da se bo v
obdobju desetih let (2000–2009) vsako leto v povprečju zgradilo 2.500 novih
najemnih stanovanj, ki jih brez njegovega uresničevanja ne bi mogli zgraditi
zato se bo priliv v proračun povečal tudi zaradi povečane prodaje stanovanjske
opreme. Ocenjuje se, da je potrebno za opremo enega stanovanja nameniti najmanj
2,400.000 tolarjev, predvideni davek na dodano vrednost pa je 19%. Tako bi se
iz naslova davka na dodano vrednost prodane opreme za stanovanja, v proračun
vsako leto steklo 1.140,000.000 tolarjev.
c) Priliv v proračun zaradi novih delovnih mest v gradbeništvu
Po podatkih splošnega gradbenega podjetja, ki je registrirano
tudi za stanovanjsko gradnjo izhaja, da je potrebno v poprečju 34 ur za
izgradnjo m² stanovanjske površine v štirinadstropni večstanovanjski hiši, kjer
ni dvigala. Iz omenjenega podatka je opravljena ocena, da bi bilo ob predvideni
pospešeni dinamiki gradnje socialnih, neprofitnih in profitnih stanovanj kot
izhaja iz predloga nacionalnega stanovanjskega programa vsako leto potrebno
zaposliti tudi dodatne delavce v gradbeništvu, in sicer v poprečju 630 delavcev
v letu 2000, ko naj bi se dodatno zgradilo 920 socialnih in neprofitnih
stanovanj, do 4.480 delavcev v letu 2009, ko naj bi se dodatno zgradilo 5000
stanovanj povprečne velikosti 55 m². 
Zaradi dodatno zaposlenih delavcev v gradbeništvu, bi se povečal
tudi priliv v proračun iz naslova dohodnin dodatno zaposlenih delavcev. Ob
upoštevanju ocenjene poprečne dohodnine za leto 1998 v višini 153.213 tolarjev,
bi se iz naslova dohodnin v letu 2009 zbralo od dodatno zaposlenih delavcev
približno 686,000.000 tolarjev, povprečno letno pa 343,029.000 tolarjev.
d) Priliv v proračun od dobička gradbenih podjetij
Po podatkih Agencije Republike Slovenije za plačilni promet
je v letu 1996 le 400 gradbenih podjetij z 15.061 zaposlenimi ustvarilo
1.633,446.000 tolarjev celotnega dobička. Plačani davek iz dobička je znašal
226,118.000 tolarjev ali 15.000 tolarjev na delavca oziroma 18.380 tolarjev,
preračunan na leto 1998. 
Ob predpostavki, da bi bilo v gradbenih podjetjih leta 2009
dodatno zaposlenih okoli 4.480 delavcev zaradi pospešene stanovanjske gradnje,
bi morala omenjena gradbena podjetja dodatno plačati iz naslova davka od
dobička pravnih oseb v proračun 82,300.000 tolarjev, preračunano na cene iz
leta 1998.
e) Povečanje prilivov v občinske proračune iz naslova
stroškovnih najemnin
Eden od prihodkov občinskih proračunov so tudi najemnine od
socialnih in neprofitnih stanovanj. V letu 1999 je v lasti občin v Sloveniji
26.115 stanovanj. Letna najemnina za ta stanovanja znaša 3.963,735.000 tolarjev
(izračun je pripravljen na podlagi najemnine za povprečno neprofitno stanovanje
v velikosti 55 m²). Leta 2000 naj bi se začela uvajati tudi potrebna stroškovna
najemnina, ki bi jo sicer v celoti uveljavili v razdobju 5 let tako, da bi
predvideno višino dosegla leta 2004. 
Leta 2009 bi stanovanjski sklad občin predstavljal skupaj
48.365 stanovanj, stroškovna najemnina za ta stanovanja pa 10.156,650.000
tolarjev.V dohodek občine pa se ne more šteti najemnina v celoti, saj 37,6%
najemnine predstavljajo stroški za tekoče in investicijsko vzdrževanje,
upravljanje in zavarovanje, tako da se šteje v dohodek občine le preostali
delež najemnine v višini 62,4%. Ob postopnem uvajanju stroškovnih najemnin in
dodatni pospešeni gradnji socialnih in neprofitnih stanovanj bodo občine v ciljnem
letu 2009 razpolagale letno z 6.338,000.000 tolarjev, ki jih bodo lahko
namenjale za stanovanjsko področje, v desetletnem obdobju pa povprečno letno
4.364,500.000 tolarjev.
6. UVELJAVITEV NACIONALNEGA STANOVANJSKEGA PROGRAMA
Ta program začne veljati petnajsti dan po objavi v Uradnem
listu Republike Slovenije.
Št. 805-01/90-3/153
Ljubljana, dne 10. maja 2000.
Predsednik 
Državnega zbora 
Republike Slovenije 
Janez Podobnik, dr. med. l. r.