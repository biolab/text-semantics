I. SPLOŠNI DOLOČBI
1. člen
(vsebina akta)
(1) Ta splošni akt določa kakovost univerzalne storitve,
parametre kakovosti, njihove mejne vrednosti in metode merjenja obravnavanih
parametrov.
(2) Ta splošni akt določa tudi vsebino, obliko, način in
pogostost objave podatkov o kakovosti univerzalne storitve.
2. člen
(pomen izrazov)
(1) Pojmi, uporabljeni v tem splošnem aktu, imajo nasled­nji
pomen:
1.     
Agencija je neodvisen regulativni organ, katere pristojnosti,
organizacijo in delovanje določa Zakon o elektronskih komunikacijah (Uradni
list RS, št. 109/12; v nadaljnjem besedilu: zakon).
2.     
Čas vzpostavljanja komunikacije je čas, merjen v sekundah na eno
decimalko natančno, ki preteče od trenutka, ko je javno komunikacijsko omrežje
prejelo vse potrebne informacije za vzpostavitev govorne komunikacije, pa do
trenutka, ko kličoči prejme znak za zasedeno, zvonjenje ali signal javljanja.
3.     
Delež delujočih javnih telefonskih govorilnic je odstotek delujočih
javnih telefonskih govorilnic glede na celotno število vseh javnih telefonskih
govorilnic.
4.     
Delež utemeljenih ugovorov zaradi nepravilnosti v telefonskem računu je
razmerje v odstotkih med telefonskimi računi, na katere so se naročniki
utemeljeno pritožili in vsemi izdanimi računi v času od 1. 1. do
31. 12.
5.     
Delež neuspelih klicev je razmerje v odstotkih med neuspelimi klici in
vsemi poizkusi vzpostavitve klica v času od 1. 1. do 31. 12.
6.     
Dostopovni vod je žična ali brezžična povezava od omrežne priključne
točke na fiksni lokaciji do prvega dostopovnega vozlišča ali oddaljenega
koncentratorja, ki omogoča povezavo z jedrnim omrežjem.
7.     
Neuspeli klic je poskus klica na veljavno in pravilno izbrano telefonsko
številko, kjer se najkasneje po 30 sekundah od trenutka, ko je omrežje prejelo
vse potrebne informacije za vzpostavitev zveze, na terminalu kličočega ne
oglasi znak za zasedeno, zvonjenje ali signal javljanja.
8.     
Pogostost napak ali okvar na dostopovnem vodu je število prekinitev ali
pomembno poslabšanje kakovosti javno dostopnih telefonskih storitev, ki jih je
stranka zaznala in pravilno prijavila službi za pomoč in podporo uporabnikom,
na posameznem dostopovnem vodu izvajalca univerzalne storitve.
9.     
Odzivni čas do storitev univerzalne imeniške službe je čas merjen v
sekundah, ki preteče od trenutka, ko je vzpostavljena povezava z omrežjem, do
trenutka, ko se oglasi in nudi storitve imeniška služba ali primerljiv glasovno
aktivirani sistem.
10.  
Rok odprave napak ali okvar je čas, merjen v urah, ki preteče od
sprejetja veljavne prijave napake ali okvare pri službi za pomoč in podporo
uporabnikov, do odstranitve napake ali okvare ter povrnitve v prejšnje stanje.
11.  
Čas za izvedbo začetne priključitve je čas v dnevih, ki preteče od
tedaj, ko operater prejme uporabnikovo veljavno zahtevo za priključitev na
javno komunikacijsko omrežje, oziroma, če je bila pogodba o sklenitvi
naročniškega razmerja uporabniku izročena v podpis v največ osmih dneh od operaterjevega
prejema zahteve, do trenutka, ko je priključitev uspešno izvedena in ima
uporabnik dostop do javno dostopnih telefonskih storitev na fiksni lokaciji.
Zahteva za priključitev je lahko dana ustno, pisno ali v drugi sprejemljivi
obliki.
12.  
Prijava napake ali okvare je upravičena prijava nedelovanja ali
pomembnega poslabšanja kakovosti storitve, ki ni posledica okvare ali
nedelovanja kakršnekoli opreme na uporabniški strani omrežne priključne točke
ali neustreznega spreminjanja nastavitev terminalske opreme s strani uporabnika
storitev.
13.  
Univerzalna storitev je najmanjši nabor storitev določene kakovosti, ki
je dostopen vsem končnim uporabnikom v Republiki Sloveniji po dostopni ceni ne
glede na njihovo geografsko lego.
14.  
Univerzalna imeniška služba je služba, ki v javnem imeniku zagotavlja
podatke od 1. do 4. točke prvega odstavka 148. člena zakona o vseh naročnikih
javno dostopnih telefonskih storitev, ki v skladu s 150. členom zakona predhodno
soglašajo z njihovo objavo v javnem imeniku.
(2) Ostali pojmi uporabljeni v tem splošnem aktu imajo
enak pomen, kot je določen v zakonu.
II. IZVAJANJE UNIVERZALNE STORITVE
3. člen
(javno komunikacijsko omrežje in javno dostopne telefonske
storitve)
(1) Izvajalec univerzalne storitve mora na razumno zahtevo
fizične ali pravne osebe zagotoviti priključitev v javno komunikacijsko omrežje
in dostop do javnih telefonskih storitev na fiksni lokaciji. Priključitev je
lahko izvedena z žičnimi ali brezžičnimi tehnologijami. Najmanjši nabor
storitev, ki ga mora izvajalec univerzalne storitve zagotavljati 24 ur na dan
in sedem dni v tednu vključuje:
-       
govorne komunikacije;
-       
faksimilne komunikacije;
-       
podatkovne komunikacije s prenosno hitrostjo, ki je v skladu s splošnim
aktom agencije, izdanim na podlagi 124. člena zakona;
-       
brezplačno zagotavljanje klica v sili na enotno evropsko telefonsko
številko 112, številko policije 113, enotno telefonsko številko za prijavo
pogrešanih otrok 116 000 in vse druge številke, ki so kot take določene v
načrtu oštevilčenja.
(2) Ne glede na določbo prejšnjega odstavka lahko izvajalec
univerzalne storitve omeji ali prekine izvajanje storitev iz prejšnjega
odstavka na način, pod pogoji in v trajanju, kot je določeno v 122. in 141.
členu zakona.
(3) Če ima končni uporabnik možnost alternativnega
dostopa do vseh storitev iz nabora univerzalne storitve iz prvega odstavka tega
člena po dostopni ceni na trgu, teh storitev ne more zahtevati od izvajalca
univerzalne storitve.
(4) Izvajalec univerzalne storitve iz prvega odstavka
tega člena mora zagotavljati službo za pomoč in prijavo napak ali okvar. Služba
mora delovati neprekinjeno 24 ur na dan in sedem dni v tednu in mora poskrbeti
za odpravo napak ali okvar oziroma odpravo pomembnega poslabšanja kakovosti
storitev iz nabora univerzalne storitve v najkrajšem možnem času. Čas prijav in
odprav napak ali okvar se mora beležiti s pomočjo računalniško podprtega
sistema obdelave podatkov (podatkovne baze).
4. člen
(univerzalni imenik in univerzalna imeniška služba)
Izvajalec univerzalne storitve, ki zagotavlja univerzalno
imeniško službo, mora poskrbeti, da ta deluje nemoteno 24 ur na dan in sedem
dni v tednu.
5. člen
(javne telefonske govorilnice)
(1) Izvajalec univerzalne storitve mora zagotavljati
javne telefonske govorilnice ali druge dostopovne točke za javno govorno
telefonijo. Izvajalec mora poskrbeti, da le-te zagotavljajo najmanj:
-       
brezplačen dostop do številk za klice v sili in to brez uporabe
kakršnihkoli plačilnih sredstev;
-       
dostop do univerzalne imeniške službe;
-       
neoviran dostop do vseh nekomercialnih telefonskih številk;
-       
tonsko izbiranje;
-       
prikaz stroška klica v realnem času.
(2) V javnih telefonskih govorilnicah morajo biti na
voljo vsaj naslednje informacije:
-       
podatki o operaterju javne govorilnice;
-       
podatki o cenah klicev oziroma o dostopnosti teh podatkov;
-       
podatki o številkah za klice v sili;
-       
navodila, kako ravnati v primeru okvar.
(3) Izvajalec univerzalne storitve iz prvega odstavka
tega člena mora zagotavljati aktualnost podatkov iz prejšnjega odstavka.
(4) Izvajalec univerzalne storitve iz prvega odstavka
tega člena mora poskrbeti, da javne telefonske govorilnice delujejo nemoteno 24
ur na dan in sedem dni v tednu ter da so okvare javnih telefonskih govorilnic
odpravljene v najkrajšem možnem času.
6. člen
(ukrepi za končne uporabnike – invalide)
Izvajalec univerzalne storitve, ki zagotavlja ukrepe za
končne uporabnike invalide, mora poskrbeti, da se izvajajo trajno, redno in
nemoteno.
III. PARAMETRI IN MINIMALNE RAVNI KAKOVOSTI UNIVERZALNE
STORITVE
7. člen
(parametri kakovosti)
Izvajalec univerzalne storitve meri in beleži naslednje
statistične parametre kakovosti za čas izvedbe in kakovost storitev, povezane z
izvajanjem univerzalne storitve:
-       
čas za izvedbo začetne priključitve, ki uporabniku omogoča tudi
funkcionalen dostop do interneta;
-       
delež napak ali okvar na dostopovnem vodu, ki povzročijo nedelovanje ali
pomembno poslabšanje storitev iz nabora univerzalne storitve;
-       
čas odprave napak ali okvar;
-       
delež neuspelih klicev;
-       
čas vzpostavljanja zveze;
-       
odzivni čas univerzalne imeniške službe;
-       
delež delujočih javnih telefonskih govorilnic;
-       
delež utemeljenih ugovorov zaradi nepravilnosti v telefonskem računu.
8. člen
(metode merjenja parametrov kakovosti storitev)
Izvajalec univerzalne storitve mora pri merjenju in beleženju
parametrov kakovosti povezane z izvajanjem univerzalne storitve smiselno
uporabljati slovenski standard SIST-V ETSI/EG 201 769-1 in družino standardov
SIST-V ETSI/EG 202 057.
9. člen
(čas izvedbe začetne priključitve s funkcionalnim dostopom do
interneta)
(1) Kadar rok za izvedbo začetne priključitve ni vnaprej
dogovorjen, ne sme biti povprečni čas, v katerem je bilo v enem letu uspešno
izvedenih 95 % priključitev, ki omogočajo tudi funkcionalen dostop do
interneta, daljši od 7 koledarskih dni.
(2) Kadar je rok za izvedbo začetne priključitve vnaprej
dogovorjen, mora biti v enem letu v dogovorjenem roku izvedenih vsaj 97 %
začetnih priključitev.
(3) V odsotnosti izrednih okoliščin, ki morajo biti
izkazane z zapisnikom, potrjenim s strani pooblaščene osebe izvajalca
univerzalne storitve, in obrazložene končnemu uporabniku, čas izvedbe začetne
priključitve, ki uporabniku omogoča tudi funkcionalen dostopa do interneta, ne
sme presegati 30 koledarskih dni.
(4) Čas dobave se meri in beleži v skladu s standardom
SIST-V ETSI/EG 202 057-1.
10. člen
(pogostost napak ali okvar na dostopovnem vodu)
(1) Delež napak ali okvar na dostopovnem vodu, ki povzročijo
nedelovanje ali pomembno poslabšanje storitev iz nabora univerzalne storitve, v
enem letu ne sme preseči 15 odstotkov vseh vodov, na katerih se zagotavlja
univerzalna storitev.
(2) Pogostost napak ali okvar se meri in beleži v skladu
s standardom SIST-V ETSI/EG 202 057-1.
11. člen
(čas odprave napak ali okvar)
(1) Povprečni rok odprave napak ali okvar v enem letu ne
sme biti daljši od 24 ur za odpravo 80 % napak ali okvar na dostopovnih vodih
in ne daljši od dvanajst ur za odpravo 80 % drugih napak ali okvar na javnem
komunikacijskem omrežju izvajalca univerzalne storitve.
(2) V odsotnosti izrednih okoliščin, ki morajo biti
izkazane z zapisnikom, potrjenim s strani pooblaščene osebe izvajalca
univerzalne storitve, in obrazložene končnemu uporabniku, čas za odpravo napak
ali okvar na dostopovnem vodu ne sme znašati več kot 96 ur.
(3) Čas odprave napak ali okvar se meri in beleži v
skladu s standardom SIST-V ETSI/EG 202 057-1.
12. člen
(delež neuspelih klicev)
(1) Delež neuspelih klicev znotraj Republike Slovenije v
enem letu ne sme preseči 5 % vseh klicev, delež neuspelih mednarodnih klicev
tujino v enem letu pa ne sme preseči 8 % vseh klicev.
(2) Delež neuspelih klicev se meri in beleži v skladu s
standardom SIST-V ETSI/EG 202 057-2.
13. člen
(čas vzpostavljanja zveze)
(1) Povprečni čas vzpostavljanja zveze znotraj Republike
Slovenije v enem letu ne sme biti daljši od treh sekund, povprečni čas
vzpostavljanja zveze s tujino pa ne daljši od petih sekund.
(2) Čas vzpostavljanja zveze, v katerem je vzpostavljenih
80 % zvez v Republiki Sloveniji, v enem letu ne sme biti daljši od petih
sekund. Čas vzpostavljanja zveze, v katerem je vzpostavljenih 80 % zvez v
tujino, pa v enem letu ne sme biti daljši od osmih sekund.
(3) Čas vzpostavljanja zveze se meri in beleži v skladu
s standardom SIST-V ETSI/EG 202 057-2.
14. člen
(odzivni čas univerzalne imeniške službe)
(1) Povprečni odzivni čas univerzalne imeniške službe,
ki začne z nudenjem storitve v enem letu ne sme preseči dvanajstih sekund.
(2) Čas odziva univerzalne imeniške službe v 90 % mora
biti manjši od 20 sekund.
(3) Odzivni čas univerzalne imeniške službe se meri in
beleži v skladu s standardom SIST-V ETSI/EG 202 057-1.
15. člen
(delež delujočih javnih telefonskih govorilnic)
(1) Delež delujočih javnih telefonskih govorilnic v enem
letu ne sme biti manjši od 98 % vseh javnih telefonskih govorilnic.
(2) Delež delujočih javnih telefonskih govorilnic se
meri in beleži v skladu s standardom SIST-V ETSI/EG 201 769-1.
16. člen
(delež utemeljenih ugovorov zaradi nepravilnosti v
telefonskem računu)
(1) Delež utemeljenih ugovorov zaradi nepravilnosti v
telefonskem računu v enem letu ne sme biti večji od 0,5 %.
(2) Delež utemeljenih ugovorov zaradi nepravilnost v
telefonskem računu se meri in beleži v skladu s SIST-V ETSI/EG 202 057-1.
IV. PODATKI O KAKOVOSTI UNIVERZALNE STORITVE
17. člen
(vsebina, oblika in način objave podatkov o kakovosti
univerzalne storitve)
(1) Izvajalec univerzalne storitve mora najkasneje do
31. marca za preteklo leto objaviti na svoji spletni strani in dostaviti
agenciji podatke o kakovosti univerzalne storitve, po parametrih kakovosti,
metodah merjenja in zbiranja podatkov, določenih v tem splošnem aktu.
(2) Podatki iz prejšnjega odstavka tega člena morajo
biti prikazani posebej za vsako geografsko regijo, ki ima svojo medkrajevno
predpono, pri čemer morajo biti podatki o deležu neuspelih klicev in o času
vzpostavljanja zvez prikazani tudi ločeno za klice znotraj Republike Slovenije
in v tujino.
(3) Izvajalec univerzalne storitve mora podatke iz
prvega odstavka tega člena dostaviti agenciji tudi na njeno zahtevo, in sicer v
roku, ki je določen v tej zahtevi. Podatke mora dostaviti na način, kot ga
agencija zahteva.
(4) Agencija na spletni strani vsako leto objavi podatke
o kakovosti univerzalne storitve, iz katerih je razvidno letno gibanje podatkov
o kakovosti univerzalne storitve.
18. člen
(končna določba)
(1) Ta splošni akt začne veljati naslednji dan po objavi
v Uradnem listu Republike Slovenije.
(2) Določbe tega splošnega akta, ki opredeljujejo merjenje
in beleženje parametrov kakovosti storitev, povezanih z izvajanjem univerzalne
storitve, se pričnejo uporabljati s 1. 1. 2014.
(3) Z dnem uveljavitve tega splošnega akta se preneha
uporabljati Splošni akt o kakovosti univerzalne storitve (Uradni list RS, št.
79/07 in 40/10), z izjemo določb, ki opredeljujejo merjenje in beleženje
parametrov kakovosti storitev, povezanih z izvajanjem univerzalne storitve, ki
se prenehajo uporabljati s 1. 1. 2014.
Št. 0073-4/2013/11
Ljubljana, dne 27. avgusta 2013
EVA 2013-3330-0139
Franc Dolenc l.r.
direktor
 