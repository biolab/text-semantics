I. SPLOŠNA DOLOČBA
1. člen
Ta pravilnik določa pogoje za osebe, ki
vzorčijo oddano mleko, pogoje in tehnike za vzorčenje, pogoje za prevoz in hrambo
vzorcev ter vodenje ustreznih evidenc pri izvajanju uredbe, ki ureja kvote za
mleko in mlečne proizvode.
II. VZORČENJE MLEKA
2. člen
(1) Celodnevna molža obsega jutranjo in
večerno molžo surovega mleka.
(2) Pri oddaji surovega mleka je treba
vzorčiti mleko pri oddaji.
(3) Pri oddaji surovega mleka jutranje in
večerne molže je treba vzorčiti izmenično enkrat pri oddaji mleka jutranje
molže, naslednjič pa pri oddaji mleka večerne molže.
3. člen
(1) Vzorčenje surovega mleka izvajajo
strokovno usposobljene osebe (v nadaljnjem besedilu: vzorčevalci). Za strokovno
usposobljeno osebo se šteje oseba, ki ima najmanj IV. stopnjo strokovne
izobrazbe kmetijske, veterinarske ali živilske smeri in opravljen tečaj o
vzorčenju surovega mleka.
(2) Ne glede na določbo prejšnjega odstavka
se za strokovno usposobljene osebe štejejo osebe, ki imajo opravljen tečaj o
vzorčenju surovega mleka in imajo najmanj pet let delovnih izkušenj pri
vzorčenju surovega mleka.
(3) Vzorčevalci morajo tečaj o vzorčenju
surovega mleka obnoviti po preteku treh let od dne, ko so ga nazadnje opravili.
4. člen
(1) Vzorčevalec pri vsakem proizvajalcu
odvzame najmanj en vzorec surovega mleka mesečno in ga posreduje določenemu
preskusnemu laboratoriju. Preskusni laboratoriji se določijo v skladu s
predpisom, ki ureja uvedbo dajatve za mleko in mlečne proizvode.
(2) Vzorcev surovega mleka se ne sme
konzervirati.
(3) V primeru večjega števila odvzetih
vzorcev po tem pravilniku se za izračun količine mlečne maščobe upoštevajo rezultati
vseh analiz.
5. člen
Tečaj o vzorčenju surovega mleka
pripravijo, izvajajo in izdajo končno potrdilo o strokovni usposobljenosti
zavodi, ki izvajajo izobraževanje na področju živilstva, kmetijstva oziroma veterine.
III. TEHNIKE VZORČENJA
6. člen
(1) Naprava za avtomatsko vzorčenje se mora
uporabljati z merilnim sistemom, ki ima veljavno odobritev tipa merila in overitev.
(2) Naprava za avtomatsko vzorčenje mora
biti redno vzdrževana in preverjena v skladu z navodili proizvajalca, o čemer
mora vzorčevalec voditi zapise.
7. člen
(1) Vzorčevalec mora pri ročnem vzorčenju
surovega mleka uporabljati opremo v skladu s standardom SIST EN ISO 707.
(2) Vzorčevalec mora pri ročnem vzorčenju
zagotoviti, da odvzame reprezentativen vzorec za celotno količino in sestavo vzorčenega
mleka, ter preprečiti škodljive vplive na vzorec.
(3) Kadar vzorčevalec vzorči surovo mleko,
ki se nahaja v več kot eni posodi, mora odvzeti iz vsake posode sorazmerno količino
reprezentativnega vzorca in zabeležiti količine mleka v posameznih posodah, iz
katerih je bil odvzet vzorec. Če se vzorci iz posameznih posod ne preskušajo
posamično, je treba pripraviti skupni vzorec z mešanjem teh vzorcev. Vzorči se
iz tako pripravljenega skupnega vzorca.
8. člen
Ne glede na tehniko vzorčenja morajo biti
stekleničke z vzorcem označene tako, da jih je možno brez težav identificirati in
da je anonimnost proizvajalca mleka med preiskavo zagotovljena.
IV. PREVOZ IN HRAMBA VZORCEV
9. člen
(1) Vzorci surovega mleka se morajo
prevažati in hraniti pri temperaturi med 0 °C in 4 °C. Čas med vzorčenjem in
preiskavo mora biti čim krajši in ne sme biti daljši od 36 ur.
(2) Temperatura za hranjenje vzorcev je
lahko največ 6 °C, če je čas med vzorčenjem in analizo krajši od 24 ur.
(3) Vzorci med prevozom in hranjenjem ne
smejo biti izpostavljeni tujim vonjem in neposredni sončni svetlobi.
V. ZAPISNIK O VZORČENJU
10. člen
O vzorčenju se sestavi zapisnik, ki vsebuje
kraj, datum in čas vzorčenja, količino mleka, identifikacijsko številko
proizvajalca in ime ter priimek ali šifro vzorčevalca.
VI. VODENJE EVIDENC
11. člen
(1) Določeni preskusni laboratoriji morajo
voditi vse potrebne evidence, povezane s preskušanjem, poročanjem in posredovanjem
rezultatov preskušanja, v takšni obliki, da so izpolnjene zahteve standarda
SIST EN ISO/IEC 17025.
(2) Določeni preskusni laboratorij mora
odkupovalcu mesečno najpozneje do petega za pretekli mesec poročati podatke o
mlečni maščobi.
VII. DVOJNI VZORCI
12. člen
(1) Proizvajalec mleka lahko od vzorčevalca
zahteva, da mu v okviru rutinskega jemanja odvzame vzorec mleka v dvojniku.
(2) V primeru odvzema dvojnega vzorca iz
prejšnjega odstavka se mora ta vzorec analizirati z referenčno metodo.
(3) Če se rezultata, dobljena z rutinsko in
referenčno metodo, statistično značilno ne razlikujeta, se šteje za veljavnega tisti,
ki je dobljen z rutinsko metodo, če pa se rezultata statistično značilno
razlikujeta, je veljaven rezultat, ki je dobljen z referenčno metodo. Za
ugotavljanje razlik med dvema rezultatoma se uporabljajo statistične metode,
navedene v standardu SIST ISO 5725.
(4) Če se rezultata, dobljena z rutinsko in
referenčno metodo, statistično značilno ne razlikujeta, nosi stroške dodatne preiskave
proizvajalec mleka.
VIII. KONČNI DOLOČBI
13. člen
Z dnem uveljavitve tega pravilnika preneha
veljati Pravilnik o vzorčenju surovega mleka za določanje količine mlečne maščobe
(Uradni list RS, št. 121/04 in 10/05).
14. člen
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-231/2009
Ljubljana, dne 6. novembra 2009
EVA 2009-2311-0084
Minister
za kmetijstvo, gozdarstvo in prehrano
dr. Milan Pogačnik l. r.