I. SPLOŠNE DOLOČBE
1. člen
Ta uredba določa predmete skupnega javnega naročanja Vlade
Republike Slovenije (v nadaljnjem besedilu: skupno javno naročanje), pravila,
izjeme od skupnega javnega naročanja in postopke za izvedbo skupnih javnih
naročil.
2. člen
(1) V skladu s to uredbo ravnajo naročniki iz šestega
odstavka 32. člena Zakona o javnem naročanju (Uradni list RS,
št. 91/15; v nadaljnjem besedilu: ZJN-3) (v nadaljnjem besedilu:
zavezanci).
(2) Pooblastilo za izvedbo posameznega postopka oddaje
skupnega javnega naročila lahko izvajalcu skupnega javnega naročanja dajo tudi
drugi naročniki po zakonu, ki ureja javno naročanje (v nadaljnjem besedilu:
drugi naročniki). Kadar drugi naročniki dajo izvajalcu skupnega javnega
naročanja pooblastilo za izvedbo posameznega postopka oddaje skupnega javnega
naročila, se smiselno uporabljajo določbe te uredbe.
II. PREDMETI SKUPNEGA JAVNEGA NAROČANJA
3. člen
(1) Predmeti skupnega javnega naročanja so tisti
predmeti, ki se nanašajo na potrebe, ki so skupne več ali vsem zavezancem.
(2) V skladu s prejšnjim odstavkom so predmeti skupnega
javnega naročanja predvsem naslednji:
-       
nakup, konfiguracija in namestitev strojne računalniške opreme,
-       
nakup in vzdrževanje naprav za fotokopiranje,
-       
nakup in vzdrževanje licenčne programske računalniške opreme različnih
tehnologij,
-       
vzdrževanje strojne računalniške opreme,
-       
storitve informacijske podpore uporabnikom,
-       
storitve mobilne telefonije in nakup mobilnih aparatov ter storitve
prenosa podatkov z uporabo omrežja mobilnega operaterja in nakup opreme za
prenos podatkov,
-       
storitve stacionarne telefonije,
-       
poštne storitve,
-       
zavarovanje premoženja,
-       
nakup motornih vozil, razen specialnih vozil in vozil po posebnem
naročilu,
-       
nakup energentov,
-       
nakup papirja za tiskanje,
-       
nakup pisarniškega in potrošnega materiala,
-       
fotografske storitve,
-       
najem poslovnih letalskih prevozov,
-       
nakup letalskih vozovnic,
-       
nakup zdravil, medicinskih pripomočkov in medicinske opreme.
(3) Predmete skupnega javnega naročanja za posamezno
leto določi Vlada Republike Slovenije (v nadaljnjem besedilu: vlada) na predlog
izvajalca skupnega javnega naročanja.
III. PRAVILA IN POSTOPEK IZVEDBE SKUPNEGA JAVNEGA NAROČANJA
4. člen
Izvajalec skupnega javnega naročanja je ministrstvo,
pristojno za javna naročila.
5. člen
Izvajalec skupnega javnega naročanja se mora najmanj enkrat
letno, najpozneje do konca meseca novembra tekočega leta, posvetovati z
ministrstvi in Generalnim sekretariatom Vlade Republike Slovenije o izvajanju
skupnega javnega naročanja.
6. člen
(1) Izvajalec skupnega javnega naročanja vsako leto do
31. januarja tekočega leta pripravi predlog predmetov skupnega javnega
naročanja za tekoče leto, s katerim natančneje opredeli predmete skupnega
javnega naročanja iz drugega odstavka 3. člena te uredbe.
(2) Predlog predmetov skupnega javnega naročanja mora
vsebovati najmanj naslednje podatke:
-       
vrsto blaga ali storitev, ki bo ali bodo predmet skupnega javnega
naročanja (v nadaljnjem besedilu: predmet skupnega javnega naročanja),
-       
obdobje, za katero bo sklenjena posamezna pogodba o izvedbi javnega
naročila (v nadaljnjem besedilu: pogodba) ali okvirni sporazum,
-       
vrsto postopka oddaje skupnega javnega naročila za posamezni predmet
skupnega javnega naročanja,
-       
okvirni časovni načrt izvedbe posameznega postopka oddaje skupnega
javnega naročila,
-       
navedbo zavezancev, za katere je za posamezen predmet skupnega javnega
naročanja udeležba v postopku oddaje skupnega javnega naročila zavezujoča, ali
navedbo zavezancev, za katere za posamezen predmet skupnega javnega naročanja udeležba
v postopku oddaje skupnega javnega naročila ni zavezujoča.
(3) Izvajalec skupnega javnega naročanja predlog
predmetov skupnega javnega naročanja pošlje vladi.
(4) Vlada na podlagi predloga skupnega javnega naročanja
in v skladu z 32. členom ZJN-3 sprejme sklep o določitvi skupnih javnih
naročil.
7. člen
(1) Izvajalec skupnega javnega naročanja glede na
okvirni časovni načrt izvedbe posameznega postopka oddaje skupnega javnega
naročila pisno pozove zavezance k sporočanju potreb za posamezni predmet
skupnega javnega naročanja. Zavezanec mora svoje potrebe sporočiti izvajalcu
skupnega javnega naročanja v 30 dneh od dne, ko je izvajalec skupnega javnega
naročanja zavezancem poslal poziv. Izjemoma lahko izvajalec skupnega javnega
naročanja za sporočanje potreb za posamezni predmet skupnega javnega naročanja
določi tudi krajši rok.
(2) Zavezanec mora na način, ki ga določi izvajalec
skupnega javnega naročanja, sporočiti lastne potrebe glede predmeta posameznega
predmeta skupnega javnega naročanja in naslednje podatke:
-       
naziv zavezanca in kontaktne podatke osebe, pri kateri je mogoče
pridobiti dodatne informacije,
-       
predmet skupnega javnega naročanja, za katerega sporoča potrebe,
-       
podatek o višini zagotovljenih oziroma načrtovanih sredstev za posamezni
predmet skupnega javnega naročanja z navedbo vira sredstev financiranja javnega
naročila,
-       
konkretne količine predmeta skupnega javnega naročanja za obdobje
trajanja pogodbe ali okvirnega sporazuma oziroma predvidene količine, če
konkretnih količin ni mogoče določiti, in
-       
druge podatke, če so ti potrebni ali jih zahteva izvajalec skupnega
javnega naročanja.
8. člen
Zavezanec pred sporočanjem svojih potreb in podatkov iz
drugega odstavka prejšnjega člena za posamezni predmet skupnega javnega
naročanja sprejme sklep o začetku postopka ali vir in obseg sredstev, namenjen
izvedbi javnega naročila, dokumentira na drug ustrezen način v skladu z
zakonom, ki ureja javno naročanje.
9. člen
(1) Odgovorna oseba izvajalca skupnega javnega naročanja
sprejme na podlagi sporočenih potreb zavezancev sklep o izvedbi skupnega
javnega naročila, v katerem imenuje tudi strokovno komisijo. Strokovno komisijo
sestavljajo uslužbenci izvajalca skupnega javnega naročanja, po potrebi pa tudi
uslužbenci zavezancev.
(2) Če je v posameznem postopku oddaje skupnega javnega
naročila potrebno sodelovanje uslužbencev z znanji s področja vsebine predmeta skupnega
javnega naročanja, posamezni zavezanci na poziv izvajalca skupnega javnega
naročanja v strokovno komisijo predlagajo uslužbenca ali uslužbence, ki imajo
znanja s področja vsebine predmeta javnega naročanja. Imenovanje uslužbenca v
strokovno komisijo lahko predlaga tudi zavezanec.
(3) Strokovna komisija mora med izvajanjem posameznega postopka
oddaje skupnega javnega naročila pripraviti, spremljati in izvajati postopek
oddaje skupnega javnega naročila ter sodelovati v morebitnem postopku pravnega
varstva. Strokovna komisija delo konča, ko je odločitev o oddaji naročila
pravnomočna in je podpisana pogodba ali okvirni sporazum.
10. člen
(1) Postopek oddaje skupnega javnega naročila vodi
izvajalec skupnega javnega naročanja ob sodelovanju vseh članov strokovne
komisije.
(2) Postopek oddaje skupnega javnega naročila od
sprejema sklepa o izvedbi skupnega javnega naročila do vključno priprave
končnega poročila izvede izvajalec skupnega javnega naročanja, razen če ta
uredba določa drugače.
11. člen
Na podlagi poročila strokovne komisije odgovorna oseba
izvajalca skupnega javnega naročanja sprejme odločitev o oddaji naročila. Po
pravnomočnosti odločitve o oddaji naročila in/ali podpisu krovne pogodbe ali
krovnega okvirnega sporazuma izvajalec skupnega javnega naročanja pošlje
zavezancem vso potrebno dokumentacijo za podpis pogodbe ali okvirnega
sporazuma.
12. člen
(1) Na podlagi izvedenega postopka oddaje skupnega
javnega naročila lahko:
-       
izvajalec skupnega javnega naročanja podpiše krovno pogodbo, na podlagi
katere zavezanci podpišejo neposredne pogodbe,
-       
zavezanci neposredno podpišejo pogodbe ali okvirne sporazume ali
-       
izvajalec skupnega javnega naročanja podpiše krovni okvirni sporazum, na
podlagi katerega zavezanci podpišejo neposredne okvirne sporazume.
(2) Na podlagi sklenjenega okvirnega sporazuma zavezanci
samostojno oddajajo posamezna naročila, ponovno odpiranje konkurence pa glede
na vsebino okvirnega sporazuma izvaja ali izvajalec skupnega javnega naročanja
ali ga izvajajo zavezanci.
(3) Z neposredno pogodbo ali neposrednim okvirnim
sporazumom se uredijo pravice in obveznosti pogodbenih strank v zvezi s
predmetom skupnega javnega naročanja, vključno s finančnimi obveznostmi
posameznega zavezanca.
IV. IZJEME PRI SKUPNEM JAVNEM NAROČANJU
13. člen
(1) Če zavezanec ni sporočil podatkov iz drugega
odstavka 7. člena te uredbe, ker v času sporočanja teh potreb ni imel, ali
če je zavezanec sporočil podatke iz drugega odstavka 7. člena te uredbe s
premajhnimi konkretnimi količinami, za zagotovitev nemotenega delovanja pa
nujno potrebuje blago ali storitev, ki je predmet skupnega javnega naročila,
lahko zavezanec samostojno izvede postopek oddaje javnega naročila in sklene
pogodbo ali okvirni sporazum, če:
-       
iz razlogov, ki jih ni bilo mogoče predvideti in jih ni mogoče pripisati
ravnanju zavezanca, med izvajanjem posameznega postopka oddaje skupnega javnega
naročila ali po sklenitvi pogodbe ali okvirnega sporazuma na podlagi izvedenega
postopka oddaje skupnega javnega naročila pri zavezancu nastane potreba po nabavi
ali izvedbi predmeta skupnega javnega naročila ali potreba po dodatni nabavi
ali izvedbi predmeta skupnega javnega naročila, ki presega konkretne količine
iz četrte alineje drugega odstavka 7. člena te uredbe, teh potreb pa ni
več mogoče upoštevati v postopku oddaje skupnega javnega naročila, ali
-       
za skupno javno naročilo, ki je predvideno za izvedbo v tekočem letu, še
ni sklenjena pogodba ali okvirni sporazum na podlagi izvedenega postopka oddaje
skupnega javnega naročila.
(2) V primerih iz prve alineje prejšnjega odstavka lahko
zavezanec odda javno naročilo in sklene pogodbo ali okvirni sporazum samo za
obdobje, za katero se sklepa pogodba ali okvirni sporazum na podlagi izvedenega
postopka oddaje skupnega javnega naročila. V primeru iz druge alineje prejšnjega
odstavka lahko zavezanec odda javno naročilo in sklene pogodbo ali okvirni
sporazum pod pogojem, da v pogodbo ali okvirni sporazum vključi razvezni pogoj,
da se pogodba ali okvirni sporazum sklepa za obdobje do začetka veljavnosti
oziroma uporabe pogodbe ali okvirnega sporazuma na podlagi izvedenega postopka
oddaje skupnega javnega naročila.
(3) Za samostojno izvedbo postopka oddaje javnega
naročila in sklenitev pogodbe ali okvirnega sporazuma v primeru iz prve alineje
prejšnjega odstavka mora zavezanec predhodno pridobiti soglasje izvajalca
skupnega javnega naročanja. V vlogi za samostojno izvedbo postopka oddaje
javnega naročila (v nadaljnjem besedilu: vloga), ki jo zavezanec pošlje
izvajalcu skupnega javnega naročanja, mora navesti predmet javnega naročila,
ocenjeno vrednost javnega naročila in obdobje veljavnosti pogodbe, razloge za
nujnost in nepredvidljivost ter jih utemeljiti.
(4) Če izvajalec skupnega javnega naročanja ugotovi, da
vloga ne vsebuje vseh podatkov iz prejšnjega odstavka, v petih delovnih dneh od
prejema vloge pozove zavezanca, da vlogo dopolni. Izvajalec skupnega javnega
naročanja po prejemu popolne vloge preveri izpolnjevanje pogojev iz prvega
odstavka tega člena in na podlagi tega zavezancu lahko da soglasje za
samostojno izvedbo postopka oddaje javnega naročila. Na vlogo mora izvajalec
skupnega javnega naročanja zavezancu odgovoriti najpozneje v desetih dneh od
prejema popolne vloge.
V. PRIPRAVA ODGOVOROV NA ZAHTEVKE ZA REVIZIJO TER IZVAJANJE
IN SPREMLJANJE POGODB ALI OKVIRNIH SPORAZUMOV
14. člen
Vsa procesna dejanja glede vloženih zahtevkov za revizijo (v
nadaljnjem besedilu: zahtevek) opravlja izvajalec skupnega javnega naročanja s
sodelovanjem strokovne komisije, imenovane v posameznem postopku oddaje
skupnega javnega naročila, v katerem je vložen zahtevek. Pri reševanju
zahtevkov člani komisije izvajalcu skupnega javnega naročanja nudijo pomoč s
področja vsebine predmeta javnega naročanja.
15. člen
(1) Če je nosilec oziroma upravičenec finančnega
zavarovanja izvajalec skupnega javnega naročanja, morajo zavezanci in drugi
naročniki izvajalca skupnega javnega naročanja redno, kar pomeni najpozneje v
osmih dneh od ugotovitve kršitve izpolnjevanja pogodbenih obveznosti, obveščati
o neizpolnjevanju pogodbenih obveznosti, ki so lahko podlaga za unovčenje
finančnega zavarovanja.
(2) Izvajalec skupnega javnega naročanja na podlagi
obvestila iz prejšnjega odstavka preveri, ali so izpolnjeni pogoji za unovčenje
finančnega zavarovanja. Zavezanec ali drug naročnik mora izvajalcu skupnega
javnega naročanja na njegovo zahtevo poslati podatke, ki se nanašajo na pogoje
za unovčenje finančnega zavarovanja, v petih dneh od prejema poziva.
16. člen
Med izvajanjem pogodb ali okvirnih sporazumov morajo
zavezanci in drugi naročniki obvestiti izvajalca skupnega javnega naročanja o
neizpolnjevanju pogodbenih obveznosti in morebitnih ovirah pri izvajanju pogodb
ali okvirnih sporazumov, zlasti pa glede neupoštevanja dogovorjenih cen,
dobavnih ali izvedbenih rokov, kakovosti in količin, v 30 dneh od ugotovitve
kršitve izpolnjevanja pogodbenih obveznosti.
PREHODNI IN KONČNA DOLOČBA
17. člen
(1) Postopki oddaje skupnih javnih naročil, za katera so
bila obvestila o javnem naročilu objavljena pred uveljavitvijo te uredbe ali za
katera so bila kandidatom in ponudnikom že poslana povabila k oddaji ponudb
oziroma k pogajanjem, se izvedejo po dosedanjih predpisih.
(2) Okvirni sporazumi, ki so bili na podlagi izvedenega
postopka oddaje skupnega javnega naročila sklenjeni pred uveljavitvijo te
uredbe, se do konca njihove veljavnosti izvajajo v skladu z določbami okvirnih
sporazumov.
18. člen
Z dnem uveljavitve te uredbe preneha veljati Uredba o skupnem
javnem naročanju Vlade Republike Slovenije (Uradni list RS, št. 36/13,
41/14 in 96/14).
19. člen
Ta uredba začne veljati petnajsti dan po objavi v Uradnem
listu Republike Slovenije.
Št. 00714-11/2016
Ljubljana, dne 7. aprila 2016
EVA 2016-3130-0005
Vlada Republike Slovenije
dr. Miroslav Cerar l.r.
Predsednik