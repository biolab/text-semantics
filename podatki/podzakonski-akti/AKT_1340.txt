1. člen
(vsebina splošnega akta)
Ta splošni akt podrobneje določa vsebino in obliko vloge za
pridobitev odločbe o dodelitvi elementov oštevilčenja oziroma o vračilu
neuporabljenih elementov oštevilčenja.
2. člen
(pomen izrazov)
(1) Izrazi, uporabljeni
v tem splošnem aktu, pomenijo:
1.     
Blok številk je del določenega območja oštevilčenja, ki je nedeljen in
določen s prvo in zadnjo številko.
2.     
Enotna evropska številka je harmonizirana številka skrajšanega
izbiranja, katere uporaba izhaja iz predpisov Evropske Komisije (v nadaljnjem
besedilu: Komisija) oziroma Konference evropskih uprav za pošto in
telekomunikacije (v nadaljnjem besedilu: CEPT).
3.     
Enotni evropski blok številk je harmoniziran blok številk skrajšanega
izbiranja, katerega uporaba izhaja iz predpisov Komisije oziroma CEPT.
4.     
Identifikacijska koda podatkovnega omrežja (DNIC) je koda, ki v skladu s
priporočilom ITU-T X.121 določa določeno javno podatkovno omrežje.
5.     
Koda mobilnega omrežja (MNC) je koda, ki določa mobilno omrežje v skladu
s priporočilom ITU-T E.212.
6.     
Medkrajevna koda (TC) je posebna oblika nacionalne smerne kode (NDC), ki
ima geografski pomen in določa geografsko območje, v katerem se nahaja omrežna
priključna točka.
7.     
Koda mednarodne signalizacijske točke (ISPC) je koda signalizacijske
točke, določena v skladu s priporočilom ITU-T Q.708.
8.     
Koda nacionalne signalizacijske točke (DPC, OPC) je koda, določena v
skladu s priporočilom ITU-T Q.704.
9.     
Koda nestandardne opreme je binarna koda, ki v skladu s priporočilom
ITU-T T.35 določa nestandardno opremo za potrebe identifikacije proizvodov s
področja prenosa govora preko paketnih omrežij v skladu s priporočilom ITU-T
H.323.
10.  
M2M/IoT je komunikacijska tehnologija, kjer se podatki med napravami ali
aplikacijami prenesejo samodejno z manjšim posredovanjem človeka ali brez
njega. (npr. daljinski nadzor, vzdrževanje v industrijskih IoT aplikacijah,
telemetrija ipd.).
11.  
Nacionalna smerna koda (NDC) je števka ali kombinacija več števk (brez
kakršnekoli predpone), ki enolično določajo geografsko območje v državi oziroma
javno komunikacijsko omrežje ali storitev.
12.  
Nacionalna (značilna) številka (N(S)N) je tisti del številke, ki sledi
kodi države (CC), in je sestavljena iz nacionalne smerne kode (NDC) in številke
naročnika.
13.  
Priporočila ITU-T so priporočila s področja telekomunikacij, ki jih sprejema
in redno objavlja Mednarodna telekomunikacijska zveza (ITU).
14.  
Številka izdajateljeve oznake (IIN) je oznaka, določena v priporočilu
ITU-T E.118, ki je potrebna pri obračunavanju.
15.  
Številke brezplačnih storitev so negeografske številke, pri katerih je klic
brezplačen za kličočega, vse stroške, povezane s klicem, pa plača klicani.
16.  
Številke premijskih storitev so negeografske številke, pri katerih je
klic dražji od običajnih klicev, da se pokrijejo stroški, ki jih imata klicani
in operater pri zagotavljanju te storitve.
17.  
Številke skrajšanega izbiranja so tri-, štiri-, pet- ali šestmestne
številke, namenjene enotnim evropskim številkam, številkam za klice v sili,
številkam za dostop do specifičnih nekomercialnih storitev operaterjev in
številkam za dostop do posebnih storitev oziroma služb javnega pomena.
18.  
Usmerjalne kode 98MN so kode, namenjene za potrebe usmerjanja pri
izvedbi prenosljivosti številk.
(2) Ostali izrazi,
uporabljeni v tem splošnem aktu, imajo enak pomen, kot je določen v Zakonu o
elektronskih komunikacijah (Uradni list RS, št. 130/22
in 18/23 – ZDU-1O; v nadaljnjem besedilu: zakon).
3. člen
(vsebina vloge)
Vloga mora vsebovati podatke, ki jih določa zakon, 23. in 24. člen Splošnega akta o načrtu oštevilčenja
(Uradni list RS, št. 55/23; v nadaljnjem
besedilu: Splošni akt o načrtu oštevilčenja) ter utemeljitev, na podlagi katere
vlagatelj dokazuje, da bo dodeljena količina elementov oštevilčenja v treh
letih uporabljena in podatke o tem, kolikšen delež morebiti že dodeljenih
elementov oštevilčenja zahtevane vrste je že uporabljenih (aktivnih).
4. člen
(obrazec vloge)
(1) Vlogo za pridobitev
odločbe o dodelitvi elementov oštevilčenja je potrebno vložiti pri agenciji na
predpisanem obrazcu iz Priloge, ki je sestavni del tega splošnega akta in na
katerem je potrebno izpolniti tista okenca, ki se nanašajo na elemente
oštevilčenja, ki jih vlagatelj želi pridobiti oziroma vrniti.
(2) Obrazec vloge iz
prejšnjega odstavka je objavljen tudi na spletni strani agencije oziroma se ga
lahko pridobi v prostorih agencije.
(3) Kadar vlagatelj v
skladu z drugim odstavkom 107. člena
zakona predlaga spremembo odločbe o dodelitvi elementov oštevilčenja zaradi
vračila že dodeljenih, a neuporabljenih elementov oštevilčenja, smiselno
uporabi isti obrazec, pri čemer na njem posebej označi, da gre za vračilo.
(4) Obrazec vloge
vsebuje tudi izjavo, s katero vlagatelj jamči, da so podatki, ki jih je
navedel, resnični in popolni.
(5) Agencija zagotavlja
zaupnost podatkov, ki jih vlagatelj v vlogi opredeli kot svojo poslovno
skrivnost v skladu z zakonom, ki ureja poslovno skrivnost.
5. člen
(priloge)
(1) Izpolnjenemu obrazcu vloge iz prvega odstavka 4. člena tega splošnega akta je treba priložiti
pooblastilo v primeru, da vlogo vložil pooblaščenec vlagatelja.
(2) Če vlagatelj
zahteva večji blok številk v skladu s 23. členom Splošnega akta o načrtu
oštevilčenja, je treba vlogi priložiti načrt o oceni potreb za prihodnja tri
leta.
(3) Če vlagatelj ni
operater, mora priložiti dokazila, da je sposoben upravljati elemente
oštevilčenja skladno s 1., 2., 3. in 4. točko 24. člena
Splošnega akta o načrtu oštevilčenja.
PREHODNA IN KONČNA DOLOČBA
6. člen
(prenehanje uporabe)
Z dnem uveljavitve tega splošnega akta se preneha uporabljati
Splošni akt o vsebini in obliki vloge za izdajo odločbe o dodelitvi elementov
oštevilčenja (Uradni list RS, št. 62/13,
72/18 in 130/22 – ZEKom-2).
7. člen
(začetek veljavnosti)
Ta splošni akt začne veljati petnajsti dan po objavi v
Uradnem listu Republike Slovenije.
Št. 0073-29/2022/5 
Ljubljana, dne 15. maja 2023 
EVA 2023-3150-0019
Mag. Mark Pohar
v. d. direktorja

Priloga:
Vloga za pridobitev odločbe o dodelitvi elementov oštevilčenja oziroma o
vračilu neuporabljenih elementov oštevilčenja 