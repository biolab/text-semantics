1. člen
(vsebina)
Ta pravilnik določa minimalne ukrepe za
ugotavljanje, preprečevanje in zatiranje bolezni modrikastega jezika v skladu z
Direktivo Sveta 2000/75/ES z dne 20. novembra 2000 o določitvi posebnih
določb za boj zoper in izkoreninjenje bolezni modrikastega jezika (UL L št. 327
z dne 22. 12. 2000, str. 74), zadnjič spremenjeno z Direktivo Sveta
2008/73/ES z dne 15. julija 2008 o poenostavitvi postopkov za oblikovanje
seznamov in objavljanje informacij na veterinarskem in zootehniškem področju,
ter o spremembi direktiv 64/432/EGS, 77/504/EGS, 88/407/EGS, 88/661/EGS,
89/361/EGS, 89/556/EGS, 90/426/EGS, 90/427/EGS, 90/428/EGS, 90/429/EGS,
90/539/EGS, 91/68/EGS, 92/35/EGS, 91/496/EGS, 92/65/EGS, 92/66/EGS, 92/119/EGS,
94/28/ES, 200/75/ES, Odločbe 2000/258/ES ter direktiv 2001/89/ES, 2002/60/ES in
2005/94/ES (UL L št. 219 z dne 14. 8. 2008, str. 40).
2. člen
(izrazi)
Za potrebe tega pravilnika imajo
uporabljeni izrazi naslednji pomen:
1.     
gospodarstvo je vsak objekt s pripadajočim zemljiščem, v katerem se
stalno ali začasno redijo ali gojijo živali, dovzetne za bolezen modrikastega
jezika;
2.     
dovzetne vrste živali so vsi prežvekovalci;
3.     
živali so živali dovzetnih vrst, razen divjih živali;
4.     
vektor je vsak komar vrste Culicoides imicola ali kateri koli drugi komar
vrste Culicoides, ki lahko prenaša bolezen modrikastega jezika;
5.     
sum je pojav kakršnih koli kliničnih znakov, ki kažejo na bolezen
modrikastega jezika pri dovzetnih vrstah, skupaj z nizom epidemioloških
podatkov, ki omogočajo, da se tako možnost razumno predvidi;
6.     
potrditev je izjava Veterinarske uprave Republike Slovenije (v
nadaljnjem besedilu: VURS) na podlagi laboratorijskih rezultatov, da je bolezen
modrikastega jezika prisotna na določenem območju;
7.     
državno središče za nadzor bolezni (v nadaljnjem besedilu: DSNB) je
skupina strokovnjakov, ki jih imenuje minister, pristojen za veterinarstvo za
vodenje ter nadziranje ukrepov za ugotavljanje, preprečevanje in zatiranje
kužnih bolezni;
8.     
veterinarska organizacija je pravna ali fizična oseba, ki v skladu z
zakonom, ki ureja veterinarstvo, opravlja dejavnosti javne veterinarske službe;
9.     
veterinar je veterinar veterinarske organizacije, ki v skladu z zakonom,
ki ureja veterinarstvo, opravlja veterinarske dejavnosti.
3. člen
(prijavljanje bolezni modrikastega jezika)
Vsak pojav ali sum na bolezen modrikastega
jezika je treba nemudoma prijaviti VURS.
4. člen
(ukrepi v primeru suma bolezni
modrikastega jezika)
(1) Veterinar je ob sumu, da se je pojavila
bolezen modrikastega jezika, dolžan brez odlašanja potrditi ali ovreči sum in o
vsakem sumu nemudoma obvestiti VURS in Nacionalni veterinarski inštitut (v
nadaljnjem besedilu: NVI).
(2) VURS mora nemudoma sklicati člane DSNB,
ki vodi in nadzira ukrepe za ugotavljanje, preprečevanje in zatiranje bolezni.
(3) Ko je podan sum na bolezen modrikastega
jezika, veterinarski inšpektor odredi uradni nadzor na gospodarstvu in
naslednje ukrepe, ki jih v skladu z navodili DSNB izvaja veterinarska
organizacija:
(a)   
popis vseh živali na gospodarstvu; živali, dovzetnih za bolezen; bolnih
ali sumljivih na okužbo ter poginulih živali. Popis živali mora redno ažurirati
in vanj vključevati novorojene živali ter živali, ki poginejo v obdobju suma
bolezni; podatki morajo biti na voljo ob vsakem obisku gospodarstva;
(b)   
izvesti popis območij, ki bi lahko omogočala razvoj in preživetje
vektorjev, posebno pa še območij, ki bi omogočala njihovo razmnoževanje;
(c)   
opraviti epizootiološko poizvedbo v skladu s 7. členom tega pravilnika;
(d)   
izvesti redne obiske sumljivega gospodarstva, podrobno klinično ali patohistološko
pregledati živali, ki so poginile ali za katere obstaja sum, da so okužene, in
potrditi bolezen, če je potrebno tudi z laboratorijskimi testi;
(e)   
zagotoviti:
- 
prepoved prometa in premikov živali iz in na sumljivo gospodarstvo;
- 
zaporo živali v času, ko so vektorji aktivni, če meni, da so sredstva za
izvedbo ukrepa na voljo;
- 
redno dezinsekcijo živali, objektov in okolice z dovoljenimi
insekticidi. Stopnjo dezinsekcije določi VURS, pri čemer upošteva obstojnost
uporabljenega insekticida in klimatske pogoje;
- 
neškodljivo uničenje trupel poginulih živali v skladu z uredbo
Evropskega parlamenta in Sveta 1774/2002/ES.
(4) Do uvedbe ukrepov iz prejšnjega
odstavka mora imetnik živali, za katere obstaja sum, da so zbolele, sprejeti
vse varnostne ukrepe iz prve in druge alinee točke (e) prejšnjega odstavka.
(5) Ukrepe iz tretjega odstavka tega člena
se lahko uvede tudi na drugih gospodarstvih, za katere se sumi, da so okužena.
(6) Poleg navedenih ukrepov se za naravne
rezervate, kjer živijo prostoživeče živali, lahko sprejme še dodatne ukrepe.
(7) Ukrepi iz tretjega odstavka tega člena
se izvajajo, dokler ni sum na bolezen modrikastega jezika uradno izključen.
5. člen
(cepljenje)
Cepljenje proti bolezni modrikastega jezika
se lahko opravi samo v skladu z določbami tega pravilnika.
6. člen
(ukrepi po potrditvi bolezni modrikastega
jezika)
(1) Ko je bolezen modrikastega jezika
uradno potrjena, mora veterinarski inšpektor poleg ukrepov tretjega odstavka 4.
člena tega pravilnika odrediti oziroma izvesti naslednje ukrepe:
(a)   
zakol živali, potreben za preprečitev širjenja bolezni. O vsakem takem
ukrepu VURS obvesti Evropsko komisijo;
(b)   
neškodljivo uničenje trupel in obolelih živali v skladu z uredbo
Evropskega parlamenta in Sveta 1774/2002/ES;
(c)   
ukrepe iz 4. člena tega pravilnika razširiti na gospodarstva, ki se
nahajajo v polmeru 20 kilometrov (vključno z okuženim območjem) okoli okuženega
gospodarstva;
(d)   
ustrezne ukrepe, sprejete v okviru Stalnega veterinarskega odbora pri
Evropski komisiji (v nadaljnjem besedilu: Stalni veterinarski odbor), ob
morebitnem preventivnem cepljenju proti bolezni modrikastega jezika pa mora
VURS obvestiti Evropsko komisijo;
(e)   
opraviti epizootiološko poizvedbo v skladu s 7. členom tega pravilnika.
(2) VURS lahko območje iz točke (c)
prejšnjega odstavka razširi ali skrči na podlagi epizootioloških, zemljepisnih,
ekoloških ali meteoroloških razmer in o tem obvesti Evropsko komisijo.
(3) Če območje iz točke (c) prvega odstavka
tega člena vključuje del ozemlja drugih držav v okviru Evropske unije, se meja
določi v sodelovanju s pristojnimi organi zadevnih držav; če je potrebno, se
lahko meja določi v skladu z mnenjem Stalnega veterinarskega odbora.
7. člen
(epizootiološka poizvedba)
Na podlagi vprašalnikov, ki so pripravljeni
v okviru načrta ukrepov za izkoreninjenje bolezni modrikastega jezika, izvede
veterinar v zvezi s sumljivimi primeri ali izbruhi bolezni modrikastega jezika
epizootiološko poizvedbo, ki mora vsebovati naslednje podatke:
(a)   
čas, ki je pretekel od domnevne prisotnosti bolezni modrikastega jezika na
gospodarstvu;
(b)   
možen izvor bolezni modrikastega jezika na gospodarstvu in določitev
vseh ostalih gospodarstev, kjer bi se lahko živali okužile na isti način;
(c)   
prisotnost in razširjenost vektorjev bolezni;
(d)   
premike živali z in na okužena gospodarstva ali kakršenkoli odvoz
živalskih trupel z okuženega gospodarstva.
8. člen
(okuženo in ogroženo območje)
(1) Takoj po uradni potrditvi bolezni mora
veterinarski inšpektor, poleg ukrepov iz 6. člena tega pravilnika, določiti
meje okuženega območja s polmerom najmanj 100 kilometrov okrog okuženega gospodarstva in ogroženega območja, ki sega najmanj 50 kilometrov preko meje okuženega območja, in na katerem v zadnjih dvanajstih mesecih ni bilo
opravljeno cepljenje. Pri tem mora upoštevati geografske, administrativne, ekološke
in epizootiološke faktorje glede na bolezen in možen nadzor.
(2) Če okuženo ali ogroženo območje
vključuje del ozemlja drugih držav članic Evropske unije, se okuženo oziroma
ogroženo območje določi v sodelovanju s pristojnimi organi zadevnih držav; če
je potrebno, okuženo in ogroženo območje določi Stalni veterinarski odbor pri
Evropski komisiji.
(3) Stalni veterinarski odbor lahko na
podlagi utemeljene zahteve VURS spremeni razmejitev območij iz prvega in
drugega odstavka tega člena, ob upoštevanju:
(a)   
njihove zemljepisne lokacije in ekoloških dejavnikov;
(b)   
meteoroloških pogojev;
(c)   
prisotnosti in razširjenosti vektorja;
(d)   
rezultatov epizootioloških poizvedb, opravljenih v skladu s prejšnjim
členom;
(e)   
rezultatov laboratorijskih testov;
(f)    
uporabe protiukrepov, zlasti dezinsekcije.
9. člen
(ukrepi na okuženem območju)
(1) Na okuženem območju veterinarski
inšpektor odredi:
(a)   
identifikacijo vseh posestev z živalmi znotraj okuženega območja;
(b)   
prepoved prometa živali iz okuženega območja.
(2) Ne glede na prepoved prometa iz
prejšnjega odstavka lahko veterinarski inšpektor v skladu z mnenjem Stalnega
veterinarskega odbora dovoli promet za živali, ki se nahajajo na delu območja,
kjer je dokazano, da ni vektorjev in da virus ne kroži.
(3) VURS pripravi program epidemiološkega nadzora
na okuženem območju, ki temelji na spremljanju kontrolnih skupin goveda ali
drugih prežvekovalcev in spremljanju prisotnosti populacij vektorjev.
(4) Poleg ukrepov iz prvega odstavka tega
člena lahko VURS v skladu z mnenjem Stalnega veterinarskega odbora odredi
zaščitno cepljenje živali proti bolezni modrikastega jezika in njihovo
identifikacijo na okuženem območju.
(5) O zaščitnem cepljenju mora VURS
obvestiti Evropsko komisijo.
10. člen
(ukrepi na ogroženem območju)
(1) Na ogroženem območju veterinarski
inšpektor odredi ukrepe iz prvega, drugega in tretjega odstavka prejšnjega
člena.
(2) Na ogroženem območju je prepovedano
zaščitno cepljenje proti bolezni modrikastega jezika.
11. člen
(obveščanje)
VURS obvešča vse osebe na okuženem in
ogroženem območju o omejitvah na teh območjih in skrbi, da obveščeni storijo
vse potrebno za pravilno izvajanje ukrepov.
12. člen
(nacionalni referenčni laboratorij)
Nacionalni referenčni laboratorij za
bolezen modrikastega jezika je določen v pravilniku, ki ureja bolezni živali.
13. člen
(načrt ukrepov)
(1) Načrt ukrepov, ki določa ukrepe v
primeru izbruha bolezni modrikastega jezika (v nadaljnjem besedilu: načrt ukrepov),
pripravi VURS in ga posreduje v potrditev Evropski komisiji.
(2) Načrt ukrepov določa sredstva, opremo,
osebje in ustrezen material, ki je potreben za hitro in učinkovito izkoreninjanje
bolezni modrikastega jezika. Načrt ukrepov mora biti pripravljen v skladu s
prilogo 3, ki je sestavni del tega pravilnika.
(3) Načrt ukrepov se lahko spremeni ali
dopolni po postopku iz prvega odstavka tega člena.

Priloga 1: (črtana)
Priloga
2: Referenčni laboratorij Evropske unije za bolezen modrikastega jezika
Priloga
3: Kriteriji in zahteve za nacionalni načrt ukrepov

Pravilnik o ukrepih za ugotavljanje,
preprečevanje in zatiranje bolezni modrikastega jezika – bluetongue (Uradni
list RS, št. 23/04) vsebuje naslednjo prehodno in
končni določbi:
»14. člen
(prehodno
obdobje)
(1) Določbe tega pravilnika, ki se nanašajo
na obveščanje in poročanje Evropski komisiji, se začnejo uporabljati z dnem
pristopa Republike Slovenije k Evropski uniji.
(2) Uredba in direktiva, na kateri se
sklicuje ta pravilnik, sta do 1. maja 2004 na vpogled na VURS v angleškem jeziku
in v prevodu v slovenski jezik.
15. člen
(prenehanje
uporabe)
Z dnem uveljavitve tega pravilnika se glede
ugotavljanja, preprečevanja in zatiranja bolezni modrikastega jezika preneha
uporabljati navodilo o ukrepih za ugotavljanje, preprečevanje in zatiranje
določenih živalskih kužnih bolezni (Uradni list RS, št. 30/99).
16. člen
(uveljavitev)
Ta pravilnik začne veljati osmi dan po
objavi v Uradnem listu Republike Slovenije.«.

Pravilnik o spremembah Pravilnika o ukrepih za
ugotavljanje, preprečevanje in zatiranje bolezni modrikastega jezika –
bluetongue (Uradni list RS, št. 42/10) vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije.«.