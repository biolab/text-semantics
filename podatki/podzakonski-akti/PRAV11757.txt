I. SPLOŠNI DOLOČBI
1. člen
(vsebina)
Ta pravilnik ureja vrste vaj, načrtovanje
in pripravo vaj ter vodenje in poročanje o vajah v obrambnem sistemu.
2. člen
(namen vaj)
(1) Vaje v obrambnem sistemu (v
nadaljnjem besedilu: vaje) so oblika usposabljanja subjektov obrambnega
sistema, namenjene preverjanju postopkov delovanja za izvajanje
organizacijskih, kadrovskih, materialnih in drugih načrtovanih aktivnosti ter
nalog v okviru priprav in ukrepov za obrambo države v miru, izrednem stanju,
vojni ali krizah, za sodelovanje pri zaščiti in reševanju ob naravnih in drugih
nesrečah v državi ter za izvrševanje obveznosti, ki jih je država sprejela v
mednarodnih organizacijah oziroma z mednarodnimi pogodbami.
(2) V vaje v obrambnem sistemu se za
preverjanje načrtovanih rešitev za delovanje v miru, izrednem stanju, vojni ali
krizah, lahko vključujeta tudi varnostni sistem ter sistem varstva pred
naravnimi in drugimi nesrečami.
II. VRSTE VAJ
3. člen
(vrste vaj glede na vadbence)
(1) Vaje se glede na vadbence delijo
na vaje subjektov obrambnega sistema, vaje Slovenske vojske in vaje nevojaškega
dela obrambnega sistema.
(2) Vaje subjektov obrambnega sistema
so vaje, na katerih se usposablja in preverja odzivanje na krizne razmere v
mednarodnem okolju, rešitve za zagotovitev povečanih obrambnih zmogljivosti v
primeru izrazitega poslabšanja varnostnih razmer ter usklajenost delovanja
obrambnega sistema v neposredni vojni nevarnosti in vojni.
(3) Vaje Slovenske vojske so vaje, na
katerih se usposablja in preverja usposobljenost ter pripravljenost poveljstev
in enot Slovenske vojske za delovanje v miru, izrednem stanju, vojni ali krizah
v regionalnem oziroma širšem strateškem okolju, ob naravnih in drugih nesrečah
ter v mednarodnih operacijah in misijah.
(4) Vaje nevojaškega dela obrambnega
sistema so vaje, na katerih se usposablja in preverja delovanje nosilcev
obrambnega načrtovanja, aktivnosti na področju obrambne politike, zagotavljanje
pogojev za delovanje celotnega obrambnega sistema, civilnih zmogljivosti za
podporo Slovenske vojske in silam zavezniških držav in izvajanje priprav ter
ukrepov za delovanje obrambnega sistema v kriznih razmerah.
4. člen
(vrste vaj po obsegu)
(1) Po obsegu se vaje delijo na
celovite vaje, vaje posameznega nosilca obrambnega načrtovanja in vaje Slovenske
vojske na taktični ravni.
(2) Celovite vaje so vaje, na katerih
se na državnem nivoju preverjajo kompleksne rešitve v obrambnem sistemu. Med
celovite vaje sodijo tudi vaje Slovenske vojske na strateški in operativni
ravni.
(3) Vaje posameznega nosilca obrambnega
načrtovanja in vaje Slovenske vojske na taktični ravni so vaje, s katerimi se
samostojno izvaja usposabljanje ali preverja pripravljenost za izvajanje nalog
in postopkov v obrambnem sistemu.
III. NAČRTOVANJE IN PRIPRAVA VAJ
5. člen
(načrtovanje vaj)
(1) Celovite vaje ter usposabljanja
poveljstev in enot Slovenske vojske izven države in tujih vojaških sil v
Republiki Sloveniji v skladu z mednarodnimi pogodbami, se načrtujejo z letnim
načrtom vaj v obrambnem sistemu, ki ga sprejme Vlada Republike Slovenije na
predlog ministrstva, pristojnega za obrambo. Predlog letnega načrta vaj v
obrambnem sistemu posreduje ministrstvo, pristojno za obrambo, v obravnavo na
Vlado Republike Slovenije najkasneje do 15. decembra tekočega leta za
naslednje leto.
(2) Vaje posameznih nosilcev
obrambnega načrtovanja in vaje Slovenske vojske na taktični ravni se načrtujejo
z načrti vaj, ki jih sprejmejo organizatorji teh vaj najmanj za obdobje enega
leta.
(3) Letni načrti vaj v obrambnem
sistemu in načrti vaj obsegajo vsaj naziv in vrsto vaje, nosilca, odgovornega
za izvedbo vaje, vadbence in okvirno število udeležencev oziroma v primeru
usposabljanja poveljstev in enot Slovenske vojske izven države in tujih
vojaških sil v Republiki Sloveniji tudi okvirno število napotenih pripadnikov,
oceno finančnih posledic, podatek o zagotovitvi finančnih sredstev za pripravo
in izvedbo vaje ter čas in kraj izvajanja vaje.
(4) Za predhodno usklajevanje vaj, ki
bodo vključene v predlog letnega načrta vaj v obrambnem sistemu, je pristojen upravitelj
obrambnega načrta države.
6. člen
(priprave na vaje)
(1) Za vsako posamezno celovito vajo,
načrtovano z letnim načrtom vaj v obrambnem sistemu, se najkasneje trideset dni
pred začetkom vaje Vladi Republike Slovenije posreduje v sprejem sklep o organizaciji
in izvedbi vaje ali sodelovanju na vaji, s katerim se, poleg elementov iz
tretjega odstavka prejšnjega člena, določi vsaj še namen in cilje vaje, osnovno
zamisel za izvedbo vaje, vodstvo oziroma vodjo vaje in njegove naloge ter način
poročanja. Sklep o izvedbi posamezne vaje oziroma usposabljanja se posreduje v
sprejem Vladi Republike Slovenije tudi v primeru, če vaja oziroma usposabljanje
ni načrtovano z letnim načrtom vaj v obrambnem sistemu.
(2) Če je za izvedbo posamezne vaje
oziroma usposabljanja iz prejšnjega odstavka treba skleniti memorandum o
sodelovanju ali kakšen drug mednarodni akt, mora ministrstvo, pristojno za
obrambo, osnutek le-tega posredovati v obravnavo Vladi Republike Slovenije
najkasneje trideset dni pred začetkom izvajanja vaje oziroma usposabljanja.
(3) Za vajo posameznega nosilca
obrambnega načrtovanja ali vajo Slovenske vojske na taktični ravni sprejme
predstojnik organizatorja oziroma poveljujoči praviloma trideset dni pred
začetkom posamezne vaje akt o organizaciji in izvedbi vaje, s katerim, poleg
elementov iz tretjega odstavka prejšnjega člena, določi vsaj še namen in cilje
vaje, osnovno zamisel za izvedbo vaje, vodstvo oziroma vodjo vaje in njegove
naloge ter način poročanja.
(4) Načelnik Generalštaba Slovenske
vojske lahko za vaje Slovenske vojske z aktom poveljevanja podrobneje uredi
njihovo načrtovanje, pripravo, dokumente za organizacijo in izvedbo, vodenje in
poročanje o vajah, pri čemer v primeru celovitih vaj upošteva predviden obseg
nalog Slovenske vojske. Pri vajah Slovenske vojske, kjer je predvidena podpora
posameznega nosilca obrambnega načrtovanja, se pred podpisom akta poveljevanja
pridobi njegovo mnenje.
6.a člen
(zemljišča in objekti za izvedbo vaj
Slovenske vojske)
(1) Vaje Slovenske vojske se načrtujejo in izvajajo na
vadiščih Slovenske vojske ter na zemljiščih in objektih v upravljanju
ministrstva, pristojnega za obrambo. Če cilj, namen ali obseg posamezne vaje
Slovenske vojske presega razpoložljive zmogljivosti Slovenske vojske in
ministrstva, pristojnega za obrambo, se za izvedbo te vaje pridobijo druga
zemljišča in objekti na podlagi zakona, ki ureja materialno dolžnost, oziroma
pravnega posla.
(2) Z aktivnostmi za določitev in pridobitev zemljišč ter
objektov za izvedbo vaj Slovenske vojske po postopkih na podlagi zakona, ki
ureja materialno dolžnost, poveljstvo ali enota Slovenske vojske kot nosilec
vaje prične najmanj 60 dni pred izvedbo vaje, načrtovane v letnem načrtu vaj
obrambnega sistema ali načrtu vaj Slovenske vojske na taktični ravni.
(3) Poveljstva in enote Slovenske vojske pri aktivnostih iz
prejšnjega odstavka sodelujejo s krajevno pristojno upravo za obrambo.
7. člen
(elaborat vaje)
Za izvajanje vaje nosilec vaje izdela
elaborat vaje.
8. člen
(elaborat celovitih vaj)
(1) Elaborat za izvedbo celovite vaje
obsega navedbo sklepa Vlade Republike Slovenije za organizacijo in izvedbo ali
sodelovanje na vaji, navodilo oziroma akt poveljevanja za organizacijo in
izvedbo vaje, scenarij vaje ter druge dokumente za organizacijo in izvedbo vaje
po odločitvi vodstva oziroma vodje vaje. Z elaboratom se določi tudi način poročanja
ter način izdelave analize vaje, če je ta predvidena.
(2) Navodilo oziroma akt poveljevanja
za organizacijo in izvedbo vaje iz prejšnjega odstavka izda vodstvo oziroma
vodja vaje najmanj petnajst dni pred začetkom posamezne celovite vaje. Navodilo
oziroma akt poveljevanja obsega pregled priprav za izvedbo vaje, imenovanje
morebitnih delovnih skupin in njihove naloge, udeležence vaje, način poročanja,
varnostne, finančne in druge usmeritve ter normativne podlage za izvedbo vaje.
9. člen
(elaborat vaje posameznega nosilca
obrambnega načrtovanja in vaje Slovenske vojske na taktični ravni)
(1) Elaborat za izvedbo vaje
posameznega nosilca obrambnega načrtovanja in vaje Slovenske vojske na taktični
ravni obsega navedbo akta o organizaciji in izvedbi vaje in navodilo oziroma
akt poveljevanja za organizacijo in izvedbo vaje.
(2) Navodilo oziroma akt poveljevanja
za organizacijo in izvedbo vaje izda vodstvo oziroma vodja vaje najmanj petnajst
dni pred začetkom vaje. Navodilo oziroma akt poveljevanja obsega pregled
priprav za izvedbo vaje, imenovanje morebitnih delovnih skupin in njihove
naloge, udeležence vaje, način poročanja, varnostne, finančne in druge
usmeritve ter normativne podlage za izvedbo vaje.
10. člen
(seznanitev z dokumenti)
Vadbenci morajo biti z dokumenti za izvedbo
vaje seznanjeni v takem obsegu, da lahko izvajajo načrtovane vadbene
aktivnosti.
IV. VODENJE VAJ
11. člen
(vodstvo ali vodja vaje)
(1) Posamezno vajo vodi vodstvo ali
vodja vaje. Z vodenjem se zagotavlja, da so vaje načrtno organizirane, strokovno
in varno izvedene ter da so doseženi načrtovani cilji.
(2) Vodstvo ali vodja vaje je
odgovoren za pravočasno pripravo dokumentov, potek priprav, seznanitev
sodelujočih z dokumenti in izvedbo vaje.
(3) Vodstvo ali vodja vaje lahko
imenuje delovne skupine ali posameznike, ki so zadolženi za izvedbo priprav in
izdelavo dokumentov za organizacijo in izvedbo vaje.
V. POROČANJE O VAJAH
12. člen
(poročila)
(1) Poročilo o vaji vsebuje predvsem:
-       
oceno doseženega namena in ciljev vaje,
-       
oceno načrtovanja, vodenja in izvedbe vaje,
-       
ugotovljene pomanjkljivosti oziroma nepravilnosti,
-       
izkušnje, pridobljene na vaji, s predlogi izboljšav ali dopolnitev,
-       
poročilo o porabljenih finančnih sredstvih in
-       
podatke o udeležencih.
(2) Vodstvo ali vodja vaje posreduje
zaključno poročilo organu, ki je sprejel sklep ali drugi akt o organizaciji in
izvedbi vaje.
(3) Vaje lahko opazujejo in ocenjujejo
ocenjevalci vaje v obsegu in na način, kot je določen v navodilu oziroma aktu
poveljevanja za organizacijo in izvedbo vaje. Ocenjevalci izdelajo oceno vaje,
ki je sestavni del poročila o vaji.
(4) Na podlagi poročil o vajah se
dopolnjuje načrtovanje obrambnega sistema za delovanje v miru, izrednem stanju,
vojni ali krizah.

Pravilnik o vajah v obrambnem sistemu (Uradni
list RS, št. 100/13) vsebuje naslednjo prehodno in
končno določbo:
»VI. PREHODNA IN KONČNA DOLOČBA
13. člen
(uskladitev dokumentov
s pravilnikom)
Posamezni subjekti obrambnega sistema
obstoječe dokumente, ki urejajo vaje na obrambnem področju, uskladijo s tem
pravilnikom v šestih mesecih od njegove uveljavitve.
14. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o dopolnitvi Pravilnika o vajah v
obrambnem sistemu (Uradni list RS, št. 44/21) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.