1. UVOD
Prometna varnost je ena od temeljnih kakovosti prometnega
sistema. Vsak udeleženec v prometu ali uporabnik prometne storitve želi imeti
tak sistem, ki zadovoljuje njegove potrebe in pričakovanja. V tem pomenu je
varen cestni promet tudi odgovornost države, ki ima s svojimi institucijami
vpogled in pregled nad prometnim dogajanjem ter potrebne vzvode, s katerimi
poleg posameznika posredno ali neposredno lahko vpliva na to področje1.
Od stopnje varnosti cestnega prometa je odvisna kakovost življenja vseh
državljank in državljanov. 
Zagotavljanje večje varnosti je mogoče s spodbujanjem
udeležencev v prometu k odgovornejšemu vedenju, spoštovanju predpisov in
oblikovanju zavesti o pomenu prometne varnosti, z zagotavljanjem varnejših
vozil in cestne infrastrukture, kar lahko in morajo udejanjiti načrtovalci,
proizvajalci in izvajalci, vzdrževalci ter ustrezne nadzorne službe. V
zapletenem sistemu je varnost cestnega prometa odvisna od odgovornega ravnanja
posameznika, vzgojno-izobraževalnih in preventivnih organizacij, medijev,
represivnih in pravosodnih organov, civilne družbe, gospodarskih družb, vodstev
samoupravnih lokalnih skupnosti in ne nazadnje državnih organov. Vsak nosi svoj
del odgovornosti za večjo varnost in lahko prispeva k njeni uresničitvi, a
zastavljene cilje do leta 2011 lahko dosežemo le s skladnimi ukrepi in skupnim
prizadevanjem. 
Nacionalni program obravnava strokovno zahtevne in varnostno
kar najrazvidnejše probleme v cestnem prometu v Republiki Sloveniji. Temelji na
treh skupnih načelih: 
-       
načelu zaupanja, ki zavezuje upravljavce cest k upoštevanju normativne
ureditve, udeležence cestnega prometa pa k upoštevanju prometnih pravil; 
-       
načelu defenzivnega ravnanja, ki obvezuje udeležence cestnega prometa k
pravilnemu, zakonitemu in premišljenemu ravnanju; 
-       
načelu zaščite varnostno najbolj izpostavljene kategorije udeležencev
cestnega prometa, namreč pešcev, kolesarjev, motoristov, mladih voznikov, otrok
in drugih šibkejših udeležencev. 
Podlaga za pripravo Nacionalnega programa varnosti cestnega
prometa (v nadaljnjem besedilu: nacionalni program) je 17. člen Zakona o
varnosti cestnega prometa (Uradni list RS, št. 133/06 – uradno prečiščeno
besedilo). Pri pripravi so bili upoštevani tudi Bela knjiga Evropska prometna
politika za 2010: čas za odločitev, št. COM 2001 (370), ki jo je sprejela
Komisija Evropskih skupnosti 12.9.2001, Sporočilo Komisije Evropske unije Evropski
akcijski program za varnost v cestnem prometu – Razpolovitev števila žrtev prometnih
nesreč v Evropski uniji do leta 2010, št. COM (2003) 311 z dne 2.6.2003, in
Resolucija o prometni politiki Republike Slovenije (Intermodalnost: Čas za
sinergijo) (Uradni list RS, št. 58/06). 
Bela knjiga Evropska prometna politika do 2010: čas odločitev
opozarja predvsem na sprejemanje ukrepov in izboljšanje možnosti za povečanje
prometne varnosti v vseh prometnih podsistemih. Uporabniki storitev poleg
prometne varnosti pričakujejo ugodne in prilagodljive vozne razmere – predvsem
takrat, ko morajo uporabljati različna prevozna sredstva. 
Sporočilo Evropske unije Evropski akcijski program –
Razpolovitev števila žrtev prometnih nesreč v Evropski uniji do leta 2010
poudarja, da si bodo države članice delile odgovornost za zmanjšanje števila
smrtnih žrtev na cestah za polovico pri doseganju velikopoteznih ciljev
cestnoprometne varnosti, upravljanju hitrosti, nevarnostih vožnje mladih
voznikov in učinkovitih protiukrepih. Evropski akcijski program spodbuja države
članice k sprejetju strogih ukrepov na evropski, pa tudi državni ravni, s
katerim bi reševale problem varnosti v cestnem prometu. Zahtevni cilj tega
programa obenem krepi njihovo prizadevanje, da se v prostoru Evropske unije
ohrani 25.000 življenj na leto do leta 2010. 
Resolucija prometne politike Intermodalnost: Čas za
sinergijo v celoti sledi velikopoteznemu cilju Evropske unije, da se
zmanjša število smrtnih žrtev za polovico. Izhaja iz dejstva, da se je prometna
varnost kljub povečanemu obsegu dela za cestni sistem v zadnjem desetletju v
povprečju izboljšala, zlasti glede na število nesreč s smrtnim izidom. Med
ključnimi razlogi za ta napredek se poudarja pospešena graditev avtocestnega
omrežja, izboljšanje voznega parka, izobraževanje in ozaveščanje voznikov ter
poostren nadzor nad kršitvami prometnih predpisov.
2. VARNOST CESTNEGA PROMETA V EU IN SLOVENIJI
Leta 2001 je v državah EU umrlo 50.000 ljudi, skupni cilj, ki
je bil predlagan leta 2001 in dopolnjen po širitvi EU leta 2004, pa je, da
smrtne žrtve do konca leta 2010 ne bi presegle števila 25.000 na leto. Poleg
umrlih je v Evropski uniji v prometnih nesrečah vsako leto 1.700.000 telesno
poškodovanih. 
Graf
1: Primerjava prometne varnosti med državami članicami EU v letu 2004
Umrljivost v cestnem prometu je odvisna od stopnje razvitosti
prometnega sistema in ukrepov, ki jih posamezne države izvajajo za izboljšanje
varnosti. Na podlagi podatkov o primerljivosti prometne varnosti Slovenije z
državami Evropske unije za leto 2004 nam kazalci števila prometnih nesreč s
smrtnim izidom na 1.000.000 prebivalcev razkrivajo, da je takih nesreč za 44%
več od povprečja 25 držav članic, kar Republiko Slovenijo uvršča na 20. mesto
med njimi. 
Število mrtvih v prometnih nesrečah v zadnjih desetih letih
upada – razen v letu 2004, ko je na slovenskih cestah umrlo 274 ljudi,
poškodovalo pa se jih je približno 13.000. Slovenija je ena izmed evropskih
držav, ki ji je v zadnjih desetih letih s širšim družbenim prizadevanjem uspelo
zmanjšati število smrtnih žrtev od leta 1995 za 45%. 
Preglednica
1: Pregled prometnih nesreč in posledic v obdobju 2001–2005 Kot vir so
uporabljeni statistični podatki Sveta za preventivo in vzgojo v cestnem
prometu, MNZ–Policija ter podjetja Omega consult d.o.o.


Leto

 

Prometne nesreče

 

 

Posledice

 


 

Vse nesreče

Nesreče s smrtnim izidom

Nesreče s telesnimi poškod.

Nesreče z mater. škodo

Mrtvi

Hudo te­lesno po-škod.

Lahko tele­sno poškod.


2001

39.431

243

8.956

30.232

278

2.689

9.984


2002

39.601

239

9.960

29.402

269

1.571

12.359


2003

41.173

220

11.456

29.497

242

1.393

15.310


2004

43.004

254

12.467

30.283

274

1.391

17.332


2005 

31.094 

230 

10.079 

20.785 

258 

1.266 

13.048 


V prizadevanju za izboljšanje
cestnoprometne varnosti je Republika Slovenija že leta 2002 sprejela prvi
nacionalni program za obdobje 2002–2005. Ovrednotenje tega programa nam pokaže,
da se je prometna varnost v zadnjih dveh letih poslabšala in da so bili cilji
postavljeni tako, da so sledili spreminjanju pojava brez posebnega dodatnega
vpliva države. 
Graf
2: Število umrlih v prometnih nesrečah v obdobju 1995–2005 in primerjava z
glavnim ciljem prejšnjega Nacionalnega programa varnosti cestnega prometa v
Republiki Sloveniji
V Sloveniji so cilji iz nacionalnega programa za obdobje
2002–2005 delno uresničeni. Leta 2005 je bilo evidentiranih 258 smrtnih žrtev,
torej je bi cilj programa dosežen 81-odstotno. Število hudo telesno
poškodovanih oseb se je leta 2005 v primerjavi z letom prej zmanjšalo s 1.396
na 1.288 ali za 8%, število laže telesno poškodovanih pa s 17.662 na 13.336 ali
za 24%.
3. VIZIJA VARNOSTI CESTNEGA PROMETA – NIČ SMRTNIH ŽRTEV NA
CESTAH V SLOVENIJI
Za cestni promet velja, da je od prometnih sistemov najbolj
odprt, nenadzorovan in zapleten. Vrsta neustreznih rešitev, posameznih ali
skupinskih napak več dejavnikov prispeva svoje k prometnim nesrečam z
različnimi posledicami. V iskanju možnih rešitev in ciljev so skandinavski
strokovnjaki v letu 1997 potrdili pobudo za sprejetje dolgoročne vizije
zagotavljanja varnosti v cestnem prometu z imenom Vizija nič. Njen
dolgoročni cilj je skladen tudi z vsebino bele knjige iz leta 2001 in Evropskim
akcijskim programom iz leta 2003. Idejo in potrebne ukrepe je v marcu 2001
podprla tudi Vlada Republike Slovenije. 
Vizija nič je pozitiven in odgovoren odnos
ustvarjalcev in udeležencev cestnoprometnega sistema, ki so s svojim celotnim
delovanjem in ravnanjem dolžni preprečiti najhujše posledice prometnih nesreč
ter zagotoviti varen dolgoročni cilj: nič mrtvih in nič hudo poškodovanih zaradi
prometnih nesreč. Z moralnega vidika je to edini možni dolgoročni cilj vseh
humanih družb ter kot takšen jasen in razumljiv cilj vseh sodelujočih
ustvarjalcev in udeležencev cestnoprometnega sistema. Vizija nič zato
zahteva spremembo razmišljanja in ravnanja oblikovalcev sistema, izvajalcev in
prometnih udeležencev. Zavezuje jih k jasnemu odgovornemu ravnanju, kakor to
predpisujejo pravila, in k zagotovitvi varnega cestnoprometnega sistema –
zgraditev cestne infrastrukture in tehnologija vozil morata preprečevati
morebitne napake, ki vodijo v prometne nesreče s hudimi posledicami. 
Z Vizijo nič se odgovornost za ustvarjanje varnega sistema
prenaša na slehernega soustvarjalca in uporabnika cest, kot takšna pa postaja
nosilka humane in politične skrbi za večjo varnost na cestah po vsej Evropski
uniji. 
Vizija nič obvezuje državne organe in organizacije,
organe samoupravnih lokalnih skupnosti, strokovne institucije, organizacije
civilne družbe in posameznike, da vse svoje odločitve in ravnanje usmerijo k njeni
uresničitvi.
4. SMOTRI IN CILJI
Osnovno izhodišče za postavitev smotrov in cilja narekujejo
dejstva in pričakovanja slovenske družbe, da se v naslednjih petih letih
izboljša varnost in zagotovi sledljivost evropskim ciljem. 
Smotri nacionalnega programa so: 
-       
dvig prometnovarnostne kulture na primerljivo raven z državami, ki imajo
razvito varnostno kulturo; 
-       
z medsebojnim povezovanjem državne ravni s samoupravnimi lokalnimi
skupnostmi in civilno družbo kar najbolj povečati obstoječe vire; 
-       
izboljšati uporabnost in varnost cestnega okolja, vse od načrtovanja,
izvedbe, vzdrževanja in nadzora; 
-       
z vzgojo, izobraževanjem ter preventivnimi in represivnimi ukrepi
spremeniti slabe načine vedenja v prometu. 
Skupni cilj držav članic je, da se do leta 2010 v cestnem
prometu ohrani čim več življenj in prepolovi število žrtev. Temu cilju sledi
tudi nacionalni program, ki predvideva, da število umrlih v prometnih nesrečah
leta 2011 ne bi bilo večje od 124. Tako bi glede na gibanje zadnjih let, ko je
umrlih v nesrečah glede na pretekla leta v povprečju manj, do leta 2011
ohranili približno 600 življenj. Za izhodišče se uporablja leto 2001, ko je pri
nas izgubilo življenje 278 ljudi. Glede na evropski cilj, da se do leta 2010 za
polovico zmanjša število mrtvih, to pomeni, da bi v Sloveniji vsako leto
ohranili 15 življenj. Ker je nacionalni program pripravljen za leta 2007 do
2011, bi v tem obdobju skupaj ohranili približno 600 življenj. 
Graf
3: Prikaz linearnega zmanjšanja števila umrlih med 2001 in 2005 ter predvideno zmanjšanje
med 2006 in 2011
Za dosego tega cilja je bilo preverjeno in simulirano več
vrst scenarijev. Ugotovljeno je bilo, da bi s scenarijem, ki bo vključeval
obsežne in vsebinsko domiselne akcije po medijih, poostren in dosleden nadzor
cestnega prometa, takojšnje in smiselne ukrepe na cestah ter takojšnje
kaznovanje kršiteljev, s stalnimi posegi in sprotnim spremljanjem stanja
prometne varnosti, hitrim odzivanjem na ugotovljene pomanjkljivosti in predvsem
pospešeno dejavnostjo, medsebojno usklajeno in usmerjeno k cilju, zmanjšali
število umrlih in poškodovanih v prometnih nesrečah, saj bi bilo mrtvih v letu
2007 manj kakor 200. Če bi se to zgodilo že letos, pa je v letu 2011 ob
predvidenem nadaljevanju usklajenega, neprekinjenega, akcijskega, vsebinsko
domiselnega, stalnega in vztrajnega dela vseh subjektov mogoče doseči še nižjo
številko – med 120 in 130 umrlih v prometnih nesrečah. 
Graf
4: Število umrlih glede na tri možne scenarije
Grafikon prikazuje stanje glede na možne scenarije, in sicer:
Scenarij 1: Brez dodatnih dejavnosti 
Dejavnosti in njihov obseg se po tem
scenariju ne bodo spreminjali, saj gre zgolj za nadaljevanje že obstoječih
akcij in ukrepov, brez sprejemanja novih korenitih ukrepov. 
Scenarij 2: Izvajanje nekaterih dodatnih dejavnosti 
Po tem scenariju bodo subjekti izvajali
stalne dejavnosti – obstoječe in nove, sveže, aktualnejše akcije, se hitro
odzivali na ugotovljene pomanjkljivosti ter predvsem delovali aktivneje, bolj
usklajeno in usmerjeno k cilju, torej k zmanjševanju števila umrlih v prometnih
nesrečah. 
Scenarij 3: Izvajanje vseh dejavnosti, predvidenih z
nacionalnim programom 
Ta scenarij predvideva vključevanje v
obsežne in vsebinsko domiselne akcije po medijih, poostren in dosleden nadzor,
takojšnje ukrepe na cestah in takojšnje kaznovanje kršiteljev z zagroženimi
kaznimi. Lahko bi ga imenovali tudi šok scenarij. Skupaj s scenarijem št. 2 se
bo število umrlih v prometnih nesrečah močno zmanjšalo. 
Z boljšim usklajevanjem in stalnim medsebojnim sodelovanjem
lahko bistveno izboljšamo stanje prometne varnosti. 
Z boljšim usklajevanjem in stalnim medsebojnim sodelovanjem
lahko bistveno izboljšamo stanje prometne varnosti tako, da bo do leta 2011 na
slovenskih cestah ohranjenih 600 življenj. 
Zavedati se moramo, da je ohraniti tako veliko človeških
življenj izjemno težko, saj naš prostor še ni prevzel organizacijske in
vedenjske kulturne ravni narodov, ki so to dosegli z izjemnim sodelovanjem v
vseh plasteh odločanja, z dolgoletnim prizadevanjem in povezanostjo vseh
družbenih dejavnikov.
5. STRATEGIJA DOSEGANJA CILJEV IN IZVAJANJA UKREPOV
Strategija doseganja ciljev in izvajanja ukrepov (v
nadaljnjem besedilu: strategija nacionalnega programa) zagotavlja načrtno
približevanje zastavljenim ciljem in njihovo doseganje. Ustvarja podlago za
skupno načrtovanje, izvajanje programa in vključitev vseh možnih dejavnosti in
subjektov, ki so dolžni ali želijo kakor koli prispevati k varnosti v cestnem
prometu. Omogoča sinergijo delovanja vseh organov na tem področju ob nenehnem
usmerjanju, usklajevanju, nadzoru in vrednotenju vseh nadaljnjih strategij. Za
uveljavitev strategije nacionalni program v splošnem predvideva uresničitev
naslednjih osnovnih strateških nalog na državni in lokalni ravni. 
Na državni ravni: 
-       
vzpostaviti in zagotoviti kar najboljšo organizacijsko in funkcionalno
sestavo, 
-       
zagotoviti horizontalno in vertikalno usklajevanje, 
-       
opredeliti finančno strategijo in zagotoviti sistemske vire, 
-       
zagotoviti programu družbeno-politično podporo. 
Na lokalni ravni: 
-       
sprejeti program varnosti cestnega prometa z opredeljenimi cilji,
nosilci in nalogami, 
-       
izvajati naloge, ki se nanašajo na varen in nemoten promet na občinskih
cestah, 
-       
podpirati dejavnosti svetov za preventivno delovanje na področju
cestnoprometne varnosti, 
-       
sodelovati z nosilci programa varnosti cestnega prometa na svojem
območju. 
Strategija nacionalnega programa zagotavlja: 
-       
identifikacijo splošnih in specifičnih problemov prometne varnosti, 
-       
povezavo z ustreznimi mednarodnimi institucijami za spremljanje,
sodelovanje in upoštevanje zahtev evropske skupnosti pri uresničevanju skupnih
ciljev glede varnosti cestnega prometa ter upoštevanje in vključitev zahtev v
posamezne strateške programe, 
-       
identifikacijo vseh subjektov, ki lahko kakor koli sodelujejo pri
izvajanju nacionalnega programa, in potencialnih partnerjev, 
-       
postopen premik iz akcij v dejavnosti, kar pomeni omogočanje
sistematičnega trajnega izvajanja dejavnosti, 
-       
vzpostavitev sistematičnega zbiranja, analiziranja in vzdrževanja
podatkov, potrebnih za spremljanje učinkovitosti izvajanja programa, 
-       
sodelovanje in sistemsko vključevanje mednarodnih in domačih raziskav v
operativne rešitve, 
-       
prožnost programa, ki bo omogočil neposreden odziv na nepredvidene
prometno-varnostne razmere, 
-       
preglednost strategij, da bo mogoče slediti približevanju zastavljenim
ciljem v vseh časovnih presekih, 
-       
nadzor nad učinkovitostjo izvajanja posameznih in skupne strategije ter
izdelavo obdobnih ocen učinkovitosti, 
-       
spremljanje učinkov izvajanja strokovno/znanstveno utemeljenih ukrepov, 
-       
potrebno izobraževanje in usposabljanje za potrebe varnosti v cestnem
prometu. 
Ob upoštevanju značilnosti in kompleksnosti cestnega prometa
in prometne varnosti, ki zahteva interdisciplinarno sistematično ukrepanje na
eni strani ter nove finančne obremenitve, institucionalne spremembe in dopolnitve
na drugi strani, se poleg varnosti cestnega prometa pojavlja tudi problem
učinkovitega vodenja programa. 
Zato strategija nacionalnega programa deluje dvostopenjsko: 
-       
vzpostaviti kar najboljšo organizacijsko strategijo za vodenje, nadzor
in upravljanje nacionalnega programa ter 
-       
opredeliti strategije za odpravo problemov varnosti cestnega prometa,
združene po področjih delovanja. 
Strategija nacionalnega programa pri vseh zvrsteh
prometnovarnostnih ukrepov sledi načelom, ki omogočajo učinkovitost in uresničljivost
nacionalnega programa prometne varnosti. Ta načela so: 
-       
družbena podpora, 
-       
uresničljivost, 
-       
prožnost/pragmatičnost, 
-       
pravočasnost/ustreznost, 
-       
usklajenost ravni opazovanja (mednarodno/nacionalno/lokalno), 
-       
racionalnost/optimalnost/učinkovitost, 
-       
preglednost/sledljivost/primerljivost, 
-       
odgovornost, 
-       
sistematičnost, 
-       
merljivost in druga načela. 
Slika
1: Strategija nacionalnega programa
Zavedati se je treba, da bo morala slovenska družba za
doseganje načrtovane ravni varnosti cestnega prometa vložiti znatno več kakor
doslej. Program potrebuje za uspešno izvedbo vso politično in družbeno podporo.
6. UKREPI
Cestni promet je izredno zapleten sistem, v katerem je treba
za dosego vizije, da se zmanjša število mrtvih in hudo poškodovanih, z
različnimi ukrepi kar se da preprečiti človekove napake in zmanjšati njihovo
težo. Čeprav Vizije nič ni mogoče uresničiti v kratkem času, moramo posamezne
ukrepe in celoten sistem ukrepov usmerjati k temu dolgoročnemu cilju. Z
intervencijskimi, kratkoročnimi in srednjeročnimi ukrepi bo nacionalni program
prispeval k zmanjšanju velikih človeških izgub zaradi posledic prometnih nesreč
in družbene škode. 
Ukrepi za dosego ciljev nacionalnega programa so razdeljeni
na štiri glavna področja, in sicer: 
-       
človekovo ravnanje, 
-       
prometno okolje, 
-       
vozila in 
-       
institucionalno področje. 
6.1 ČLOVEKOVO RAVNANJE 
Človek je najšibkejši člen v prometnem sistemu, saj njegove
napake ali zavestne kršitve pravil bistveno prispevajo k nastanku nesreče. Prav
zato jih je treba s posameznimi ukrepi ali celotnim sistemom preprečiti in
zmanjšati njihovo težo. Ukrepi so tako neposredno usmerjeni na udeležence v
cestnem prometu (npr. s prometno vzgojo, preventivnimi akcijami in prisilnimi
ukrepi) ali posredno (npr. s spreminjanjem prometne infrastrukture, na primer z
ukrepi za umirjanje prometa v okolici šol in bivalnih naseljih, ki prepreči
nevarno ravnanje idr.). 
Nekatere pomembnejše točke tega programa so se začele
uresničevati že v letu 2006 kot nujni ukrepi za zagotavljanje varnosti cestnega
prometa. V prihodnje se bodo izvajale v okviru ukrepov za njeno izboljšanje.
Med nujne so vključene naslednje skupine ukrepov, ki lahko v kratkem času dajo
ugodne rezultate: povečanje uporabe varnostnih pasov in sistemov za zadrževanje
otrok v motornih vozilih, znižanje hitrosti vožnje, preprečevanje zlorabe
alkohola, prepovedanih drog in drugih psihoaktivnih snovi v prometu,
zagotavljanje varnosti pešcev, posebno otrok. 
Za spreminjanje ravnanja
udeležencev v cestnem prometu uvaja nacionalni program posamezne in povezane
ukrepe ter se posebej usmerja na nekatere zelo ranljive skupine udeležencev in
dejavnike tveganja.


DEJAVNIKI TVEGANJA,
  RANLJIVE SKUPINE UDELEŽENCEV IN UKREPI ZA SPREMINJANJE RAVNANJA


Prometna vzgoja 


Hitrost vožnje 


Alkohol, prepovedane droge in druge psihoaktivne snovi 


Varnostni pasovi in otroški varnostni sedeži 


Varnost pešcev 


Varnost kolesarjev 


Varnost mladih (15 do 24 let) 


Varnost starejših (nad 65 let) 


Varnost voznikov motornih dvokoles 


Prometna vzgoja 
Dolgoročno so prometna vzgoja,
preventivni programi v šolah in vrtcih ter preventivne akcije temelj varnejšega
ravnanja in ustreznih navad udeležencev v cestnem prometu. Z njimi se namreč
oblikujejo pozitivna stališča do prometne varnosti nasploh in do posameznih
ukrepov (npr. uporaba varnostnega pasu, zavedanje tveganja zaradi prevelike
hitrosti, zlorabe alkohola in drog).


UKREP

DEJAVNOSTI


Prometna vzgoja

– izvajanje preventivnih programov v šolah in vrtcih
– organiziranje preventivnih akcij
– vključitev prometne vzgoje v kurikularne izobraževalne
  vsebine na osnovnih in srednjih šolah
– oblikovanje pozitivnih stališč do prometne varnosti
– vključevanje pozitivnih izkušenj različnih partnerjev
  in civilnih gibanj oziroma združenj (fundacije, AMZS, Zveza ZŠAM, policija,
  SPV, zavarovalna podjetja idr.) v različne programe
– izvajanje programa vadbe varne vožnje


Hitrost vožnje 
Hitrost je najpomembnejši dejavnik nastanka prometnih nesreč
in bistveno vpliva na njihovo težo. Delež mrtvih zaradi hitrosti je v Sloveniji
večji kakor v drugih državah. Mednarodne raziskave dokazujejo, da bi znižanje
povprečnih hitrosti za 1 km/h prispevalo k zmanjšanju števila nesreč za
povprečno 3%. 
Graf
5: Število mrtvih v prometnih nesrečah, za katere je bila vzrok prevelika ali
neustrezna hitrost
Za zmanjšanje števila nesreč, ki
so posledica prevelike ali neprilagojene hitrosti vožnje, bodo izvedeni
preventivne akcije, nadzor in tehnični ukrepi.


DEJAVNIK TVEGANJA

UKREPI


Hitrost vožnje

– organiziranje preventivnih akcij za ozaveščanje
  udeležencev prometa o nevarnosti zaradi prehitre vožnje
– spodbujanje varčne vožnje (umirjena vožnja prispeva
  tudi k manjši onesnaženosti okolja)
– izvajanje naključnih kontrol hitrosti z radarji
  (premični, ročni in stalni)
– izvajanje sistematične kontrole hitrosti vzdolž
  izbranega cestnega odseka
– izvedba ukrepov za umirjanje prometa v samoupravnih
  lokalnih skupnostih (stanovanjska naselja, območje šol, vrtcev in igrišč)
– preučitev možnosti za postavitev stalnih nadzornih
  sistemov na nevarnih odsekih ali točkah v naselju
– izvedba ukrepov za umirjanje prometa na križiščih in
  prehodih ceste čez železniško progo
– poenostavitev upravnih postopkov za izvedbo ukrepov
  umirjanja prometa v naseljih


Alkohol, prepovedane droge in druge psihoaktivne snovi 
V Sloveniji sta vsak tretji povzročitelj nesreče s smrtnim izidom
in vsak četrti povzročitelj nesreče s hudimi telesnimi poškodbami pod vplivom
alkohola. Delež alkoholiziranih povzročiteljev nesreč je tako med najvišjimi v
Evropi. Poleg tega se povečuje število ugotovljenih primerov vožnje pod vplivom
prepovedanih drog in drugih psihoaktivnih snovi. 
Graf
6: Število mrtvih v nesrečah, katerih povzročitelj je bil pod vplivom alkohola
Ukrepi bodo usmerjeni predvsem v
informiranje, vzgojo in nadzor voznikov motornih vozil ter zmanjševanje
dostopnosti alkohola, prepovedanih drog in drugih psihoaktivnih snovi.


DEJAVNIK TVEGANJA

DEJAVNOSTI


Alkohol, prepovedane
  droge in druge psihoaktivne snovi

– organiziranje preventivnih akcij
– priprava preventivnih programov v osnovnih in srednjih
  šolah
– stalno ozaveščanje mladih s preventivnimi programi
  mladinskih organizacij (Mladi brez alkohola in drog)
– izvedba ad hoc nadzora nad vozniki motornih
  vozil
– izvajanje ciljnega in koordiniranega poostrenega
  nadzora v posebnih obdobjih (martinovo, trgatev, "rave party" ipd.)
– ovrednotenje rehabilitacijskih programov za voznike, ki
  jim je izrečena stranska sankcija kazenskih točk zaradi vožnje pod vplivom
  alkohola ali drog
– analiziranje učinkovitosti ukrepa prenehanja
  veljavnosti vozniškega dovoljenja zaradi vožnje pod vplivom alkohola ali drog
– preverjanje učinkovitosti omejevanja dostopnosti
  alkohola mladim in voznikom motornih vozil


Varnostni pasovi in otroški varnostni sedeži 
Varnostni pas je eden najstarejših pripomočkov za večjo
varnost voznikov in potnikov v osebnih avtomobilih, ki je z uveljavljanjem
izboljšav in novih sistemov (samozatezni varnostni pasovi, zračne blazine in
aktivni vzglavniki) postal še pomembnejši. Po podatkih o meritvah se pripenja v
Sloveniji 85,7% voznikov in potnikov na prednjih sedežih, a le 43,3% potnikov
na zadnjih sedežih in pripetih je le 61,2% otrok, ki potrebujejo otroški
varnostni sedež. 
Graf
7: Odstotek pripetih z varnostnimi pasovi ali v otroških sedežih v letu 2005


UKREP 

DEJAVNOSTI


Varnostni pasovi in
  otroški varnostni sedeži

– organiziranje preventivnih akcij za spodbujanje uporabe
  varnostnih pasov in otroških sedežev
– okrepitev nadzora nad uporabo varnostnih pasov v
  vozilih (posebna pozornost pri prevozu šoloobveznih otrok)
– nadaljevati izvajanje obstoječih projektov za večjo
  varnost otrok v vozilih (mednarodni projekt Pasavček, Družinska ura AMZS
  ipd.)
– spodbujati voznike k uporabi ustrezne zaščitne opreme
  (varnostni pasovi in otroški sedeži idr.) z drugimi ukrepi, npr. s pogoji
  avtomobilskega in zdravstvenega zavarovanja ipd.


Varnost pešcev 
Varnost pešcev se je v Sloveniji v zadnjih desetih letih
bistveno izboljšala, vendar še vedno sodijo med najbolj ogrožene skupine
udeležencev prometa. Nesreče so pogoste v naseljih, kjer ni uličnega sistema in
varnih površina za pešce, na prehodih za pešce in v temnem delu dneva v
jesenskih in zimskih mesecih. Najbolj je ogrožena starostna skupina nad 65 let,
med poškodovanimi pa je še vedno veliko otrok. 
Graf
8: Število mrtvih pešcev zaradi posledic prometnih nesreč
Za večjo varnost pešcev se bodo
nadaljevale uveljavljene in uspešne preventivne akcije, zlasti za varnost otrok
in starejših pešcev, povezane z nadzorom ravnanja voznikov motornih vozil in
pešcev.


RANLJIVE SKUPINE UDELEŽENCEV

DEJAVNOSTI


Varnost pešcev

– priprava preventivnih programov v vrtcih in osnovnih
  šolah
– okrepitev dela pri obstoječih projektih (Bodi previden,
  Začetek šole idr.)
– organiziranje preventivnih akcij za pešce, zlasti za
  starostno skupino nad 65 let, ki je med bolj ogroženimi v Sloveniji
– spodbujanje uporabe odsevnih predmetov za večjo vidnost
– okrepitev nadzora na območjih, kjer je pešcev v prometu
  več
– represivno ukrepanje zoper voznike, ki parkirajo na
  površinah za pešce


Varnost kolesarjev 
Pešci in kolesarji sodijo med najbolj ogrožene skupine
udeležencev prometa in med njimi sta izpostavljeni zlasti starostni skupini
otrok in mladostnikov ter starejših od 65 let. Program spodbuja razvoj
kolesarskega prometa, ker zmanjšuje mestne zagate s parkirnimi površinami, ne
onesnažuje okolja, omogoča stalno telesno dejavnost in prispeva k boljšemu
zdravju. 
Graf
9: Število mrtvih kolesarjev v prometnih nesrečah
Ukrepi za večjo varnost
kolesarjev povezujejo preventivno delo na šolah, preventivne akcije in nadzor s
tehničnimi ukrepi za zagotavljanje ustreznih površin in prometnih ureditev.


RANLJIVE SKUPINE UDELEŽENCEV

DEJAVNOSTI


Varnost kolesarjev

– spodbujati razvoj kolesarskega prometa
– izvajanje programa usposabljanja učencev za vožnjo s
  kolesom v osnovni šoli
– izvajanje preventivnih akcij za kolesarje (npr.
  tekmovanja, kolesarski izleti)
– spodbujanje uporabe zaščitne opreme za kolesarje,
  zlasti kolesarskih čelad
– represivno ukrepanje zoper voznike, ki ustavljajo ali
  parkirajo vozila na kolesarskih stezah
– nadzor voznikov enoslednih vozil, ki se vozijo po
  prometnih površinah, namenjenih njim


Varnost mladih 
Mladi med 15. in 24. letom so ena najbolj ogroženih
starostnih skupin v prometu zaradi neizkušenosti, življenjskega sloga, iskanja
tveganja, izzivov in lastnih poti ter ne nazadnje antiavtoritarnega vedenja, ki
se kaže tudi v nespoštovanju prometnih pravil in predpisov. Najbolj ogroženo
obdobje je prvo leto po opravljenem izpitu za razne kategorije motornih vozil. 
Graf
10: Ogroženost mladih med 15. in 24. letom v primerjavi s celotnim
prebivalstvom za nekatere države
Ukrepi za njihovo večjo varnost
so usmerjeni v povečanje in izboljšanje preventivne dejavnosti, usposabljanje
za voznike motornih vozil in nadzor. 


RANLJIVE SKUPINE UDELEŽENCEV

DEJAVNOSTI


Varnost mladih
(15 do 24 let)

– razvijanje in izvajanje ustreznih vsebin in metod dela
  v srednjih šolah
– izvajanje preventivnih akcij za mlade voznike in
  potnike
– zagotavljanje teoretičnega usposabljanje kandidatov za
  voznike v avtošolah v predpisanem številu ur
– izvajanje programov za voznike začetnike in njihovo
  ovrednotenje
– spodbujanje mladih voznikov k dodatnemu usposabljanju
– dodatno usposabljanje učiteljev vožnje in učiteljev
  predpisov
– pri usposabljanju za vožnjo v avtošolah nameniti posebno
  pozornost programom za voznike začetnike
– zagotavljanje udeležbe pri programih varne vožnje
– izvajanje nadzora v času in na lokacijah, ko/kjer so
  bili mladi pogosto udeleženi v prometnih nesrečah


Varnost starejših 
S staranjem prebivalstva se v Evropi vse bolj odpirajo
problemi starejših udeležencev v cestnem prometu. Starostna skupina nad 65 let
je nadpovprečno ogrožena v večini držav, zlasti v vlogi pešcev in kolesarjev.
Pri voznikih motornih vozil pa je temeljni problem ohranjanje vozniške kondicije
in obnavljanje znanja (vsaj 4000 prevoženih kilometrov na leto) ter skrb za
zdravje in vozniške zmožnosti. Skrb je naravnana na ohranjanje mobilnosti ob
ustrezni varnosti za to starostno skupino in druge udeležence. 
Graf
11: Ogroženost v prometu starih nad 65 let v primerjavi s celotnim
prebivalstvom za nekatere države


RANLJIVE SKUPINE UDELEŽENCEV

DEJAVNOSTI


Varnost starejših
(nad 65 let)

– izvajanje preventivnih akcij za starejše udeležence v
  prometu za razne skupine udeležencev
– spodbujanje obnavljanja znanja in spretnosti
– vrednotenje izvajanja kontrolnih zdravstvenih pregledov
– vrednotenje sistema opozarjanja starejših voznikov na
  morebitne zdravstvene težave in zmožnosti za vožnjo motornega vozila
– spodbujanje zdravstvenega osebja, da ob ugotovitvah
  bolezni, ki vplivajo na varno udeležbo v prometu, napotijo bolnika na
  kontrolni zdravstveni pregled


Varnost voznikov motornih dvokoles 
Vožnja motornega kolesa je bistveno nevarnejša od vožnje z
osebnim avtomobilom. 
Vozniki motornih koles so žrtve napak drugih udeležencev v
prometu in pogosto povzročitelji nesreč zaradi vožnje s preveliko hitrostjo, ki
jim ne omogoča ustaviti v vidni razdalji. 
Graf
12: Število mrtvih voznikov koles z motorjem in motornih koles


RANLJIVE SKUPINE
  UDELEŽENCEV

DEJAVNOSTI


Varnost voznikov
  motornih dvokoles

– izvajanje programov za voznike začetnike (tudi motornih
  koles), na primer vadba varne vožnje, skupinske delavnice o varnosti cestnega
  prometa, psihosocialni odnosi med udeleženci cestnega prometa ipd.
– organiziranje delavnic ali drugih oblik posredovanja
  izkušenj in spodbujanje strategij za varnejšo vožnjo (izkušnja kot nasvet,
  delavnice motorističnih klubov ipd.)
– izvedba programa za spremljanje voznikov začetnikov
  (dodatne obveznosti po opravljenem izpitu)
– nadzor nad uporabo varnostnih čelad
– nadzor na lokacijah, kjer so pogoste nesreče voznikov
  motornih dvokoles
– spodbujanje vključevanja voznikov motornih dvokoles v
  motoristične klube


6.2 PROMETNO OKOLJE 
Načrtovanje in oblikovanje cestne infrastrukture, z njenim
okoljem vred, je za dolgoročno doseganje trajne prometne varnosti ključnega
pomena. Načela dobrega oblikovanja cestne infrastrukture z načeli uporabnosti,
homogenosti in predvidljivosti so še danes ključ za varne ceste. 
Pri načrtovanju, oblikovanju, vzdrževanju, gradnji,
upravljanju, nadzoru in uporabi cest je treba izvajati take preventivne in
kurativne ukrepe, ki bodo vodili k trajnemu izboljševanju prometne varnosti.
Nekatere je mogoče izvajati že v kratkem času, za večino pa je potrebno daljše
obdobje. Nekatere ceste izkazujejo visoko stopnjo tveganja in prav tako
posamezna mesta oziroma odseki cest (nekatera križišča, krivine, zožitve,
odseki, kjer je pogosto prehitevanje, itd.). Tam je v kratkem času težko
bistveno izboljšati prometno varnost, saj moramo ukrepe predvideti, načrtovati
njihovo izvedbo in jih uresničiti. Za to je treba zagotoviti tudi ustrezna
predhodna finančna sredstva na državni in lokalni ravni. 
Izboljševanje varnosti obstoječega cestnega omrežja je mogoče
s stalnim spremljanjem tistih odsekov ceste, ki so potencialno nevarni za
prometne nesreče. Spremljanje varnosti na ogroženih predelih, kjer se je
gostota prometnih nesreč v primerjavi s podatki iz prejšnjih let povečala, in
ustrezno ukrepanje dolgoročno preprečujeta oziroma zmanjšujeta možnost nastanka
novih nesreč. 
V naseljih morajo prevladati načela čim večje zaščite
ranljivejših skupin udeležencev v cestnem prometu, kakršni so pešci, kolesarji
in iz katerega koli razloga onemogočeni ljudje. 
Prednostno bodo izvedeni tisti
ukrepi, ki z razmeroma nizkimi stroški dajejo čimvečje učinke. 


UKREP

DEJAVNOSTI


Odpravljanje
  nevarnih mest (črne točke, nevarni odseki) 

– izvedba primerjave meril za določitev nevarnih mest z
  merili v drugih državah EU
– dopolniti metodologijo za odpravljanje nevarnih mest
– zagotoviti ustrezno uskladitev ukrepov za odpravljanje
  nevarnih mest med državnimi in lokalnimi organi 


Zagotavljanje večje
  prometne varnosti na cestah 

– preučiti možnost dopolnitve varovalnih ograj, ki bi zagotavljale
  varnost motoristom
– zagotoviti ustrezne ukrepe za preprečevanje vožnje v
  nasprotni smeri na avtomo­bilski cesti
– izvajati redno in občasno vzdrževanje cest s poudarkom
  na delih, ki zagotavljajo prometno varnost
– sanacije drsnih odsekov
– preplastitev in korekcija vozišča ter korekcija
  konstrukcijskih elementov ceste
– pregledovanje ustreznosti prometne signalizacije
– izboljšati vidnost cestnih elementov ponoči
– ureditev križišč in zavijalnih pasov ter osvetlitev
  križišč
– uvajati sodobne naprave, ki z informacijsko tehnologijo
  omogočajo uporabnikom lažje vključevanje v promet in upravljavcem cest boljše
  upravljanje, tako pa večjo varnost na cestah
– uvajanje materialov, ki zagotavljajo varnejši promet
  vsem udeležencem 


Zagotavljanje
  prometne varnosti v naseljih 

– zagotoviti preureditev cest, križišč, prometne tehnike
  in drugih rešitev, ki zboljšujejo varnost
– urejanje varnih površin za kolesarje in daljinskih
  kolesarskih poti
– preverjanje urejenosti in označenosti varnih šolskih
  poti
– urejanje varnih površin za pešce in ukrepov za
  umirjanje prometa
– opraviti analizo stanja avtobusnih postajališč in
  urediti tista, ki poslabšujejo pro­metno varnost
– načrtno preverjati ustreznost prometne signalizacije,
  ki ureja omejitev hitrosti
– zagotoviti ustrezno umirjanje prometa na prehodih za
  pešce
– zagotoviti ustrezno označitev prehodov za pešce
– spodbujati samoupravne lokalne skupnosti za zgraditev
  kolesarskih stez
– spodbujati zgraditev obvoznih cest 


Preventivni ukrepi 

– izvajati sistematične in občasne preglede in presoje
  cest v zvezi z varnostjo
– stalen nadzor cest in njihovega okolja s pregledi in
  presojami projektov do izvedbe in izročitve ceste prometu ter opazovanjem prometnega
  dogajanja
– zagotoviti, da pregledniška služba nadzira vsa
  dogajanja, ki lahko vplivajo na cesto in promet na njej 


Vzpostavitev sistema
  za varno­stno presojo cest in njihovega okolja 

– izdelati priročnik za presojo načrtovanja, gradnje ali
  rekonstrukcije varnih cest
– zagotoviti usposabljanje neodvisnih presojevalcev
– izvajanje presoje na pilotski ravni in postopna vzpostavitev
  sistema 


Zagotavljanje
  varnosti na nivojskem križanju cest z železniško progo 

– čimprejšnja odprava nevarnih prehodov cest prek
  železniških prog 


6.3 VOZILA 
V zadnjem desetletju se je varnost, ki jo voznikom in
potnikom pri trku, pa tudi drugim udeležencem, zagotavljajo vozila, bistveno
izboljšala. Poleg konstrukcijskih lastnosti vozil so se zmanjšali škodljivi
vplivi na okolje. Velik napredek je zlasti pri izboljšavah, ki sodijo v skupino
ukrepov za aktivno in pasivno varnost. 
Velike spremembe glede pasivne in aktivne varnosti vozil v
zadnjem obdobju dajejo pomen spremljanju starosti voznega parka, saj stara
vozila ne postajajo nevarnejša le zaradi morebitne obrabe, ampak tudi zaradi
tehnološkega zaostajanja. Prosti trg omogoča zgolj ozaveščanje uporabnikov
vozil in kupcev, da se morajo pri starih vozilih pozorno seznaniti tudi z
varnostnimi lastnostmi za potnike in stopnjo onesnaževanja okolja zaradi
tehnološko starih motorjev in izpušnih sistemov. V Sloveniji zaradi uporabne
vrednosti ob nakupu novih vozil pogosto obdržimo stara, ki imajo majhno tržno
vrednost. S 485 osebnimi avtomobili na 1000 prebivalcev sodimo v zgornjo
tretjino držav EU. Starejša vozila uporabljajo navadno mlajše osebe. 
Ukrepi na področju vozil so
naravnani dolgoročno in imajo v okviru nacionalnega programa omejen obseg.


UKREP

DEJAVNOSTI


Spremljanje starosti
  voznega parka in njegove tehnične brezhibnosti 

– zagotoviti spremljanje starosti motornih in priklopnih
  vozil ter njihove tehnične brezhibnosti 


Spodbujanje uporabe
  pasivne zaščite 

– spodbujati uvajanje naprav, ki veliko prispevajo k
  večji varnosti vozil (samozatezni varnostni pasovi, zračne blazine, aktivni
  vzglavniki, indikatorji in opozorila, če ni uporabljen varnostni pas, otroški
  sedeži ipd.)
– v javni razpis za nakup vozil kot pogoj vključiti
  obvezno sestavino naprav za pasivno zaščito
– spodbujati uvajanje novih tehnologij, ki voznika
  opozarjajo na preseženo omejitev hitrosti (ISA, ang. Intelligent Speed
  Adaptation)
– določiti osnovno (minimalno) opremo kolesa za varno
  vožnjo v cestnem prometu
– stalno izvajati kontrolo uporabe varnostnih pasov in
  otroških sedežev
– spodbujati nakup vozil z vgrajenim protiblokirnim
  sistemom zavor (ABS), sistemi za preprečevanje zdrsa koles (ASR) in
  elektronskimi sistemi za ohranjanje stabilnosti vozila (ESP) 


Spodbujanje uporabe
  aktivne varnosti vozila 

– spodbujati uvedbo sistema za zaporo zagona motorja, če
  je voznik pod vplivom alkohola (ang. Alocohol-Interlock-System)
– uvedba omejitve največje moči pogonskih agregatov motornih
  koles (npr. 80 kW) 


Varnost tovornih
  vozil 

– spodbujati uvedbo uporabe odsevnih oznak za označevanje
  obrisa vozila
– predlagati uvedbo ukrepov za večjo prepoznavnost in
  vidnost kmetijske mehani­zacije v cestnem prometu
– spodbujati uporabo tehničnih rešitev za znižanje višine
  zaščite podvozja na zadnji strani tovornjakov 


Zapisovalnik
  podatkov o nesrečah 

– uveljavljati uvedbo zapisovalnikov podatkov o nesrečah
  (črna skrinjica)
– za vozila, ki so opremljena z zapisovalniki podatkov o
  nesrečah, predlagati uvedbo ustreznega modela finančnih spodbud (npr. popust
  pri zavarovanju), kar bi pripomoglo k njihovi vgradnji 


6.4 INSTITUCIONALNA PODROČJA 
Prometno varnost ureja vrsta zakonov in podzakonskih aktov,
ki morajo biti medsebojno usklajeni in naravnani k povečanju varnosti vseh
udeležencev cestnega prometa. Pogosto lahko prispevajo k večji varnosti prometa
ukrepi, ki posredno vplivajo nanjo (npr. regresiranje škode pri povzročiteljih
nesreč pod vplivom alkohola ali drog, posebni pogoji zdravstvenega zavarovanja,
ki zahtevajo uporabo zaščitnih sredstev, kakršen je varnostni pas ali čelade
ipd.). 
Stroški prometnih nesreč so
navadno sestavljeni iz stroškov medicinskih storitev, izgube ekonomske
zmogljivosti, odškodnin za prestane bolečine in trpljenje, materialne škode in
stroškov zavarovanja. Biti pa bi morali upoštevani tudi pri družbeni izgubi na
državni ravni in pri določanju prednostnih nalog za izvajanje ukrepov za
izboljšanje razmer na cestah.


UKREP

DEJAVNOSTI


Posodabljanje
  zakonodaje in njeno izvajanje

– pregledati normativne akte, ki bi lahko prispevali k
  večji varnosti cestnega prometa, in oblikovati predloge za njihovo spremembo
– preučiti možnost racionalizacije (poenostavitve)
  postopka o prekršku, ki ga vodijo prekrškovni organi
– preveriti ustreznost splošne omejitve hitrosti na
  cestah zunaj naselja (90 km/h)
– preučiti možnost zakonskega znižanja dovoljene meje
  alkohola (zdaj 0,5 g/kg)
– preučiti možnost uvedbe hujših kazni za kršitelje
  povratnike, ki jim je izrečena stranska sankcija kazenskih točk
– predpisati vsebine ter izdelati navodila in priročnike
  za usposabljanje inšpektorjev, presojevalcev, preglednikov in drugih, ki
  lahko vplivajo na varnostno dogajanje v prometu
– nameniti večji poudarek strokovnemu izpopolnjevanju
  preglednikov, ki pri izvajalcu rednega vzdrževanja opravljajo pregledniško
  službo 


Uveljavljanje in
  izvajanje direktiv in v EU dogovorjene politike

– zagotoviti sodelovanje pri različnih projektih EU (v
  preteklosti SARTRE 2 in SAR­TRE 3, EUCHIRES 2005, OST VERKEHR, SUN FLOWER +6)
– nadaljevati delo pri projektih DRUID (problemi vožnje
  pod vplivom drog in alkohola), VAMOS (spodbujanje vključevanja prostovoljcev
  v preventivno in vzgojno delo na šolah in na lokalni ravni), EUCHIRES 2006
  (spodbujanje uporabe otroških varnostnih sedežev), CAST (preverjanje
  učinkovitosti preventivnih akcij), ki se izvajajo v letu 2006
– prizadevanje za čimprejšnje uvajanje vse več
  varnostnih sistemov v obvezno opre­mo vozila (dopolnjevanje evropskih
  predpisov) 


Dejavnost na lokalni
  ravni

– sprejeti program varnosti cestnega prometa z
  opredeljenimi cilji in nalogami
– izvajati naloge, ki se nanašajo na varen in nemoten
  promet na občinskih cestah
– predlagati dodatne dejavnosti, če so potrebne za
  zagotavljanje varnosti cestnega prometa
– sodelovati z nosilci programa in posameznih ukrepov
  na  državni ravni
– podpirati svete za preventivno delovanje glede
  varnosti cestnega prometa 


Zagotavljanje
  razvoja potrebnih podatkov

– razviti in vzpostaviti enoten podatkovni sistem, ki bo
  zajemal podatke raznih organov, vključno s statističnimi podatki o prometnih
  nesrečah, njihovih lokacijah, udeležencih, poškodbah in zdravljenju, ukrepih
  policije in organov sodne oblasti ter o cestah, in druge podatke, potrebne za
  analiziranje prometnih nesreč
– uveljaviti nove tehnologije za zbiranje podatkov, ki
  omogočajo večjo natančnost, obseg in kakovost le-teh
– zagotoviti sistematično zbiranje podatkov o
  dejavnikih, ki vplivajo na prometno varnost 


Inšpekcijski nadzor

– zagotoviti, da je inšpekcijsko delo usmerjeno v nadzor
  cest in cestnega prevoza ter osredotočeno predvsem na tisto problematiko,
  katere posledice lahko ogrozijo varnost prometa
– okrepiti inšpekcijski nadzor nad spoštovanjem določb
  predpisov, ki urejajo točenje alkohola
– okrepiti  inšpekcijski nadzor nad organiziranostjo in
  delom avtošol
– okrepiti inšpekcijski nadzor nad delom pooblaščenih
  organizacij za izvajanje tehničnih pregledov motornih in priklopnih vozil
– zagotoviti ustrezna tehnična in materialna sredstva za
  izvajanje izrednih pregledov vozil v cestnem prometu 


Raziskovalna
  dejavnost

– spodbuditi razpisovanje raziskovalnih nalog, promovirati
  vključevanje naših raziskovalcev in raziskovalnih organizacij v projekte, ki
  jih razpisuje EU
– preveriti možnost ustanovitve raziskovalnega inštituta
  za varnost cestnega prome­ta, ki bi v skladu z zgledi iz drugih držav EU
  razvijal in izvajal projekte na specifičnih varnostnih področjih 


Nujna medicinska
  pomoč

– optimizacija in posodobitev sistema dajanja prve
  pomoči in nujne medicinske po­moči (helikoptersko reševanje, reševalec
  motorist) 


Navedeni ukrepi in dejavnosti po
posameznih področjih se lahko z letnimi načrti dopolnijo, njihovo izvajanje pa
konkretneje opredeli. Pri posameznih ukrepih so, glede na njihovo prednost,
določeni tudi izvajalci oziroma koordinatorji.
7. KAZALCI USPEŠNOSTI
Nacionalni program ponuja temeljne strateške usmeritve za
zagotavljanje večje varnosti cestnega prometa v Republiki Sloveniji, ki se
opirajo na grobe analize prometnovarnostnih razmer in pretežno na izbor t.i.
"uspešnih strategij in ukrepov", ki jih priporočajo države članice
Evropske unije z zadovoljivo prometno varnostjo. Po drugi stani pa
nepredvidljive spremembe prometnih razmer, na primer problem varnosti voznikov
motornih koles, marsikdaj zahtevajo vzpostavitev orodja, s katerim bo
omogočeno: 
a)    
merjenje negativnih posledic cestnega prometa in primerjanje razvoja
prometne varnosti znotraj Evropske unije ter 
b)    
spremljanje doseganja ciljev in učinkovitosti zastavljene strategije in
ukrepov. 
To bo omogočeno z uvedbo kazalcev prometne varnosti, katerih
uporabo na nacionalni ravni predlagajo evropske institucije. V prihodnje je
pričakovati, da bodo ti kazalci osnova za spremljanje razvoja prometne varnosti
v Evropski uniji. 
Razdeljeni so na kazalce ravni prometne varnosti ter kazalce
učinkovitosti strategij in ukrepov, v razponu od splošnih do posebnih. Vsekakor
izračunavanje kazalcev temelji na meritvah in obdelavi potrebnih podatkov,
katerih večine pri nas še ne zbiramo. 
Za spremljanje vseh predlaganih kazalcev prometne varnosti v
Sloveniji bo v naslednjem obdobju treba razviti in vzpostaviti sistem zbiranja
podatkov zanje. Predvsem bodo to kazalci, ki jih je mogoče izračunati iz
dosegljivih podatkov. 
Preglednica
2: Kazalci prometne varnosti v Republiki Sloveniji


1) Kazalci ravni varnosti prometa

 


– ogroženost vseh udeležencev v prometu 

merjeno 


– ogroženost mladih udeležencev v prometu 

merjeno 


– ogroženost voznikov motoriziranih dvokoles 

merjeno 


– ogroženost pešcev 

merjeno 


– ogroženost kolesarjev 

merjeno 


2) Kazalci učinkovitosti 

 


a) prometnovarnostna politika 

 


– načrtovanih strategij 

 


– doseganja cilja 

 


– vrednotenja izvedenih ukrepov 

 


b) ukrepi za varno ravnanje udeležencev v cestnem prometu 

 


– hitrost 

delno merjeno 


– alkohol 

merjeno 


– uporaba varnostnega pasu 

delno merjeno 


c) varnost vozil 

 


– povprečna starost vozil 

meritev mogoča 


d) cestna infrastruktura 

 


– varianca tveganja 

meritev mogoča 


– deleži zgostitev nesreč v skupnem številu nesreč 

merjeno 


Zgoraj navedene kazalce, ki jih pri nas že merimo, je treba
prilagoditi skupnim kazalcem Evropske unije. Postopno pa je treba vdelati v
končni sistem spremljanja in nadzora varnosti cestnega prometa v Sloveniji
manjkajoče kazalce.
8. NOSILCI IZVAJANJA PROGRAMA
Za koordinacijo in nadzor nad izvajanjem nacionalnega
programa vlada ustanovi medresorsko delovno skupino, in sicer iz skupine
strokovnjakov, tako da sodelujejo v njej predstavniki ministrstev in
organizacij, ki med svojimi pristojnostmi in nalogami skrbijo za varnost cestnega
prometa, strokovne organizacije in posamezni strokovnjaki, organizacije civilne
družbe, vseslovensko zavarovalniško združenje in samoupravne lokalne skupnosti.
Delovno skupino za spremljanje izvajanja nacionalnega programa vodi predstavnik
ministrstva, pristojnega za promet. 
Delovna skupina opravlja zlasti naslednje naloge: 
-       
obravnava posebna problemska poročila, ki jih pripravljajo različni
resorji zaradi odprave konkretnih ovir pri izvajanju nacionalnega programa; 
-       
spremlja izvajanje nalog iz nacionalnega programa; 
-       
analizira poročila o izvedenih ukrepih iz obdobnih načrtov, ki jih v
skladu z vsakoletnim obdobnim načrtom pripravijo izvajalci ukrepov iz teh
načrtov; 
-       
pomaga pri delu organov na lokalni ravni in sodeluje pri usklajevanju
programov za reševanje problemov, ki presegajo lokalno raven. 
Pri zagotavljanju varnosti cestnega prometa dejavno
sodelujejo tudi samoupravne lokalne skupnosti. Te skladno s programom
oblikujejo svoje programe, v katerih so zajete pristojnosti in naloge glede
varnosti cestnega prometa na njihovem območju.
9. FINANCIRANJE
Glede dodatnega financiranja varnosti cestnega prometa so
ministrstva obvezana, da pri proračunskem načrtovanju zagotovijo ustrezen
odstotek sredstev in ga namenijo izvajanju nalog iz nacionalnega programa.
Zaradi vse bolj omejevalne davčne politike dobiva uveljavitev ekonomskih
instrumentov za izvajanje ukrepov cestnoprometne varnosti prednostni pomen. Da
bi zagotovili uresničevanje ciljev in izvajanje ukrepov, mora ta varnost
postati ekonomska kategorija. V skladu s prednostnimi ukrepi za njeno
spodbuditev je treba povečati učinkovitost javnofinančnih sredstev, vzpostaviti
pravne in ekonomske mehanizme za uveljavitev trajnostne stopnje varnosti v
cestnem prometu, ki bo sledila viziji, ciljem in ukrepom nacionalnega programa.
Pri izvedbi nekaterih konkretnih dejavnosti (npr.
preventivnih akcij) se poleg zagotavljanja proračunskih sredstev upošteva
možnost zagotavljanja sredstev iz skladov ter s sodelovanjem gospodarskih
subjektov in zavarovalnih organizacij. 
Mnoge od dejavnosti v zvezi s predlaganimi ukrepi za
izvajanje programa v ministrstvih se že izvajajo ali so načrtovane zaradi
njihovih siceršnjih pristojnosti. Pri tem je namen nacionalnega programa
poudariti nujnost povezovanja in usklajevanja ter tesnejšega sodelovanja med
pristojnimi organi. Finančna sredstva za izvajanje programa praviloma
zagotovijo tisti organi, ki so za posamezno področje izvirno pristojni
(sredstva si delijo sorazmerno glede na pristojnosti ali enakomerno,
financiranje dejavnosti pa poteka praviloma neposredno). Če je za neko področje
pristojnih več organov ali če gre za dejavnost splošne ali skupne narave (npr.
projektno delo), si stroške delijo med seboj po dogovoru. 
Ministrstva za nemoteno izvajanje ukrepov iz tega programa od
leta 2007 do 2011 načrtujejo ustrezno povečanje proračunskih sredstev v okviru
svojih finančnih načrtov, pri čemer tista, ki so vključena v izvajanje
neposredno, načrtujejo sredstva na ločeni proračunski postavki – Varnost v
cestnem prometu – za posamezno leto. 
Pristojna ministrstva načrtujejo dejavnosti programa tako,
da: 
-       
v proračunskem letu 2006/2007 izdelajo načrte financiranja in izvajanja
dejavnosti za proračuna v letih 2008 in 2009; 
-       
do konca proračunskega leta 2008 izdelajo finančne načrte dejavnosti za
spremljanje, vrednotenje in izvajanje načrtovanih ukrepov iz programa za
obdobje 2010 in 2011. 
Za izvajanje nacionalnega programa ni mogoče vnaprej natančno
predvideti vseh stroškov, ocenjujemo, da bo treba pri nekaterih ministrstvih
zagotoviti od 0,5 do 1% letnega proračuna sredstev, kar potrjuje simulacija
realizacije nekaterih ukrepov iz programa. Glede na izvedbo načrtovanih ukrepov
iz nacionalnega programa bodo v letu 2007 nastali stroški v višini okoli 8,5
mlrd, ki se bodo črpali iz že načrtovanih sredstev posameznega organa. 
Prve učinke nacionalnega programa je možno doseči v okviru že
načrtovanih sredstev, kar se zagotavlja z boljšo koordinacijo sodelujočih
organov ter optimalno rabo tehničnih sredstev. Za izjemo leta 2007 ministrstva
oblikujejo prioritete pri posameznih ukrepih v obdobju od leta 2008 do 2011, s
ciljem izogibanja dodatnemu povečevanju stroškov.
10. PROCES IZVAJANJA PROGRAMA
Proces izvajanja nacionalnega programa upošteva potrebo po
trajnosti in je načrtovan tako, da je po enotni metodologiji razdeljen na
obdobja, ki mu bodo zagotovila uspešnost tudi v prihodnje in nas obenem vodila
proti zastavljenim strateškim usmeritvam. Časovno razdeljeni proces bo omogočil
obdobno ocenjevanje v skladu s postavljenimi merili in zagotovil primerjavo
rezultatov z rezultati predhodnih obdobij. 
V strateškem pomenu je razdeljen na tri obdobja, ki ga
dopolnjujejo obdobni načrti po enotno izdelani metodologiji: 
-       
prvo obdobje zajema leto 2007, pomeni pa začetek izvajanja ukrepov in
prizadevanje za uravnoteženi sistem načrtovanja dejavnosti; 
-       
drugo obdobje zajema leti 2008 in 2009, ki bosta omogočili doseganje
prometnovarnostnih ukrepov in vrednotenje učinkovitosti programa; 
-       
tretje obdobje v letih 2010 in 2011 bo omogočilo nadaljevanje izvajanja
prometnovarnostnih ukrepov in primerjavo rezultatov z rezultati predhodnih
akcijskih načrtov. 
S časovno razdeljenimi obdobnimi načrti bomo dosegli
nepretrgano spremljanje trenutnega stanja na poti do uresničitve zastavljene
strategije. Po vsaki ocenitvi izvajanja programa bomo pridobili ustrezne
informacije za odločanje, kako naprej, v skladu z že doseženim napredkom glede
na zastavljene usmeritve. 
Po časovno razdeljenih obdobnih načrtih bodo operativno,
organizacijsko, vsebinsko in finančno ovrednoteni ukrepi, ki bodo posledično
vodili k izboljšanju prometne varnosti na cestah. Skupni imenovalec časovno
ločenih, a nepretrganih obdobnih načrtov je strateško, sistematično, usmerjeno
in načrtovano izvajanje nacionalnega programa z jasno določenimi cilji v prizadevanju
za izboljšanje varnosti. Obdobni načrti bodo pripravljeni in časovno usklajeni
z uveljavljenimi metodologijami izdelave letnih načrtov dela državnih organov
ter metodologijami in roki finančnega načrtovanja. 
Za pripravo obdobnih načrtov so, v sodelovanju s civilno
pobudo (z nevladnimi organizacijami, civilnimi združenji, strokovnimi
organizacijami, gospodarskimi družbami, združenji), odgovorne strokovne službe
državnih organov. Nadzor nad izvajanjem teh načrtov opravljajo ministrstva. 
Uspešni programi za prometno varnost se odlikujejo po
dolgoročni in enotno izdelani metodologiji, različnih obdobnih načrtih in
vrednotenju svoje učinkovitosti. Za uspešen program je potrebna strokovna
podlaga, ki bo omogočila pridobivanje široke družbene podpore za izvajanje
ukrepov na državni in lokalni ravni. 
Slika
3: Proces izvajanja nacionalnega programa
11. ZAKLJUČEK
Nacionalni program varnosti v cestnem prometu opredeljuje
sistemske in dolgoročne procese in rešitve, ki temeljijo na znanstvenem in
interdisciplinarnemu delu, dognanjih in ugotovitvah prometnovarnostne stroke.
Prvi njegov cilj je prizadevanje za zmanjšanje najhujših posledic prometnih nesreč
na cestah (smrtne žrtve in telesno poškodovani udeleženci), ki ga želimo doseči
z učinkovitim izvajanjem ukrepov iz programa, z zagotavljanjem politične volje
in družbene podpore. 
Vzpostavitev učinkovitega prometnovarnostnega sistema na
slovenskih cestah je mogoča le ob analizi in odpravi ključnih družbenih
problemov, od katerih je odvisna varnost. Različne vloge posameznika kot
udeleženca v cestnem prometu in vpliv celotne družbe nam narekujejo iskanje
najprimernejših sinergijskih ukrepov različnih institucij in panog v izredno
prepletenem in interdisciplinarnem sistemu. 
Sinergijski učinek nacionalnega programa bo dosežen le z
izboljšanjem našega obnašanja v vlogi udeležencev v cestnem prometu, z
vzpostavitvijo prilagojenih pravil, programov in ukrepov ter z vključitvijo
javnega in zasebnega sektorja, zato da se razširi usklajevanje in sodelovanje
pri programih in ukrepih, ki naj zmanjšajo število smrtnih žrtev na cestah. 
Z usklajenimi ukrepi v zvezi s prometno infrastrukturo
nacionalni program zagotavlja zanesljiv in varen prevoz za vsakogar. Z
usklajenimi ukrepi glede človeškega vedenja pa bo omogočil skladen razvoj in
ugodno spremembo v kulturi obnašanja udeležencev v prometu. Tako bo dosežen
cilj, da se z usklajenimi ukrepi glede prometne infrastrukture, človeškega
vedenja, vozil in institucionalnih področij v državi dolgoročno izboljša
varnost v cestnem prometu. 
Z Nacionalnim programom varnosti cestnega prometa želimo
slovenski družbi in posameznikom omogočiti, da se vključijo v proces zmanjšanja
tveganja nastanka nesreč in poškodb. Le skupaj, z združenimi močmi, bomo namreč
dosegli višjo raven varnosti in obenem zmanjšali negativne posledice prometnih
nesreč za udeležence v cestnem prometu.
Št. 326-07/89-1/193
Ljubljana, dne 18. decembra 2006
EPA 999-IV
Predsednik 
Državnega zbora 
Republike Slovenije 
France Cukjati, dr. med., l.r.
__________________________
1 Vir: Dispozicija »Strokovne osnove za Nacionalni
program varnosti cestnega prometa za obdobje 2006–2010«, Omega Consult.