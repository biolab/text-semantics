1. Vsebina uredbe
1. člen
(1) S to uredbo se določajo naročila, za katera se na podlagi
296. člena Pogodbe o ustanovitvi Evropske skupnosti (Uradni list RS – MP, št. 7/04,
v nadaljnjem besedilu: PES) ne uporabljajo določbe Zakona o javnem naročanju (Uradni
list RS, št. 128/06): 
1.     
zaradi zaščite bistvenih interesov varnosti Republike Slovenije; 
2.     
vojaškega orožja, streliva in vojaške opreme pri kateri je treba sprejeti
ukrepe za zaščito bistvenih interesov varnosti Republike Slovenije. 
(2) S to uredbo se urejajo tudi naročila, s katerimi se razkrivajo
podatki z določeno stopnjo tajnosti, če morajo njihovo izvedbo spremljati posebni
varnostni ukrepi v skladu z Zakonom o tajnih podatkih (Uradni list RS, št. 50/06
– uradno prečiščeno besedilo) in drugimi predpisi in za katera se določbe Zakona
o javnem naročanju ne uporabljajo (v nadaljnjem besedilu: zaupno naročilo). 
(3) Pri izvedbi naročila iz prvega odstavka tega člena se ne uporablja
Zakon o javnem naročanju, če gre pri posamičnem naročilu za zaščito bistvenih interesov
varnosti Republike Slovenije. 
(4) Naročila iz prvega in drugega odstavka tega člena, ki se nanašajo
na obrambno področje (v nadaljnjem besedilu: obrambna naročila), naročnik izvede
v skladu s pravili držav članic Evropske unije, ki sodelujejo v Evropski obrambni
agenciji (v nadaljnjem besedilu: agencija), tako, da jih objavi na elektronskem
portalu agencije, pod pogoji in na način določen s pravili ravnanja v okviru agencije.
2. Naročila na podlagi 296. člena PES
2. člen
(1) Za naročila iz 296. člena PES iz 1. točke prvega odstavka
prejšnjega člena se štejejo naročila: 
1.     
opreme na obrambnem in varnostnem področju, kadar bi bilo razkritje informacij
o naročanju take opreme v nasprotju z bistvenimi interesi varnosti Republike Slovenije;
2.     
opreme z dvojno rabo za vojaške in nevojaške namene, če bi bila Republika
Slovenija zaradi uporabe pravil Evropske unije dolžna razkriti informacije, kar
bi škodilo bistvenim interesom njene varnosti. 
(2) Oprema iz 1. točke prejšnjega odstavka obsega predvsem: 
1.     
tehnično opremo, aparate, naprave in sisteme za izvajanje policijskih pooblastil,
prikritih preiskovalnih ukrepov in metod, odkrivanje in preiskovanje kaznivih dejanj
ter za izvajanje posebnih oblik pridobivanja podatkov Policije, Obveščevalno varnostne
službe Ministrstva za obrambo in Slovenske obveščevalno-varnostne agencije; 
2.     
vozila, orožje, strelivo, eksplozive ter drugo opremo in sredstva, ki so
v uporabi Policije; 
3.     
opremo, aparate, naprave in sisteme za pregled oseb, prtljage in prostorov;
4.     
opremo, aparate, naprave in sisteme za protidiverzantsko ali protiteroristično
zaščito; 
5.     
opremo, aparate, naprave in sisteme za razvoj in proizvodnjo specialne operativne
tehnike za namene iz prve točke tega odstavka. 
(3) Za opremo iz 1. točke prvega odstavka prejšnjega člena se
štejejo tudi storitve servisiranja in vzdrževanja, pripadajoči kompleti rezervnih
delov, orodij in opreme, rezervni ali sestavni deli, programska oprema, pripadajoča
orodja za vzdrževanje in specialna embalaža za hrambo in transport naprav, sistemov
in opreme iz prejšnjega odstavka. 
(4) Za opremo iz 1. točke prvega odstavka prejšnjega člena se
štejejo tudi naprave, sistemi in oprema, če so izdelani ali prilagojeni posebnim
zahtevam Policije, ki jih določi minister, pristojen za notranje zadeve, zahtevam
Obveščevalno varnostne službe Ministrstva za obrambo, ki jih določi minister, pristojen
za obrambo, oziroma zahtevam Slovenske obveščevalno-varnostne agencije, ki jih določi
njen predstojnik.
3. člen
(1) Za naročila iz 296. člena PES iz 2. točke prvega odstavka
1. člena te uredbe se štejejo naročila naslednjega vojaškega orožja, streliva in
vojaških sredstev: 
1.     
Prenosno in avtomatsko strelno orožje, kot so zlasti puške, puškomitraljezi,
mitraljezi, pištole, revolverji, brzostrelke in karabinke, razen lovskega in športnega
orožja. 
2.     
Artilerijsko orožje, orožje za podporo in metalci, kot so zlasti: 
a)   
topovi in havbice; 
b)   
minometi, bombometi, raketometi in lanserji; 
c)   
metalci bomb, vab in drugih sredstev za zaščito in bojevanje. 
3.     
Strelivo za orožje pod 1. in 2. točko tega odstavka, minsko-eksplozivna sredstva,
rakete in artificije. 
4.     
Bombe, torpedi in vodeni izstrelki: 
a)   
bombe, torpedi, ročne bombe, vključno z dimnimi ročnimi bombami, dimne bombe,
rakete, mine, vodeni izstrelki, podvodne bombe, zažigalne bombe; 
b)   
vojaške naprave in komponente, ki so posebej izdelane za uporabo, sestavljanje,
razstavljanje, streljanje ali detekcijo sredstev iz prejšnje podtočke. 
5.     
Vojaška oprema za opazovanje in vodenje ognja: 
a)   
računalniki in sistemi za opazovanje in vodenje ognja s pomočjo infrardečih
žarkov ter druge nočne naprave za opazovanje in vodenje ognja; 
b)   
daljinomeri, indikatorji položaja, višinomeri; 
c)   
elektronske komponente za sledenje, giroskopske, optične, optoelektronske
in akustične naprave; 
d)   
namerilne naprave za bombe in topove, periskopi za opremo, navedeno v tem
členu; 
e)   
optične in optoelektronske opazovalne in namerilne naprave za prenosno in
avtomatsko strelno orožje. 
6.     
Tanki in posebna bojna vozila: 
a)   
tanki; 
b)   
oborožena ali oklepna vojaška vozila, vključno z amfibijskimi vozili; 
c)   
oklepni avtomobili; 
d)   
polgosenična vojaška vozila; 
e)   
druga vojaška vozila; 
f)    
priklopniki, posebej izdelani za prevoz streliva, določenega v 3. in 4. točki
tega odstavka. 
7.     
Toksične ali radioaktivne snovi: 
a)   
kemična in biološka sredstva ter radioaktivne snovi za vojaške namene in
dekontaminacijo; 
b)   
vojaške naprave za širjenje, detekcijo in odkrivanje snovi iz prejšnje podtočke;
c)   
sredstva za izvajanje protiukrepov ob uporabi sredstev iz te točke. 
8.     
Smodniki, eksplozivi, pirotehnični elementi in tekoča ali trdna pogonska
sredstva: 
a)   
smodniki, pirotehnični elementi, tekoča ali trdna pogonska sredstva, posebej
izdelana in prirejena za uporabo s sredstvi iz 3., 4. in 7. točke tega odstavka;
b)   
vojaški eksplozivi; 
c)   
zažigalne in zamrzovalne snovi za vojaško uporabo. 
9.     
Bojne ladje, vključno s specialno opremo: 
a)   
bojne ladje vseh vrst; 
b)   
oprema, posebej izdelana za polaganje, detekcijo in čiščenje min; 
c)   
podvodni kabli. 
10.  
Zrakoplovi in oprema za vojaško uporabo. 
11.  
Vojaška elektronska oprema. 
12.  
Naprave in aparati za opazovanje, elektronsko ali radijsko izvidovanje. 
13.  
Druga vojaška oprema in sredstva: 
a)   
naprave za čiščenje vode, izdelane posebej za vojaške namene; 
b)   
pomožna električna oprema za delovanje vojaških poveljstev; 
c)   
potapljaška oprema za vojaške namene. 
14.  
Specializirani deli ali dodatki za opremo, sredstva ali sestavni deli opreme,
ki je določena v tem členu, če se uporabljajo za vojaške namene. 
15.  
Stroji, oprema, naprave in komponente, izdelane posebej za uporabo, sestavljanje,
razstavljanje in streljanje ter preučevanje, proizvodnjo, testiranje in kontrolo
vojaškega orožja, streliva in vojaških naprav, ki so določene v tem členu. 
(2) Za naročila iz prejšnjega odstavka se štejejo tudi naročila
storitev in gradenj, ki so neposredno povezane z orožji, opremo ali sredstvi iz
prejšnjega odstavka ter modernizacija, posodabljanje in drugi sodobni načini zagotavljanja
opremljenosti, vedno pod pogojem, da morajo biti izpolnjeni tudi drugi pogoji za
uporabo 296. člena PES.
3. Zaupna naročila
4. člen
(1) Kot zaupna naročila se štejejo naročila, ki vsebujejo tajni
podatek, ki je v skladu z Zakonom o tajnih podatkih določen kot tajni podatek. 
(2) Tajni podatek iz prejšnjega odstavka se lahko nanaša na: 
1.     
javno varnost; 
2.     
obrambo; 
3.     
zunanje zadeve; 
4.     
obveščevalno in varnostno dejavnost državnih organov; 
5.     
sisteme, naprave, projekte in načrte, pomembne za javno varnost, obrambo,
zunanje zadeve ter obveščevalno in varnostno dejavnost državnih organov Republike
Slovenije; 
6.     
znanstvene, raziskovalne, tehnološke, gospodarske in finančne zadeve, pomembne
za javno varnost, obrambo, zunanje zadeve ter obveščevalno in varnostno dejavnost
državnih organov Republike Slovenije. 
(3) Kot naročilo iz prvega odstavka tega člena se šteje tudi naročila,
povezana z dotiskavanjem bankovcev ali tiskanjem novega apoena in kovanjem tečajnih
oziroma priložnostnih kovancev, njihovo distribucijo in hrambo. 
(4) Kot naročilo iz prvega odstavka tega člena se šteje tudi naročilo,
povezano z varnostjo listin, ki se nanaša na izdelavo in personalizacijo vizumov
in dovoljenj za prebivanje. 
(5) Kot naročilo iz prvega odstavka tega člena se štejejo tudi
naročila določenih operativnih objektov, pomembnih za javno varnost, obrambo, zunanje
zadeve ter obveščevalno in varnostno dejavnost državnih organov Republike Slovenije
ter storitve za njihovo vzdrževanje, kot tudi storitve vzdrževanja in servisiranja
sistemov in naprav iz 5. točke drugega odstavka tega člena. 
(6) Podatek iz prvega odstavka tega člena določi za tajnega pooblaščena
oseba naročnika, ob pogojih in na način, določen s predpisi, ki urejajo tajne podatke.
4. Medresorska komisija
5. člen
(1) Za izvedbo naročila po tej uredbi mora naročnik, razen Banke
Slovenije, predhodno pridobiti soglasje medresorske komisije, ki jo imenuje Vlada
Republike Slovenije. V medresorsko komisijo Vlada Republike Slovenije imenuje predstavnike
Ministrstva za finance, Ministrstva za notranje zadeve, Ministrstva za obrambo,
Ministrstva za javno upravo ter Slovenske obveščevalno-varnostne agencije. 
(2) V medresorsko komisijo iz prejšnjega odstavka so lahko imenovane
osebe, ki imajo dovoljenje za dostop do tajnih podatkov stopnje tajnosti »TAJNO«
v skladu s predpisi o tajnih podatkih. 
(3) Medresorska komisija odloča o izpolnjevanju pogojev za izvedbo
naročila po tej uredbi z večino glasov vseh članov. Medresorska komisija način svojega
dela uredi s poslovnikom. 
(4) Administrativne in tehnične pogoje za delo medresorske komisije
zagotavlja Ministrstvo za obrambo. 
(5) Soglasja medresorske komisije iz prvega odstavka tega člena
naročniku ni treba pridobiti za obrambno ali zaupno naročilo, katerega vrednost
je nižja kot 10.000 eurov brez davka na dodano vrednost.
6. člen
Naročnik, ki želi pridobiti soglasje strokovne komisije iz prejšnjega
člena za izvedbo posameznega naročila, mora v pisni vlogi navesti predmet in namen
naročila ter utemeljiti dejstva in razloge iz katerih je nedvomno razvidna namembnost
naročila, katere bistvene interese varnosti Republike Slovenije se mora pri izvedbi
naročila varovati oziroma kateri posebni varnostni ukrepi so zato potrebni.
5. Poročila
7. člen
(1) Naročnik, ki izvaja naročila po tej uredbi, mora o oddanih
naročilih poročati Vladi Republike Slovenije najpozneje do konca februarja tekočega
leta za preteklo leto. 
(2) Poročilo naročnik pripravi ločeno za naročila na podlagi 296.
člena PES in zaupna naročila, in sicer ločeno za naročila blaga ter ločeno za gradnje
ali storitve. Poročilo mora obsegati zlasti: 
-       
vrsto blaga, gradenj ali storitev; 
-       
številko in datum sklenitve pogodbe; 
-       
vrednost pogodbe (pogodbena vrednost brez in z davkom na dodano vrednost);
-       
dobavitelja ali izvajalca naročila.
6. Končne določbe
8. člen
(1) Z dnem uveljavitve te uredbe preneha veljati Uredba o oborožitvi,
vojaški opremi, specialno operativni tehniki in naročilih zaupne narave (Uradni
list RS, št. 76/01, 19/05, 24/05, 58/05, 97/05 in 4/06). 
(2) Naročila, ki so na dan uveljavitve te uredbe v izvajanju in
za katera je bilo že dano soglasje medresorske komisije, določene z uredbo iz prejšnjega
odstavka, se izvedejo po dosedanjih predpisih.
9. člen
Medresorska komisija, ki jo je Vlada Republike Slovenije imenovala
v skladu z uredbo iz prvega odstavka prejšnjega člena, po uveljaviti te uredbe nadaljuje
z delom.
10. člen
Ta uredba začne veljati naslednji dan po objavi v Uradnem listu
Republike Slovenije.
Št. 00718-3/2007/9
Ljubljana, dne 23. avgusta 2007
EVA 2007-1911-0006
Vlada Republike Slovenije
Janez Janša l.r. 
Predsednik