I. STATUS INŠTITUTA
1. člen
(1) S tem sklepom se delovanje javnega raziskovalnega
zavoda Inštitut za novejšo zgodovino (v nadaljnjem besedilu: inštitut) uskladi
z Zakonom o znanstvenoraziskovalni in inovacijski dejavnosti (Uradni list RS,
št. 186/21; v nadaljnjem besedilu: ZZrID) in drugimi predpisi.
(2) Ustanovitelj inštituta je Republika Slovenija.
Ustanoviteljske pravice in obveznosti v imenu Republike Slovenije izvršuje Vlada
Republike Slovenije (v nadaljnjem besedilu: vlada).
(3) Inštitut za novejšo zgodovino je bil preoblikovan v
javni raziskovalni zavod z Odlokom o preoblikovanju Inštituta za novejšo
zgodovino v javni raziskovalni zavod (Uradni list RS, št. 39/92, 65/99, 37/03,
11/06, 47/11 in 134/20) in v skladu s tem sklepom nadaljuje svoje delo.
2. člen
Inštitut je pri svojem delu avtonomen, kar mu zagotavlja
predvsem:
1.     
svobodo raziskovanja in posredovanja znanja;
2.     
samostojno upravljanje sredstev stabilnega financiranja v skladu z
ZZrID;
3.     
samostojno urejanje notranje organiziranosti in delovanja v skladu s
predpisi, tem sklepom in statutom;
4.     
sprejemanje pogojev za izvolitev v raziskovalne nazive ob upoštevanju
minimalnih pogojev, določenih v splošnem aktu Javne agencije za raziskovalno
dejavnost Republike Slovenije (v nadaljnjem besedilu: ARRS);
5.     
izvolitve v raziskovalne nazive;
6.     
izbiro zaposlenih za zasedbo delovnih mest;
7.     
oblikovanje in določitev področij znanstvenoraziskovalnega dela;
8.     
volitve, imenovanja in odpoklic organov v skladu z ZZrID, statutom in
drugimi akti;
9.     
odločanje o oblikah sodelovanja z drugimi organizacijami.
II. IME IN SEDEŽ INŠTITUTA
3. člen
(1) Ime javnega raziskovalnega zavoda: Inštitut za
novejšo zgodovino.
(2) Ime v angleškem jeziku: Institute of Contemporary
History.
(3) Skrajšano ime: INZ.
(4) Sedež inštituta: Ljubljana.
(5) Poslovni naslov inštituta: Privoz 11, Ljubljana.
III. DEJAVNOST INŠTITUTA
4. člen
(1) Dejavnosti inštituta v skladu z Uredbo o standardni
klasifikaciji dejavnosti (Uradni list RS, št. 69/07 in 17/08) so:
G 47.610    Trgovina na drobno v
specializiranih prodajalnah s knjigami,
G 47.890    Trgovina na drobno na stojnicah
in tržnicah z drugim blagom,
G 47.910    Trgovina na drobno po pošti ali
po internetu,
G 47.990    Druga trgovina na drobno zunaj
prodajaln, stojnic in tržnic,
J 58.110     Izdajanje knjig,
J 58.120     Izdajanje imenikov in
adresarjev,
J 58.130     Izdajanje časopisov,
J 58.140     Izdajanje revij in druge
periodike,
J 58.190     Drugo založništvo,
J 58.290     Drugo izdajanje programja,
J 59.110     Produkcija filmov, video filmov,
televizijskih oddaj,
J 59.120     Post produkcijske dejavnosti pri
izdelavi filmov, video filmov, televizijskih oddaj,
J 59.130     Distribucija filmov, video
filmov, televizijskih oddaj,
J 62.010     Računalniško programiranje,
J 62.020     Svetovanje o računalniških
napravah in programih,
J 62.030     Upravljanje računalniških naprav
in sistemov,
J
62.090     Druge z informacijsko tehnologijo in računalniškimi storitvami
povezane dejavnosti,
J 63.110     Obdelava podatkov in s tem
povezane dejavnosti,
J 63.120     Obratovanje spletnih portalov,
J 63.990     Drugo informiranje,
L 68.200     Oddajanje in obratovanje lastnih
ali najetih nepremičnin,
M 72.200    Raziskovalna in razvojna
dejavnost na področju družboslovja in humanistike,
N
77.400    Dajanje pravic uporabe intelektualne lastnine v zakup, razen avtorsko
zaščitenih del,
N 82.190    Fotokopiranje, priprava
dokumentov in druge posamične pisarniške dejavnosti,
P 85.422     Visokošolsko izobraževanje,
P 85.520     Izobraževanje, izpopolnjevanje
in usposabljanje na področju kulture in umetnosti,
P 85.590     Drugje nerazvrščeno
izobraževanje, izpopolnjevanje in usposabljanje,
P 85.600     Pomožne dejavnosti za
izobraževanje,
R 91.011    Dejavnost knjižnic,
R 91.012    Dejavnost arhivov.
(2) Inštitut je ustanovljen z namenom neodvisnega
izvajanja znanstvenoraziskovalne dejavnosti in za izvajanje javne službe na
področju znanstvenoraziskovalne dejavnosti.
(3) Javna služba na področju znanstvenoraziskovalne
dejavnosti predstavlja znanstvene in družbeno oziroma gospodarsko pomembne ter
neodvisne znanstvene raziskave in podporne dejavnosti za njihovo izvajanje, ki
se izvajajo neprekinjeno, kakovostno in nepridobitno ter katerih rezultati so
javno dostopni ter pomembni za znanstveni in družbeni oziroma gospodarski
razvoj Slovenije. Javna služba na področju znanstvenoraziskovalne dejavnosti
obsega raziskovalne programe in usposabljanje mladih raziskovalcev ter
infrastrukturno, upravljavsko in podporno dejavnost ter drugo institucionalno
infrastrukturo, programe nacionalnih raziskav in razvoja znanstvenoraziskovalne
dejavnosti, financiranih prek stabilnega financiranja znanstvenoraziskovalne
dejavnosti.
(4) Inštitut je izvajalec javne službe kot subjekt,
katerega glavni cilj na področju znanstvenoraziskovalne dejavnosti je neodvisna
izvedba raziskav oziroma obsežna razširitev rezultatov teh dejavnosti prek
izobraževanja, objav ali prenosa znanja.
(5) Inštitut izvaja javno službo na področju
znanstvenoraziskovalne dejavnosti, s čimer uresničuje svoje temeljno
poslanstvo.
(6) Inštitut s svojo dejavnostjo prispeva k vsestranski
dostopnosti in uporabi znanja v družbi, soustvarja nacionalno, znanstveno in
kulturno identiteto Slovenije, skrbi za prenos raziskovalnih dosežkov, za
obveščanje javnosti o znanstvenoraziskovalnih dosežkih, za popularizacijo
znanosti in za širjenje znanstvene kulture.
(7) Inštitut se vključuje v domačo in mednarodno
znanstvenoraziskovalno dejavnost in se v ta namen povezuje s sorodnimi
organizacijami v Republiki Sloveniji in v svetu.
(8) Za zagotavljanje enakih možnosti spolov inštitut
sprejme in izvaja program ukrepov ter najmanj enkrat letno obravnava njegove
učinke in o njih poroča v okviru rednih letnih poročil.
5. člen
(1) Inštitut lahko poleg dejavnosti javne službe
opravlja tudi tržno dejavnost, povezano z dejavnostmi javne službe, pri čemer
te ne smejo posegati v obseg in kakovost zagotavljanja javne službe. Kadar
inštitut opravlja tržno dejavnost, mora biti cena na trgu oblikovana tako, da
upošteva polno lastno ceno tržne dejavnosti, ki mora vključevati vse neposredne
in posredne stroške zagotavljanja te tržne storitve. V kalkulacijo cene morajo
biti všteti vsi stroški, ki so povezani s prodajo blaga in storitev na trgu ter
se nanašajo na izdatke za blago in storitve, investicije in investicijsko
vzdrževanje ter stroške dela.
(2) Inštitut opravlja dejavnost tudi za druge naročnike
v obsegu in na način, ki je določen z letnim programom dela in finančnim
načrtom inštituta.
(3) Inštitut prodajo blaga in storitev na trgu lahko
izvaja le, če z izvajanjem te dejavnosti zagotovi najmanj pokritje vseh s to
dejavnostjo povezanih odhodkov.
6. člen
(1) Inštitut lahko ob izpolnjevanju pogojev po
predpisih, ki urejajo visokošolsko izobraževanje, v okviru svoje
znanstvenoraziskovalne dejavnosti sodeluje z univerzami in samostojnimi
visokošolskimi zavodi pri oblikovanju in izvajanju visokošolskega
izobraževanja.
(2) Inštitut lahko na podlagi predhodnega soglasja
ustanovitelja postane pridružena članica univerze.
(3) Podrobnejše določbe o postopku povezovanja ter o
sodelovanju inštituta z univerzami in samostojnimi visokošolskimi zavodi se
opredelijo v statutu.
7. člen
(1) Inštitut in raziskovalci spodbujajo uporabo, zaščito
in prenos znanja na način, da so raziskovalni rezultati, financirani iz javnih
virov, preneseni v družbo oziroma gospodarstvo. Prihodki iz dejavnosti prenosa
znanja se lahko namenijo le za financiranje osnovne dejavnosti inštituta ali
uporabijo za nagrajevanje izumiteljev skladno z zakonom, ki ureja izume iz
delovnega razmerja.
(2) Inštitut lahko v okviru svoje dejavnosti ustanovi
drug zavod s soglasjem ustanovitelja.
(3) Ne glede na zakon, ki ureja javne finance, lahko
inštitut v skladu s 77. členom ZZrID zaradi prenosa znanja v družbo
oziroma gospodarstvo ustanovi gospodarsko družbo.
(4) Gospodarsko družbo inštitut ustanovi skladno z
zakonom, ki ureja gospodarske družbe, in vanjo vstopa z intelektualno lastnino,
pridobljeno z izvajanjem znanstvenoraziskovalne dejavnosti. Intelektualna
lastnina mora biti veljavno vrednotena na dan sklenitve družbene pogodbe,
skladno s postopki, ki urejajo intelektualno lastnino. Pri tem kot ustanovitelj
odgovarja za obveznosti ustanovljene pravne osebe do višine svojega
kapitalskega vložka.
(5) Način vrednotenja intelektualne lastnine, postopek
izbire zasebnega soustanovitelja, postopek in pogoji ustanavljanja gospodarske
družbe ter strategija izstopa iz ustanovljene pravne osebe so opredeljeni v
posebnem aktu inštituta, ki ga sprejme upravni odbor in h kateremu poda
soglasje vlada. Določila, ki se nanašajo na posamičen primer ustanovitve
gospodarske družbe, so opredeljena v družbeni pogodbi.
(6) Za ustanovitev gospodarske družbe, ki mora temeljiti
na družbeni pogodbi, inštitut potrebuje soglasje ustanovitelja, in sicer na
predlog upravnega odbora inštituta. Pripravljena mora biti vsa potrebna
dokumentacija, na podlagi katere lahko ustanovitelj sprejme odločitev.
IV. ORGANIZACIJA IN ORGANI INŠTITUTA
8. člen
Podrobnejša organiziranost inštituta se določi s statutom.
9. člen
Organi inštituta so:
-       
upravni odbor,
-       
direktor in
-       
znanstveni svet.
1. Upravni odbor
10. člen
(1) Organ upravljanja inštituta je upravni odbor, ki ga
sestavlja pet članov, od katerih:
-       
dva člana imenuje ustanovitelj na način, da je med predstavniki
ustanovitelja upoštevana uravnotežena zastopanost spolov, skladno z zakonom, ki
ureja enake možnosti spolov, in sicer enega na predlog ministrstva, pristojnega
za znanost, in enega na predlog ministrstva, pristojnega za kulturo,
-       
dva člana imenuje znanstveni svet inštituta iz vrst uporabnikov
inštituta oziroma zainteresirane javnosti. Imenovana člana iz vrst uporabnikov
ne smeta prihajati iz iste institucije,
-       
enega člana izvolijo zaposleni delavci inštituta izmed sebe.
(2) Predsednika in podpredsednika upravnega odbora
inštituta izvolijo člani upravnega odbora izmed sebe.
(3) Predstavnika ustanovitelja, ki ju imenuje vlada, se
izbereta na podlagi skupnega javnega poziva ministrstva, pristojnega za
znanost, in ministrstva, pristojnega za kulturo. Če se na javni poziv ne
prijavi zadostno število kandidatov oziroma če prijavljeni kandidati ne
izpolnjujejo pogojev, določenih v javnem pozivu, in je treba zagotoviti
nemoteno delovanje upravnega odbora, ministrstvi iz prve alineje prvega
odstavka tega člena vladi v imenovanje predlagata kandidata, ki izpolnjujeta
pogoje iz tega javnega poziva, brez ponovljenega javnega poziva.
(4) Predstavnika uporabnikov inštituta oziroma
zainteresirane javnosti znanstveni svet imenuje na podlagi javnega poziva.
(5) Način imenovanja članov iz vrst uporabnikov
inštituta oziroma zainteresirane javnosti in izmed zaposlenih delavcev na
inštitutu se podrobneje določi v statutu.
11. člen
(1) Upravni odbor je organ upravljanja inštituta.
(2) Upravni odbor inštituta ima naslednje pristojnosti:
1.     
sprejema splošne akte inštituta ter akt o notranji organizaciji in
sistematizaciji delovnih mest;
2.     
sprejema strategijo razvoja inštituta in spremlja njeno uresničevanje;
3.     
sprejema letni program dela in finančni načrt inštituta;
4.     
sprejema letno poročilo inštituta;
5.     
na predlog direktorja in ob predhodnem mnenju znanstvenega sveta
sprejema razporeditev sredstev S-ZRD-O;
6.     
na predlog direktorja in ob predhodnem mnenju znanstvenega sveta sprejme
akt prejemnika stabilnega financiranja iz 29. člena ZZrID;
7.     
sprejme poročilo o evalvaciji iz 31. člena ZZrID;
8.     
odloča o zadevah gospodarske in materialne narave;
9.     
odloča o predlogu direktorja o uporabi presežka prihodkov nad odhodki;
10.  
na predlog direktorja ustanovitelju predlaga način pokrivanja presežka
odhodkov nad prihodki;
11.  
daje ustanovitelju in direktorju predloge in mnenja o posameznih
vprašanjih;
12.  
izvaja nadzor nad vodenjem poslov ter nad finančnim in premoženjskim
stanjem inštituta;
13.  
sprejema statut, h kateremu, ne glede na določbe zakona, ki ureja
zavode, ni potrebno soglasje ustanovitelja;
14.  
imenuje zunanje revizorje za pregled finančnega poslovanja inštituta;
15.  
potrjuje program notranje revizije in program notranjega nadzora;
16.  
daje soglasje za posle, ki se v statutu določijo kot posli, za katere je
potrebno soglasje upravnega odbora;
17.  
od direktorja lahko zahteva informacije glede katerega koli poročila ali
zadeve v zvezi s poslovanjem inštituta;
18.  
imenuje in razrešuje direktorja inštituta, k čemur ne glede na določbe
zakona, ki ureja zavode, ni potrebno soglasje ustanovitelja;
19.  
imenuje komisije in druga delovna telesa za izvajanje nalog iz svoje
pristojnosti;
20.  
določa cenike za opravljanje prodaje in storitev na trgu ter sprejme
akt, ki ureja prodajo blaga in storitev na trgu;
21.  
obravnava mnenja in predloge znanstvenega sveta;
22.  
sprejema poslovnik upravnega odbora;
23.  
izvaja druge naloge v skladu s tem sklepom in statutom.
(3) Upravni odbor ministrstvo, pristojno za znanost:
-       
obvešča o imenovanju oziroma razrešitvi direktorja v sedmih dneh od
njegovega imenovanja oziroma razrešitve,
-       
seznanja z besedilom statuta in njegovih sprememb v sedmih dneh po
njihovem sprejetju,
-       
na podlagi njegovih usmeritev ali na njegovo zahtevo obvešča o sprejetih
odločitvah upravnega odbora,
-       
vsako leto v letnem poročilu inštituta obvešča o svojem delu.
12. člen
(1) Mandat članov upravnega odbora inštituta je štiri
leta. Upravni odbor je konstituiran, ko je imenovana oziroma izvoljena več kot
polovica članov. Konstitutivno sejo skliče in do imenovanja predsednika
upravnega odbora vodi direktor.
(2) Način dela upravnega odbora se določi s statutom
oziroma poslovnikom upravnega odbora.
(3) Člani upravnega odbora inštituta morajo svoje naloge
opravljati s skrbnostjo dobrega gospodarstvenika. Za kršitev dolžne skrbnosti
in zaradi kršitve varovanja poslovne skrivnosti so odškodninsko odgovorni po
splošnih načelih obligacijskega prava.
2. Direktor
13. člen
(1) Direktor je poslovodni organ inštituta.
(2) Direktor vodi, zastopa in predstavlja inštitut ter
je odgovoren za zakonitost poslovanja inštituta. Opravlja naslednje naloge:
1.     
skrbi in odgovarja za zakonitost dela inštituta in za izvajanje njegovih
obveznosti, določenih z zakonom, drugimi predpisi, tem sklepom ter splošnimi
akti inštituta;
2.     
upravnemu odboru predlaga v sprejetje splošne akte inštituta;
3.     
upravnemu odboru predlaga v sprejetje statut in akte o notranji
organizaciji in sistemizaciji delovnih mest;
4.     
upravnemu odboru predlaga sprejetje letnega programa dela in finančni
načrt inštituta;
5.     
upravnemu odboru predlaga v sprejetje letno poročilo o delu inštituta;
6.     
upravnemu odboru predlaga v sprejetje strategijo razvoja inštituta;
7.     
upravnemu odboru predlaga v sprejetje razporeditev sredstev S-ZRD-O;
8.     
upravnemu odboru predlaga v sprejetje akt prejemnika stabilnega
financiranja iz 29. člena ZZrID;
9.     
sprejema akte v posamičnih zadevah iz pristojnosti inštituta, če s
predpisi ni določeno drugače;
10.  
pripravi predlog odločitve o uporabi presežka prihodkov nad odhodki in
pokrivanja presežka odhodkov nad prihodki za upravni odbor;
11.  
obravnava mnenja in predloge znanstvenega sveta;
12.  
imenuje strokovne komisije in druga delovna telesa za izvajanje nalog iz
svoje pristojnosti;
13.  
opravlja druge naloge skladno z zakonom, tem sklepom oziroma statutom.
(3) Naloge direktorja se podrobneje opredelijo v
statutu.
(4) Direktor je odgovoren, da inštitut posluje v skladu
z zakonom, drugimi predpisi, tem sklepom in splošnimi akti inštituta.
(5) Direktor je za svoje delo odgovoren upravnemu odboru
in ustanovitelju.
(6) Direktor mora pri svojem delu ravnati nepristransko
in s skrbnostjo dobrega strokovnjaka ter varovati poslovne skrivnosti
inštituta. Direktor odgovarja inštitutu za škodo, ki jo je povzročil s svojim
nevestnim oziroma protipravnim ravnanjem.
14. člen
(1) Direktorja imenuje in razrešuje upravni odbor
inštituta.
(2) Mandat direktorja je pet let in je lahko po poteku
mandatne dobe ponovno imenovan.
(3) Za direktorja inštituta je lahko imenovan
raziskovalec, ki ima izobrazbo, pridobljeno po študijskem programu tretje
stopnje, oziroma izobrazbo, ki ustreza ravni izobrazbe, pridobljene po
študijskih programih tretje stopnje in je v skladu z zakonom, ki ureja
slovensko ogrodje kvalifikacij, uvrščena na 10. raven, s področja dejavnosti
inštituta, ter izpolnjuje naslednje pogoje:
1.     
aktivno obvlada slovenski in en svetovni jezik s prednostjo znanja
angleškega jezika;
2.     
ima izkušnje pri opravljanju zahtevnejših vodstvenih nalog;
3.     
ima sposobnosti za organiziranje in vodenje znanstvenoraziskovalnega
dela;
4.     
izpolnjuje kriterije za vodjo temeljnega raziskovalnega projekta;
5.     
pripravi vizijo razvoja inštituta za pet let;
6.     
izpolnjuje druge pogoje, ki jih določajo veljavni predpisi.
15. člen
Direktor inštituta lahko opravlja znanstvenoraziskovalno
obveznost kot dopolnilno zaposlitev pri istem ali drugem delodajalcu v obsegu,
ki ne presega 20 % polnega delovnega časa na teden. Dopolnilna zaposlitev se
lahko financira iz sredstev ARRS ali iz drugih sredstev.
16. člen
(1) Inštitut ima lahko enega namestnika direktorja.
Število pomočnikov direktorja se določi s statutom.
(2) S statutom se določi tudi način določanja
zaposlenih, ki opravljajo naloge vodenja notranje organizacijske enote.
3. Znanstveni svet
17. člen
(1) Za obravnavanje in odločanje o vprašanjih s področja
strokovnega dela inštituta se oblikuje znanstveni svet.
(2) Znanstveni svet je strokovni organ inštituta.
(3) Pristojnosti znanstvenega sveta so:
1.     
odloča o strokovnih vprašanjih v okviru pooblastil, določenih v statutu
ali drugih splošnih aktih inštituta;
2.     
daje mnenje k strategiji razvoja inštituta;
3.     
obravnava letni program dela in finančni načrt inštituta;
4.     
daje mnenje na predlog direktorja o razporeditvi sredstev S-ZRD-O;
5.     
daje mnenje k aktu prejemnika stabilnega financiranja iz 29. člena
ZZrID, ki ga predlaga direktor;
6.     
oblikuje strokovne podlage za pripravo raziskovalnih programov;
7.     
obravnava poročilo o evalvaciji iz 31. člena ZZrID;
8.     
podaja mnenje v postopku imenovanja oziroma razrešitve direktorja
inštituta;
9.     
imenuje komisije in druga delovna telesa za izvajanje nalog iz svoje
pristojnosti;
10.  
daje mnenja in pobude glede organizacije in pogojev za razvoj
dejavnosti;
11.  
opravlja izvolitve raziskovalcev v raziskovalne nazive;
12.  
izvaja druge naloge v skladu s tem sklepom oziroma statutom.
(4) Direktor je član znanstvenega sveta po funkciji in
ne more biti izvoljen za predsednika.
(5) Za člana znanstvenega sveta je lahko imenovan
znanstveni svetnik, strokovno raziskovalni svetnik, višji znanstveni sodelavec,
višji strokovno raziskovalni sodelavec, vodja notranje organizacijske enote in
vodja programa.
(6) Član znanstvenega sveta ne more biti hkrati član
upravnega odbora inštituta.
(7) Sestava, dolžina mandata, način oblikovanja in
podrobnejše naloge znanstvenega sveta se v skladu s tem sklepom določijo v
statutu, na način, da je upoštevana uravnotežena zastopanost spolov članov.
V. PREMOŽENJE IN FINANCIRANJE INŠTITUTA
18. člen
(1) Inštitut je lastnik stvarnega premoženja,
pridobljenega iz javnih in drugih virov.
(2) Inštitut ravna s stvarnim premoženjem, ki ga ima v
lasti, v skladu s četrtim odstavkom 2. člena Zakona o stvarnem premoženju
države in samoupravnih lokalnih skupnosti (Uradni list RS, št. 11/18 in
79/18), ZZrID, tem sklepom in statutom.
(3) Inštitut je pred sklenitvijo pravnega posla, s
katerim odtuji ali obremeni stvarno premoženje, katerega pogodbena vrednost
presega 50.000 eurov, in pred brezplačno odtujitvijo ali obremenitvijo
stvarnega premoženja dolžan pridobiti pisno soglasje vlade. Pravni posli,
sklenjeni brez predhodnega pisnega soglasja, so nični.
(4) Sredstva, pridobljena iz ravnanja s stvarnim
premoženjem, se uporabijo za amortizacijo, investicije, investicijsko
vzdrževanje in opremo.
19. člen
(1) Sredstva, potrebna za izvajanje svojih dejavnosti,
inštitut pridobiva:
1.     
iz proračuna Republike Slovenije;
2.     
iz proračuna Evropske unije in drugih evropskih institucij;
3.     
iz proračunov lokalnih skupnosti;
4.     
s plačili za storitve;
5.     
s prodajo blaga in storitev na trgu;
6.     
z donacijami in darili;
7.     
iz drugih virov.
(2) Inštitut posluje prek podračuna, odprtega pri Upravi
Republike Slovenije za javna plačila.
20. člen
(1) Javna služba se financira oziroma sofinancira iz
javnih virov.
(2) Sredstva za izvajanje javne službe na področju
znanstvenoraziskovalne dejavnosti se zagotavljajo kot sredstva za stabilno
financiranje znanstvenoraziskovalne dejavnosti, ki jih inštitut pridobiva na
podlagi šestletne pogodbe o stabilnem financiranju znanstvenoraziskovalne
dejavnosti, sklenjene z ARRS.
(3) Prihodki znanstvenoraziskovalne dejavnosti iz 2. ter
5. do 9. točke drugega odstavka 12. člena ZZrID se pri inštitutu kot
prejemniku stabilnega financiranja znanstvenoraziskovalne dejavnosti
obravnavajo enako kot prihodki javne službe.
(4) Prihodki znanstvenoraziskovalne in z njo povezane
dejavnosti iz proračuna Evropske unije za izvajanje centraliziranih in drugih
programov Evropske unije ter od drugih evropskih institucij se pri inštitutu
obravnavajo enako kot prihodki javne službe.
21. člen
(1) Pri inštitutu se lahko ustanovi raziskovalni sklad,
ki se lahko financira iz donacij, presežkov prihodkov nad odhodki inštituta, ob
upoštevanju 23. člena tega sklepa in skladno z zakonom, ki ureja fiskalno
pravilo, in drugih virov ter je namenjen za:
-       
odpiranje novih raziskovalnih področij in podporo obetavnih projektov,
-       
posebno podporo za strokovno napredovanje perspektivnih raziskovalcev in
-       
vključevanje tujih raziskovalcev v delo inštituta.
(2) Oblikovanje, upravljanje in podrobnejši namen
uporabe raziskovalnega sklada se določijo s statutom.
(3) S sredstvi raziskovalnega sklada inštituta upravlja
direktor inštituta.
VI. RAZPOLAGANJE S PRESEŽKOM PRIHODKOV NAD ODHODKI IN KRITJE
PRIMANJKLJAJA SREDSTEV ZA DELO
22. člen
Inštitut prihodke in odhodke javne službe ter tržne
dejavnosti vodi ločeno v skladu z veljavnimi finančnimi predpisi.
23. člen
(1) Presežek prihodkov nad odhodki, ustvarjen z
dejavnostmi iz tretjega odstavka 4. člena ter tretjega in četrtega
odstavka 20. člena tega sklepa, ob upoštevanju zakona, ki ureja fiskalno
pravilo, sme inštitut nameniti le za izvajanje in razvoj dejavnosti. O
razporeditvi odloči upravni odbor na predlog direktorja.
(2) Presežek prihodkov nad odhodki, ustvarjen z
dejavnostmi iz prvega odstavka 5. člena tega sklepa, ob upoštevanju
zakona, ki ureja fiskalno pravilo, inštitut lahko nameni za izvajanje in razvoj
dejavnosti. O razporeditvi odloči upravni odbor na predlog direktorja.
(3) Inštitut za pokritje presežka odhodkov nad prihodki,
ustvarjenega iz javne službe in z dejavnostmi iz tretjega in četrtega odstavka
20. člena tega sklepa, nameni tudi presežek prihodkov nad odhodki,
ustvarjen z dejavnostmi iz prvega odstavka 5. člena tega sklepa. O načinu
poravnave primanjkljaja odloči ustanovitelj na predlog upravnega odbora
inštituta.
(4) Presežka odhodkov nad prihodki, ustvarjenega z
dejavnostmi iz prvega odstavka 5. člena tega sklepa, inštitut ne sme
pokriti iz sredstev javne službe ali dejavnosti iz tretjega in četrtega
odstavka 20. člena tega sklepa. O načinu poravnave primanjkljaja odloča
ustanovitelj na predlog upravnega odbora inštituta.
(5) V primeru presežka odhodkov nad prihodki po
obračunskem načelu na javni službi, drugi dejavnosti ali na ravni inštituta
mora inštitut naročiti revizijo računovodskih izkazov na način, kot ga določa
zakon, ki ureja zunanjo revizijo.
VII. PRAVICE, OBVEZNOSTI IN ODGOVORNOSTI INŠTITUTA V PRAVNEM
PROMETU
24. člen
Inštitut je pravna oseba javnega prava, ki nastopa v pravnem
prometu samostojno, z vsemi pravicami in obveznostmi brez omejitev, ob
upoštevanju tretjega odstavka 18. člena tega sklepa.
VIII. ODGOVORNOSTI ZA OBVEZNOSTI INŠTITUTA
25. člen
(1) Ustanovitelj prevzema odgovornost za obveznosti
inštituta iz naslova opravljanja dejavnosti, ki je javna služba, do vrednosti
premoženja, pridobljenega iz državnega proračuna, s katerim inštitut razpolaga.
(2) Ustanovitelj ne odgovarja za obveznosti inštituta iz
naslova izvajanja tržne dejavnosti.
(3) Inštitut odgovarja za svoje obveznosti do višine
finančnih sredstev, s katerimi lahko razpolaga, ne glede na njihov vir.
IX. PREHODNE IN KONČNE DOLOČBE
26. člen
(1) Mandat direktorja inštituta ter mandati upravnega
odbora in znanstvenega sveta inštituta se nadaljujejo do njihovega izteka.
(2) Ne glede na tretji odstavek 10. člena tega
sklepa se lahko v koledarskem letu 2022 predstavnika ustanovitelja v upravnem
odboru imenujeta brez izvedbe javnega poziva.
(3) Ne glede na četrti odstavek 10. člena tega
sklepa se lahko v koledarskem letu 2022 predstavnika uporabnikov oziroma
zainteresirane javnosti v upravnem odboru imenujeta brez izvedbe javnega
poziva.
27. člen
Inštitut uskladi statut in druge splošne akte s tem sklepom
in ZZrID najpozneje v štirih mesecih od uveljavitve tega sklepa.
28. člen
Prenos lastninske pravice za nepremično premoženje, ki ga na
dan uveljavitve ZZrID inštitut upravlja, druga premoženjsko pravna razmerja v
zvezi s tem in vknjižbo lastninske pravice v zemljiško knjigo ter prenos
lastninske pravice za premično premoženje, ki ga na dan uveljavitve ZZrID
inštitut upravlja, in druga premoženjsko pravna razmerja v zvezi s tem direktor
uredi v roku, ki ga določa ZZrID. O pravnomočno izvedenih prenosih lastninske
pravice direktor sproti obvešča ministrstvo, pristojno za znanost.
29. člen
Z dnem uveljavitve tega sklepa preneha veljati Odlok o
preoblikovanju Inštituta za novejšo zgodovino v javni raziskovalni zavod
(Uradni list RS, št. 39/92, 65/99, 37/03, 11/06, 47/11 in 134/20).
30. člen
Ta sklep začne veljati petnajsti dan po objavi v Uradnem
listu Republike Slovenije.
Št. 00704-295/2022
Ljubljana, dne 25. avgusta 2022
EVA 2022-3330-0016
Vlada Republike Slovenije
dr. Robert Golob
predsednik