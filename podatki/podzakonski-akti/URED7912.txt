I. SPLOŠNI DOLOČBI
1. člen
(vsebina)
Ta uredba določa:
-       
merila za določitev območij omejene rabe prostora zaradi jedrskega
objekta;
-       
merila za prepoved gradenj na območjih omejene rabe prostora;
-       
vrsto gradenj na teh območjih, za katere je treba k vlogi za izdajo
gradbenega dovoljenja priložiti mnenje organa, pristojnega za jedrsko varnost.
2. člen
(pomen izrazov)
Izrazi, uporabljeni v tej uredbi, pomenijo:
-       
območje omejene rabe prostora zaradi jedrskega objekta (v nadaljnjem
besedilu: območje omejene rabe prostora) je območje, kjer je zaradi ukrepov
sevalne in jedrske varnosti posameznega jedrskega objekta raba prostora omejena
in vključuje izključitveno območje, ožje območje nadzorovane rabe in širše
območje nadzorovane rabe;
-       
izključitveno območje je notranji del območja omejene rabe prostora
zaradi jedrskega objekta, v katerem je določen strožji režim rabe prostora;
-       
ožje območje nadzorovane rabe je vmesni del območja omejene rabe
prostora, kjer je režim rabe prostora milejši kot v izključitvenem območju,
vendar strožji kot v širšem območju omejene rabe prostora;
-       
širše območje nadzorovane rabe je zunanji del območja omejene rabe
prostora, v katerem so omejitve rabe prostora milejše.
II. MERILA ZA DOLOČITEV OBMOČIJ OMEJENE RABE PROSTORA ZARADI
JEDRSKEGA OBJEKTA
3. člen
(določitev območja omejene rabe)
(1) Območje omejene rabe prostora je razdeljeno na
izključitveno območje, ožje območje nadzorovane rabe in širše območje
nadzorovane rabe.
(2) Obseg izključitvenega območja, ožjega območja nadzorovane
rabe in širšega območja nadzorovane rabe določi organ, pristojen za jedrsko
varnost, v postopku izdaje mnenja h gradnjam, ki vplivajo na jedrsko varnost.
(3) Izključitveno območje mora biti take velikosti, da oseba,
ki bi preživela dve uri na zunanji meji tega območja takoj po največjem
projektnem izpustu radioaktivnih snovi iz jedrskega objekta med izrednim
dogodkom, ne bi prejela skupne doze, večje od 250 mSv, ali doze na njeno
ščitnico, večje od 3 Sv.
(4) Območje omejene rabe prostora mora biti take velikosti,
da oseba na zunanji meji tega območja po največjem projektnem izpustu
radioaktivnih snovi iz jedrskega objekta med celotnim prehodom radioaktivnega
oblaka med izrednim dogodkom ne bi prejela skupne doze, večje od 100 mSv, ali
doze na njeno ščitnico, večje od 3 Sv.
(5) Pri določitvi območij iz prvega odstavka tega člena
organ, pristojen za jedrsko varnost, upošteva možne vplive dejavnosti na teh
območjih na jedrski objekt in na izvajanje načrtov zaščite in reševanja v
skladu s predpisi, ki urejajo varstvo pred naravnimi in drugimi nesrečami, v
primeru izrednega dogodka v jedrskem objektu ter najmanjše velikosti za vsa tri
območja znotraj območja omejene rabe prostora iz Priloge 1, ki je sestavni del
te uredbe.
(6) Če več jedrskih objektov stoji na istem območju tako, da
se notranja območja omejene rabe prostora, določena za te jedrske objekte, med
seboj prekrivajo, na posameznem kraju prekrivanja notranjih območij v zvezi z
rabo prostora velja režim območja z najstrožjim režimom.
(7) Na območjih omejene rabe prostora zaradi podzemnih
odlagališč nizko- in srednjeradioaktivnih odpadkov oziroma podzemnih odlagališč
izrabljenega goriva in visokoradioaktivnih odpadkov so prepovedane samo tiste
dejavnosti, ki z globinskimi posegi pod površino tal ogrožajo zaščitne funkcije
geoloških plasti okrog odlagališča.
(8) Ne glede na najmanjšo velikost širšega območja
nadzorovane rabe, določeno za objekte v Prilogi 1 te uredbe, lahko organ,
pristojen za jedrsko varnost, v mnenju h gradnjam, ki vplivajo na jedrsko
varnost, določi za posamezni objekt tudi manjše območje omejene rabe, če je iz
poročila o vplivih na okolje razvidno, da se na zmanjšanem območju omejene rabe
prostora ukrepi sevalne in jedrske varnosti lahko izvajajo neovirano.
III. MERILA ZA PREPOVEDI IN OMEJITVE GRADENJ NA OBMOČJIH
OMEJENE RABE PROSTORA
4. člen
(prepovedi in omejitve gradenj)
(1) Na območju omejene rabe prostora so prepovedane vse
gradnje, zaradi katerih bi v tem območju stalno ali začasno prebivali ljudje.
(2) Na izključitvenem območju in ožjem območju nadzorovane
rabe so prepovedane vse gradnje in izvajanje dejavnosti, zaradi katerih je
povprečna dnevna migracija prebivalstva na površini izključitvenega ali ožjega
območja nadzorovane rabe, ki je znotraj prostorskega kota 22,5° v smeri iz
središča jedrskega objekta, večja od 100 ljudi. Delavci, ki v izključitveno ali
ožje območje nadzorovane rabe prihajajo zaradi potreb jedrskega objekta, se ne
štejejo v dnevno migracijo prebivalstva.
(3) V širšem območju nadzorovane rabe povprečna dnevna
migracija prebivalstva zaradi izvajanja dejavnosti na tem območju ne sme
presegati 8 000 ljudi. Delavci, ki v širše območje nadzorovane rabe prihajajo
zaradi potreb jedrskega objekta, se ne štejejo v dnevno migracijo prebivalstva.
(4) Na širšem območju nadzorovane rabe so prepovedane vse
gradnje in izvajanje dejavnosti, zaradi katerih je povprečna dnevna migracija
prebivalstva na površini širšega območja nadzorovane rabe, ki je znotraj
prostorskega kota 22,5° v smeri iz središča jedrskega objekta, večja od 1 000
ljudi. Delavci, ki v širše območje nadzorovane rabe prihajajo zaradi potreb
jedrskega objekta, in prebivalci s stalnim prebivališčem na širšem območju
nadzorovane rabe, se ne štejejo v dnevno migracijo prebivalstva.
(5) Na izključitvenem območju, ožjem območju nadzorovane rabe
in širšem območju nadzorovane rabe so prepovedane vse gradnje objektov, za
katere Priloga 2, ki je sestavni del te uredbe, določa, da taka gradnja ni
dovoljena.
(6) Na izključitvenem območju, ožjem območju nadzorovane rabe
in širšem območju nadzorovane rabe so dovoljene gradnje objektov, za katere
Priloga 2 te uredbe določa, da je gradnja dovoljena, če je organ, pristojen za
jedrsko varnost, izdal mnenje k projektnim rešitvam iz projektne dokumentacije
za pridobitev mnenj in gradbenega dovoljenja oziroma k dokumentaciji za
pridobitev gradbenega dovoljenja v skrajšanem ugotovitvenem postopku.
(7) Na izključitvenem območju, ožjem območju nadzorovane rabe
in širšem območju nadzorovane rabe so dovoljene gradnje objektov, za katere
Priloga 2 te uredbe določa, da je gradnja dovoljena, če je za gradnjo organ,
pristojen za jedrsko varnost, izdal mnenje k projektnim rešitvam iz projektne
dokumentacije za pridobitev mnenj in gradbenega dovoljenja oziroma k
dokumentaciji za pridobitev gradbenega dovoljenja v skrajšanem ugotovitvenem
postopku ter je gradnja namenjena potrebam jedrskega objekta.
(8) Če gre za gradnjo enostavnega objekta iz Priloge 2 te
uredbe, ki se v skladu s predpisom, ki ureja gradnjo objektov, lahko začne brez
gradbenega dovoljenja, se preverijo vplivi na sevalno in jedrsko varnost v
postopku izdaje mnenja h gradnji, ki ga izda organ, pristojen za jedrsko
varnost, pred začetkom gradnje takega objekta.
5. člen
(merila za izdajo mnenja)
(1) Pri izdaji mnenja iz prejšnjega člena mora organ,
pristojen za jedrsko varnost, upoštevati naslednja merila:
-       
gradnja objekta ali njegovo obratovanje in izredni dogodki na objektu ne
smejo ogrožati jedrskega objekta zaradi požarov, eksplozij, onesnaženosti
zraka, zastrupitev, korozijskega onesnaženja, izstrelkov, poplavljanja ali kako
drugače;
-       
gradnja objekta ali njegovo obratovanje ne sme ovirati komunikacijskih
poti do jedrskega objekta;
-       
zagotovljena mora biti dopolnitev ali sprememba načrtov zaščite in
reševanja za ukrepanje ob izrednih dogodkih v jedrskem objektu po predpisih, ki
urejajo varstvo pred naravnimi in drugimi nesrečami, če ima gradnja objekta ali
njegovo obratovanje vpliv na jedrski objekt; in
-       
zagotovljene morajo biti evakuacijske poti za vse prebivalstvo in zaposlene
v skladu z načrtom zaščite in reševanja v primeru izrednega dogodka v jedrskem
objektu.
(2) Poleg meril iz prejšnjega odstavka mora organ, pristojen
za jedrsko varnost, pri izdaji mnenja iz prejšnjega člena upoštevati tudi
opombe k pogojem za gradnjo posameznih objektov, določene v Prilogi 2 te
uredbe.
6. člen
(določitev območja omejene rabe prostora)
(1) Za obstoječo jedrsko elektrarno v Krškem s
koordinatama središča reaktorja jedrske elektrarne y = 540 326,67 m in x = 88
353,76 m veljajo naslednja območja:
-       
izključitveno območje je območje kroga s središčem v središču reaktorja
jedrske elektrarne in s polmerom 500 m;
-       
ožje območje nadzorovane rabe je območje zunaj izključitvenega območja
in znotraj območja, ki ga na zunanji strani omejuje krožnica kroga s središčem
v središču reaktorja jedrske elektrarne in polmerom 650 m ter daljica, ki to
krožnico seka v točkah s koordinatama y = 540 010,62 m in x = 88 927,02 m ter
koordinatama y = 540 772,11 m in x = 88 834,04 m;
-       
širše območje nadzorovane rabe je območje zunaj ožjega območja
nadzorovane rabe in znotraj kroga s središčem v središču reaktorja jedrske
elektrarne ter polmerom 1 500 m.
(2) Širše območje nadzorovane rabe za obstoječi jedrski
raziskovalni reaktor TRIGA MARK II je območje znotraj obstoječe ograje
jedrskega raziskovalnega reaktorja.
(3) Širše območje nadzorovane rabe za Centralno skladišče
radioaktivnih odpadkov v občini Dol pri Ljubljani je območje kroga s središčem
na skladišču in polmerom 500 m. Koordinati središča Centralnega skladišča radioaktivnih
odpadkov sta y = 469 308,23 m in x = 105 631,98 m.
(4) Prepovedi in omejitve gradenj iz 4. člena te uredbe se ne
uporabljajo za objekte, zgrajene na območjih iz prejšnjih odstavkov tega člena
pred uveljavitvijo Uredbe o območjih omejene rabe prostora zaradi jedrskega
objekta in o pogojih gradnje objektov na teh območjih (Uradni list RS, št.
36/04, 103/06, 92/14 in 76/17 – ZVISJV-1).
(5) Ne glede na določbe 4. člena te uredbe sta rekonstrukcija
ali odstranitev obstoječega objekta in novogradnja objekta na istem zemljišču
dovoljeni, če se bistveno ne spremeni velikost novega objekta in njegova
namembnost, in je k projektnim rešitvam iz projektne dokumentacije za
pridobitev mnenj in gradbenega dovoljenja oziroma k dokumentaciji za pridobitev
gradbenega dovoljenja za nezahtevne objekte organ, pristojen za jedrsko
varnost, izdal mnenje.
(6) Ne glede na določbe 4. člena te uredbe je gradnja novih
stanovanjskih stavb na širšem območju nadzorovane rabe obstoječe jedrske
elektrarne v Krškem dovoljena, če gre za gradnjo na zemljiščih parcelnih
številk iz Priloge 3, ki je sestavni del te uredbe.
IV. KONČNI DOLOČBI
7. člen
(prenehanje veljavnosti)
Z dnem uveljavitve te uredbe preneha veljati Uredba o
območjih omejene rabe prostora zaradi jedrskega objekta in o pogojih gradnje
objektov na teh območjih (Uradni list RS, št. 36/04, 103/06, 92/14 in 76/17 –
ZVISJV-1).
8. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-43/2019
Ljubljana, dne 19. decembra 2019
EVA 2019-2550-0021
Vlada Republike Slovenije
Marjan Šarec
predsednik

Priloga1:
Najmanjše območje omejene rabe prostora 
Priloga
2: Pogoji za gradnjo posameznih objektov 
Priloga
3: Seznam parcel 