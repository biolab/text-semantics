I. SPLOŠNE DOLOČBE
1. člen
S tem pravilnikom se določa vsebina, oblika in način izpolnjevanja
vlog za dodelitev sredstev za odpravo posledic potresa v Posočju 12. julija
2004 (v nadaljnjem besedilu: vloga) na objektih in stavbah, za katere je Vlada Republike
Slovenije na 161. dopisni seji s sklepom številka 224-18/2004-12 dne 2. 12.
2004 v Rebalansu Programa odprave posledic potresa v Posočju 12. julija 2004
določila, da so upravičeni do sredstev državnega proračuna za odpravo posledic
potresa.
2. člen
S tem pravilnikom se za vložnike vlog določa minimalna obvezna
vsebina dokazil in drugih podatkov, ki jih je treba predložiti ob vložitvi
vloge.
3. člen
Vsebina izpolnjene vloge mora obsegati tiste podatke, ki
omogočajo komisiji za odpravo posledic nesreč, da odloča o višini sredstev državne
pomoči za obnovo objekta ali njegovega dela, ki predstavlja tehnično, tehnološko
in funkcionalno celoto in je v lasti oziroma solastnini vložnika oziroma ima v
takšnem objektu vložnik stanovanje ali poslovni prostor v najemu.
4. člen
Vloge, ki so izpolnjene v skladu z določbami tega pravilnika,
se uporabljajo tudi kot priloga k vlogam, ki jih pri Stanovanjskem skladu
Republike Slovenije vlagajo upravičenci za dodelitev stanovanjskih posojil, in
kot priloga pri uveljavljanju hipotekarnih sredstev.
II. VLOGE ZA ODPRAVO POSLEDIC POTRESA
5. člen
(1) Vloge se vlagajo na posebnem obrazcu, ki je določen v
prilogi, ki je sestavni del tega pravilnika.
(2) Obrazec je v formatu SIST ISO A4 (21,0 x 29,7 cm) in je
sestavljen iz štirih strani.
(3) Obrazec obsega:
1.     
uvodni del,
2.     
vsebinski del in
3.     
zaključni del.
(4) Vsebinski del obrazcev obsega tri sklope.
6. člen
(1) Obrazci se vodijo in podatki vanje vpisujejo v tehnični pisarni
z uporabo računalnika.
(2) Podatke vpisujejo v obrazce pooblaščene osebe Državne tehnične
pisarne (v nadaljnjem besedilu: uradna oseba), ustanovljene v skladu z določbami
Zakona o popotresni obnovi objektov in spodbujanju razvoja v Posočju (Uradni
list RS, št. 45/98, 67/98, 110/99, 59/01, 110/02-ZGO-1 in 86/04) na zahtevo vložnika.
Vsaka zahteva se vpiše v samostojen obrazec.
(3) Za vsak obrazec se ob vložitvi zahteve v skladu s
predpisi o pisarniškem poslovanju v javni upravi odpre samostojen spis.
(4) Uradna oseba vpiše podatke v obrazec potem, ko ji vložnik
predloži z zakonom, ki ureja odpravo posledic naravnih nesreč, predpisana
dokazila in druge podatke, ki jih določa ta pravilnik.
(5) Podatki se v obrazce vpisujejo na način in pod pogoji, ki
jih določajo predpisi o splošnem upravnem postopku, in po pravilih, ki se
uporabljajo v gradbeno-tehnični in finančni stroki.
7. člen
Podatki, ki se vpisujejo v uvodni del, so:
1.     
zaporedna številka vloge,
2.     
datum vložitve vloge s podatki o tem, kje je bila vloga vložena in pod
katero številko spisa,
3.     
podatki o uradni osebi, ki vpisuje podatke in
4.     
številka spisa.
8. člen
(1) Prvi sklop vsebinskega dela ima naslov “Status vložnika” in obsega dva razdelka.
(2) V prvi sklop vsebinskega dela se vpisujejo podatki o vložniku,
s katerimi se ta oseba identificira.
9. člen
(1) Če je vložnik fizična oseba, se v prvi razdelek
vsebinskega sklopa, ki ima naslov “Vložnik
– fizična oseba”, vpisujejo podatki, ki so jih dolžne dati fizične osebe.
(2) Če je vložnik pravna oseba, se v drugi razdelek vsebinskega
sklopa, ki ima naslov “Vložnik – pravna oseba”,
vpisujejo podatki, ki so jih dolžne dati gospodarske družbe in samostojni
podjetniki posamezniki.
(3) Če ima vložnik v zvezi z izvajanjem lastninske pravice
ali sorodnih upravičenj iz pravice do razpolaganja z objekti za varstvo svojih
interesov pooblaščenca oziroma zakonitega ali začasnega zastopnika, se ime in
priimek ter pravna oblika zastopanja navedejo v ustreznem razdelku. V ustreznem
razdelku prvega sklopa se navede tudi številka in datum pooblastila oziroma
odločbe, ki se nanaša na zastopanje.
10. člen
Drugi sklop vsebinskega dela ima naslov “Podatki o poškodovanem objektu” in obsega dva razdelka.
11. člen
(1) V prvi razdelek, ki ima naslov “Opis poškodovanega objekta”,
se vpisujejo naslednji podatki:
1.     
naslov objekta,
2.     
številka zemljiške parcele, na kateri stoji objekt, z imenom katastrske
občine,
3.     
ID objekta,
4.     
vrsta objekta,
5.     
neto površina stanovanjskih, poslovnih oziroma drugih prostorov, ki so
predmet obnove,
6.     
lastninsko pravna razmerja na objektu oziroma delu objekta, ki
predstavlja tehnično in funkcionalno celoto, kadar gre za posamezno stanovanje
oziroma poslovni prostor v večlastniškem objektu in pripadajočem zemljišču oziroma
gradbeni parceli, ter
7.     
druge podatke, ki so v zvezi z lastniško pravnimi razmerji, kadar gre za
večlastniški objekt oziroma etažno lastnino v takšnem objektu.
(2) V drugi razdelek, ki ima naslov “Škoda in sredstva za obnovo”,
se vpisujejo naslednji podatki:
1.     
višina škode na objektu,
2.     
višina sredstev, potrebna za obnovo,
3.     
neto tlorisna površina objekta oziroma dela objekta, ki se ga obnavlja,
4.     
strošek za 1m2 novo gradnje objekta v obnovi oziroma dela
objekta, ki se ga obnavlja, in
5.     
višina stroška za novo gradnjo prostora enakega namena s površino, ki je
enaka 5% neto tlorisne površine v obnovi.
12. člen
(1) Tretji sklop vsebinskega dela ima naslov “Za dodelitev sredstev – temeljni program” in ima tri razdelke.
(2) Podatki, ki se vpisujejo v tretji sklop vsebinskega dela,
so podatki, na podlagi katerih se objekt, ki naj bi se obnovil, razvrsti v
ustrezno kategorijo oziroma vrsto popotresne obnove objekta, ter podatki o
predloženih dokazilih in drugi dokumentaciji.
13. člen
(1) V prvem razdelku tretjega sklopa, ki ima naslov “Razvrstitev”,
se navede, na katero vrsto objekta oziroma dela objekta in vrsto upravičenja za
dodelitev sredstev državne pomoči se vloga nanaša.
(2) V primeru stanovanj, ne glede na to, ali gre za stanovanje
v dvo- ali večstanovanjskem objektu ali enodružinsko stanovanjsko hišo oziroma
enostanovanjski objekt, se navedejo naslednje označbe:
1.     
če gre za obnovo stanovanja v lasti osebe zasebnega prava, v katerem ima
stalno bivališče lastnik stanovanja ali njegov ožji družinski član: “s40”,
2.     
če gre za obnovo stanovanja v lasti osebe zasebnega prava, ki je
zavarovano za škodo zaradi te naravne nesreče in v katerem ima stalno bivališče
lastnik stanovanja ali njegov ožji družinski član: “s60”,
3.     
če gre za obnovo stanovanja v lasti osebe zasebnega prava, ki ne
izpolnjuje pogojev iz 1. ali 2. točke tega odstavka, ali za obnovo stanovanja v
lasti osebe javnega prava, katere ustanovitelj ali soustanovitelj je država ali
občina in ni bilo zavarovano za škodo zaradi te nesreče ter je bilo naseljeno
na dan nastanka nesreče: “sn30”,
4.     
če gre za obnovo stanovanja v lasti osebe zasebnega prava, ki ne
izpolnjuje pogojev iz 1. ali 2. točke tega odstavka, ali za obnovo stanovanja v
lasti osebe javnega prava, katere ustanovitelj ali soustanovitelj je država ali
občina in je bilo zavarovano za škodo zaradi te nesreče ter je bilo naseljeno
na dan nastanka nesreče: “sn40”.
(3) V primeru poslovnih prostorov se navedejo naslednje označbe:
1.     
če gre za obnovo objekta v lasti osebe zasebnega prava, v katerem je na
dan nastanka naravne nesreče lastnik izvajal svojo dejavnost: “p30”,
2.     
če gre za obnovo objekta v lasti osebe zasebnega prava, ki je zavarovan
za škodo zaradi te naravne nesreče, v katerem je na dan nastanka naravne nesreče
lastnik izvajal svojo dejavnost: “p40“,
3.     
če gre za obnovo objekta, ki ga je oseba zasebnega prava na dan nastanka
nesreče dajala v najem za izvajanje dejavnosti drugi osebi in objekt ni
zavarovan za škodo zaradi te naravne nesreče: “pn10“,
4.     
če gre za obnovo objekta, ki jo je oseba zasebnega prava na dan nastanka
nesreče dajala v najem za izvajanje dejavnosti drugi osebi in je objekt
zavarovan za škodo zaradi te naravne nesreče: “pn20“.
(4) V primeru gospodarskih objektov kmetije se navedeta naslednji
označbi:
1.     
če gre za obnovo gospodarskega objekta kmetije v lasti osebe zasebnega
prava: “k40”,
2.     
če gre za obnovo gospodarskega objekta kmetije v lasti osebe zasebnega
prava, ki je zavarovan za škodo zaradi te naravne nesreče: “k60“.
(5) V primeru obnove objekta, ki je na dan nesreče z aktom
razglašen za kulturni spomenik ali se nahaja na območju naravne vrednote
oziroma na zavarovanem območju v skladu s predpisi, ki urejajo ohranjanje
narave, in je namenjen varstvu oziroma upravljanju zavarovanega območja, se
navede označba: “pos.obj.“.
(6) Če je objekt iz drugega, tretjega, četrtega ali petega odstavka
tega člena vključen v ustrezni program obnove, se k posameznemu primeru, ki je
označen z označbo “s”, “p”, “k” ali “pos.obj.”, pripiše tudi datum sprejema tega programa.
14. člen
(1) V drugem razdelku tretjega sklopa, ki ima naslov “Dokazila”,
se po vrsti navedejo vsa dokazila, ki jih vložnik predloži uradni osebi, in
sicer dokazilo o pravici do razpolaganja z objektom, potrdilo o stalnem bivališču
oziroma sedežu, potrdilo o priznanem izplačilu in odstotku višine zavarovanih
zneskov ter druge podatke.
(2) Potrdilo zavarovanega zneska iz prejšnjega odstavka se
predloži v primeru, da je zavarovalniška škoda na stanovanju v višini najmanj
50% neposredne škode oziroma 60%, če gre za poslovni prostor, oziroma 40%, če
gre za gospodarski objekt kmetije.
(3) V drugem razdelku se tudi navede, ali je predloženo predpisano
dovoljenje za poseg v prostor in druga dokazila, kadar je to določeno s
predpisi o graditvi objektov.
15. člen
V tretjem razdelku tretjega sklopa, ki ima naslov “Dokumentacija”,
se navedejo podatki o vseh predvidenih stroških iz predložene dokumentacije, ki
se jo navede v vlogi in priloži vlogi.
16. člen
(1) Zaključni del vloge ima tri razdelke.
(2) Prvi razdelek zaključnega dela, ki ima naslov “Izjava vložnika”, je namenjen izjavi vložnika, da so podatki in vsa priložena
dokumentacija točni in resnični, za kar prevzema vso moralno in materialno
odgovornost.
(3) Na koncu prvega razdelka je prostor za lastnoročna podpisa
vložnika in uradne osebe, označbo datuma izpolnitve vloge in za vpis drugih
formalnosti, ki so v zvezi z vlogo, ter mesto za odtis žiga organa.
17. člen
Drugi razdelek zaključnega dela ima naslov “Opombe”,
v katerega lahko vložnik, če tako želi oziroma zahteva, uradni osebi narekuje
svoje morebitne pripombe.
18. člen
Tretji razdelek zaključnega dela ima naslov “Priloge”,
v katerega se po vrsti našteje in opiše vsa dokumentacija, dokazila in druge
listine, ki jih vložnik predloži uradni osebi ob izpolnjevanju vloge.
19. člen
(1) Uradna oseba mora preden ponudi izpolnjeni obrazec v
podpis vložniku narediti tri enakovredne kopije. Če tako zahteva vložnik, je
uradna oseba dolžna izpolnjeni obrazec, preden ga vložnik podpiše, prebrati
naglas in posamezne navedbe v njem tudi obrazložiti.
(2) Prvi, ki podpiše vse tri izvode izpolnjene vloge, je vložnik.
Ko vložnik vse izvode podpiše, jih mora podpisati tudi uradna oseba in na
predpisanem mestu odtisniti žig organa uradne osebe. Vsi trije izvodi
izpolnjene, podpisane in žigosane vloge so enakovredni.
(3) Ko so vse kopije vloge podpisane in je na njih odtisnjen žig
organa uradne osebe, uradna oseba preda en izvod vloge vložniku, dva izvoda pa
zadrži zase.
20. člen
(1) En izvod vloge in vsa dokazila, ki jih je vložnik priložil
vlogi, vloži uradna oseba v spis, en izvod pa ostane za evidenco organu uradne
osebe.
(2) Izvod vloge, ki je vložen v spis, in vsa dokazila iz prejšnjega
odstavka organ uradne osebe dostavi komisiji za odpravo posledic nesreč.
21. člen
(1) O vseh spisih, v katere so bile vložene zaključene vloge
v skladu s prejšnjim členom, pristojna služba organa uradne osebe vzpostavi,
vodi in vzdržuje knjigo o vlogah za odpravo posledic potresa (v nadaljnjem
besedilu: evidenčna knjiga).
(2) Evidenčna knjiga se vzpostavi, vodi in vzdržuje z uporabo
računalnika in na klasičen način v pisni obliki.
(3) Evidenčna knjiga se na klasičen način v pisni obliki vodi
in vzdržuje trajno ter na način in pod pogoji, ki jih določajo predpisi o
arhivskem gradivu.
22. člen
(1) V evidenčni knjigi morajo biti o vseh vlogah navedeni naslednji
podatki:
1.     
zaporedna številka z označbo številke spisa in navedbo vložnika,
2.     
podatki iz 1., 2. in 3. točke 7. člena tega pravilnika in
3.     
datum, ko je bil spis dostavljen komisiji za odpravo posledic nesreč.
(2) Podatki iz prejšnjega odstavka se vpišejo najpozneje takrat,
ko organ uradne osebe komisiji za odprav posledic nesreč pošlje vlogo oziroma
spis v odločitev.
23. člen
(1) Odgovorna oseba tehnične pisarne mora sprejeti organizacijske
in druge ustrezne postopke in ukrepe, s katerimi se preprečuje nepooblaščen ali
neregistriran dostop do evidenčne knjige ali njeno namerno uničevanje.
(2) Nadzor nad vodenjem spisov, dokler se ne pošljejo komisiji
za odpravo posledic nesreč, in nadzor nad vzpostavitvijo, vodenjem in vzdrževanjem
evidenčne knjige in njenim zavarovanjem opravlja ministrstvo, pristojno za
okolje in prostor.
III. KONČNA DOLOČBA
24. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 007-01-24/2005
Ljubljana, dne 25. februarja 2005.
EVA 2005-2511-0064
Minister za okolje in prostor
Janez Podobnik l. r.

Priloga
1: Vloga za dodelitev sredstev za odpravo potresa v Posočju 12. Julija 2004