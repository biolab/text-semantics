I. SPLOŠNA DOLOČBA
1. člen
S tem pravilnikom se predpisujejo način
izvajanja subvencionirane študentske prehrane, način obračunavanja in
plačevanja subvencije, vodenje evidenc, poročanje, opravljanje nadzora nad
ponudbo in delom ponudnikov subvencionirane študentske prehrane (v nadaljnjem
besedilu: ponudniki) ter delom Študentske organizacije Slovenije (v nadaljnjem
besedilu: izvajalec).
II. NAČIN IZVAJANJA SUBVENCIONIRANE ŠTUDENTSKE PREHRANE
2. člen
(1) Ministrstvo, pristojno za delo (v
nadaljnjem besedilu: ministrstvo), opravi izbor ponudnikov po postopku v skladu
s predpisi za izvrševanje proračuna Republike Slovenije.
(2) Javni razpis za izbiro ponudnikov
se objavi za obdobje dveh let. Ponudbe se zbirajo enkrat letno v roku, ki je
določen v javnem razpisu.
(3) Ponudniki, ki so izbrani,
zagotavljajo študentsko prehrano do konca obdobja javnega razpisa.
(4) Ponudnik, ki je bil izbran na
prvem odpiranju javnega razpisa, se na drugo odpiranje istega javnega razpisa
ne sme prijaviti z višjo ceno ob enakem obsegu, vsebini in kakovosti ponudbe,
kot se je prijavil na prvem odpiranju.
(5) Najvišja vrednost obroka se določi
z vsakokratnim javnim razpisom. Pri tem najvišja vrednost obroka ne sme biti
višja od trikratnika subvencije za obrok študentske prehrane.
3. člen
(1) Ponudnik je upravičen do zvišanja
cene posameznih obrokov dvakrat letno, in sicer 1. februarja in
1. avgusta tekočega leta. Cena obroka se lahko zviša za toliko, za kolikor
se zviša subvencija za obrok študentske prehrane v skladu z zakonom, ki ureja
usklajevanje transferjev posameznikom in gospodinjstvom v Republiki Sloveniji,
o čemer mora pisno obvestiti izvajalca vsaj deset delovnih dni pred tem rokom.
Izvajalec o tem obvesti ministrstvo.
(2) Ponudnik ni upravičen do znižanja
cene, razen v izjemnih in utemeljenih primerih po predhodni pridobitvi soglasja
izvajalca, pri čemer mora zagotavljati enako ponudbo, kot jo je podal na javni
razpis. Ponudnik in izvajalec podpišeta aneks k pogodbi, ki ga odobri
ministrstvo.
III. UNOVČEVANJE IN PLAČILO SUBVENCIJE
4. člen
(1) Izvajalec in ponudniki s pogodbo
uredijo medsebojne pravice, obveznosti in odgovornosti pri izvajanju subvencionirane
študentske prehrane.
(2) V primeru dogovornega prenehanja
pogodbenega razmerja med izvajalcem in ponudnikom za določen gostinski objekt
lahko izvajalec za potrebe izvajanja študentske prehrane v tem gostinskem
objektu sklene aneks k pogodbi z drugim na javnem razpisu že izbranim
ponudnikom. Aneks k pogodbi velja, ko ga odobri ministrstvo.
(3) Ponudnik se s podpisom aneksa iz
prejšnjega odstavka zaveže v navedenem gostinskem objektu izvajati
subvencionirano študentsko prehrano s ponudbo in cenami obrokov, ki jih je
predhodno izvajal prejšnji ponudnik pod istimi pogoji.
5. člen
(1) Izvajalec zagotavlja subvencionirano
študentsko prehrano upravičencem iz 6. člena Zakona o subvencioniranju
študentske prehrane (Uradni list RS, št. 74/07 – uradno prečiščeno besedilo,
33/09, 40/12 – ZUJF in 46/14; v nadaljnjem besedilu: zakon).
(2) Za študente tujih univerz, ki v
okviru mednarodnih izmenjalnih programov v Republiki Sloveniji opravljajo študijske
obveznosti, se za študijske obveznosti štejeta študij in opravljanje študijske
prakse.
6. člen
(1) Vsak upravičenec, ki želi opraviti
vpis v evidenco upravičencev do subvencionirane študentske prehrane in
unovčevati subvencije za obroke, mora to opraviti osebno. Izjema, razen pri
unovčevanju subvencij, so upravičenci s posebnimi potrebami zaradi težke ali
težje funkcionalne prizadetosti, ki lahko za to pooblastijo drugo osebo. Ta
oseba mora predložiti pisno pooblastilo upravičenca in svoj osebni dokument.
(2) Ob vpisu v evidenco upravičencev
do subvencionirane študentske prehrane morajo upravičenci s posebnimi potrebami
zaradi težke ali težje funkcionalne prizadetosti oziroma osebe, ki so z njihove
strani pooblaščene, poleg dokumentov, ki jih določa zakon, priložiti še
dokazilo o težki oziroma težji funkcionalni prizadetosti upravičencev.
7. člen
Izvajalec s soglasjem ministrstva določi:
1.     
največje število dnevnih subvencij, ki jih upravičenec lahko unovči,
2.     
besedila izjav in obrazcev, ki so potrebni za izvajanje subvencionirane
študentske prehrane (poročilo o številu unovčenih subvencij, zahtevek za
izplačilo subvencije, izjava o prenehanju upravičenosti, izjava o izpolnjevanju
določenih pogojev, izjava o postopku preverjanja upravičenosti, izjava o
dovolitvi obveščanja …),
3.     
najkrajši čas med unovčenjem dveh zaporednih dnevnih subvencij
upravičenca in
4.     
čas oziroma upravičenost prenosa neunovčenih mesečnih subvencij
preteklih mesecev.
8. člen
(1) Ponudnik ob koriščenju subvencije
od upravičenca zahteva predložitev osebnega dokumenta s fotografijo na vpogled
in evidentira unovčeno subvencijo na ustreznem registratorju.
(2) Ponudnik do petega delovnega dne v
mesecu izvajalcu predloži v dveh izvodih zahtevek za plačilo unovčenih
subvencij za pretekli mesec.
(3) Ponudnik, ki do petega delovnega
dne v mesecu izvajalcu ne predloži zahtevka iz prejšnjega odstavka, lahko to
stori le še do petega delovnega dne v naslednjem mesecu.
(4) Dnevno evidenco unovčenih
subvencij ponudnik in izvajalec hranita v skladu s predpisi o hrambi
knjigovodskih listin.
9. člen
Izvajalec preveri utemeljenost zahtevka za
plačilo subvencij.
10. člen
Na podlagi prejetih in preverjenih
zahtevkov izvajalec najpozneje do desetega delovnega dne v mesecu predloži
ministrstvu specificiran obračun subvencije za pretekli mesec skupaj s
priloženimi zahtevki ponudnikov za plačilo unovčenih subvencij v skladu s
pogodbo iz četrtega odstavka 2. člena zakona.
11. člen
Izvajalec do zadnjega dne v mesecu predloži
ministrstvu zahtevek za kritje stroškov izvajanja subvencionirane študentske
prehrane za pretekli mesec v skladu s pogodbo iz četrtega odstavka 2. člena
zakona.
12. člen
(1) Ministrstvo preveri skladnost
specificiranih obračunov subvencije, prejetih zahtevkov ponudnikov za plačilo
unovčenih subvencij in zahtevkov za kritje stroškov izvajanja subvencionirane
študentske prehrane.
(2) Če se pri preverjanju ugotovi
napaka pri prejetih obračunih subvencije in zahtevkih za kritje stroškov ali
neskladje s priloženimi listinami, ministrstvo o tem nemudoma pisno obvesti
izvajalca, da popravi napako.
(3) Ministrstvo nakaže obračunano
subvencijo, ki jo odobri skrbnik pogodbe in sredstva za kritje stroškov
izvajanja subvencionirane študentske prehrane, katerih zahtevek potrdi skrbnik
pogodbe, izvajalcu v skladu z zakonom, ki ureja izvrševanje proračuna Republike
Slovenije.
13. člen
Izvajalec nakaže sredstva za subvencijo
študentske prehrane, ki jih prejme od ministrstva, posameznim ponudnikom najpozneje
naslednji delovni dan v skladu z njihovimi zahtevki.
IV. STROKOVNO SPREMLJANJE IN SVETOVANJE PRI ZAGOTAVLJANJU KAKOVOSTI
SUBVENCIONIRANE ŠTUDENTSKE PREHRANE
14. člen
(1) Ponudnik je dolžan zagotavljati
uresničevanje Smernic zdravega prehranjevanja za študente z jedilniki, ki so
objavljene na spletni strani ministrstva, pristojnega za zdravje (v nadaljnjem
besedilu: smernice) in so sestavni del razpisne dokumentacije.
(2) Po sklenitvi pogodbe med
izvajalcem in ponudniki subvencionirane študentske prehrane se ponudniki v
skladu z letnim programom dela Nacionalnega inštituta za javno zdravje (v
nadaljnjem besedilu: NIJZ) udeležijo strokovnega usposabljanja za izvajanje
smernic.
(3) Izvajalec sproti obvešča ponudnike
o spremembah oziroma dopolnitvah smernic.
15. člen
(1) S strokovnim spremljanjem in
svetovanjem se pri ponudnikih ugotavlja skladnost študentske prehrane s smernicami
iz prejšnjega člena in se svetuje o njihovem izvajanju.
(2) Strokovno spremljanje in
svetovanje ter usposabljanje načrtuje in izvaja NIJZ v skladu z letnim
programom dela.
16. člen
(1) NIJZ izvaja usposabljanja o
smernicah za:
1.     
študente inšpektorje,
2.     
komisijo za prehrano študentskih organizacij (v nadaljnjem besedilu:
komisija) in
3.     
ponudnike.
(2) Stroške usposabljanja iz prve in
druge alineje prejšnjega odstavka krije NIJZ, stroške usposabljanja iz tretje
alineje prejšnjega odstavka pa krijejo ponudniki.
(3) NIJZ je dolžan komisiji za nadzor
sprotno posredovati strokovna poročila o opravljenem spremljanju in svetovanju.
(4) Če ponudnik odkloni strokovno
spremljanje in svetovanje oziroma usposabljanje NIJZ oziroma kljub opravljenem
strokovnem spremljanju in svetovanju ne izpolnjuje zahtev smernic iz prejšnjega
člena tega pravilnika, NIJZ o tem obvesti komisijo.
(5) NIJZ je dolžan ministrstvu,
pristojnemu za zdravje, ministrstvu ter komisiji do 30. novembra tekočega
leta posredovati letno poročilo s priporočili za izboljšanje subvencionirane
študentske prehrane.
(6) Priporočilo iz prejšnjega odstavka
se upošteva pri pripravi razpisne dokumentacije za javni razpis za izbiro
ponudnikov subvencionirane študentske prehrane.
V. NORMATIVI ZA DOLOČANJE STROŠKOV IZVAJANJA SUBVENCIONIRANE
ŠTUDENTSKE PREHRANE
17. člen
(1) Ministrstvo določi normative
stroškov izvajanja subvencioniranja študentske prehrane, ki vključujejo:
1.     
stroške strokovno-organizacijskega dela,
2.     
stroške dela na točkah subvencionirane študentske prehrane,
3.     
stroške za delovanje komisije in
4.     
druge stroške poslovanja.
(2) Stroški strokovno-organizacijskega
dela so določeni v višini treh plač redno zaposlenih delavcev s srednjo strokovno
izobrazbo za polni delovni čas, uvrščenih v 16. plačni razred, skladno s
predpisi in določbami kolektivne pogodbe, ki se uporablja za javne uslužbence v
državni upravi.
(3) Stroški dela na točkah
subvencionirane študentske prehrane so določeni v višini stroškov plačila dela
na točkah subvencionirane študentske prehrane.
(4) Višina povračila stroškov za
delovanje komisije in drugih stroškov poslovanja se določi v pogodbi iz 2.
člena zakona.
(5) Minister, pristojen za delo, s
sklepom podrobneje določi višino povračil stroškov iz prvega odstavka tega
člena.
VI. NADZOR NAD IZVAJANJEM SUBVENCIONIRANE ŠTUDENTSKE PREHRANE
18. člen
(1) Nadzor nad delom ponudnikov
opravlja izvajalec s kontrolnimi pregledi.
(2) Izvajalec za opravljanje
kontrolnih pregledov imenuje komisijo in študente inšpektorje. Komisija in
študentje inšpektorji delujejo po poslovniku, ki ga sprejme izvajalec in h kateremu
da ministrstvo predhodno soglasje.
19. člen
(1) Če izvajalec na podlagi zapisnika
komisije iz prejšnjega člena oziroma na podlagi zapisnika študentov inšpektorjev
oziroma na podlagi lastnih ugotovitev pri ponudniku ugotovi nepravilnosti
oziroma kršitve, zahteva njihovo odpravo in izreče eno od sankcij določenih v
zakonu.
(2) Lažje kršitve so:
1.     
Ponudnik izvajalcu ne posreduje jedilnikov za študentska kosila v
elektronski obliki za en teden vnaprej do nedelje v tekočem tednu za naslednji
teden.
2.     
Ponudnik ne odda obrazca smernic zdravega prehranjevanja v skladu z
javnim razpisom.
3.     
Ponudnik ne odda obrazca samonadzornega kontrolnega sistema v skladu z
javnim razpisom.
(3) Težje kršitve so:
1.     
Ponudnik ponuja manjše število študentskih kosil, kot se je zavezal v
svoji vlogi.
2.     
Ponudnik ne zagotavlja pestrosti študentskih kosil, za katero se je
zavezal v svoji vlogi.
3.     
Ponudnik ne zagotavlja dveh obveznih hodov poleg vsake glavne jedi.
4.     
Ponudnik ne zagotavlja tretjega dodatnega hoda poleg vsake glavne jedi,
če se je za to zavezal.
5.     
Ponudnik kot hod ne ponuja juhe, solate ali sadja.
6.     
Ponudnik ne zagotavlja ponudbe, ki je predmet javnega razpisa.
7.     
Ponudnik zagotavlja ponudbo, ki ni predmet javnega razpisa.
8.     
Ponudnik zagotavlja dodatno ponudbo študentske prehrane, ki ni v skladu
z javnim razpisom.
9.     
Ponudnik ne zagotavlja ponudbe v skladu z objavljenimi jedilniki.
10.  
Ponudnikov pretežni tip študentskih kosil ima manjši količnik od tipa
študentskih kosil, za katerega se je ponudnik zavezal v svoji vlogi.
11.  
Ponudnik ima zaprt gostinski lokal oziroma ne dostavlja hrane na dom v
času, ko se je zavezal, da bo zagotavljal subvencionirano študentsko prehrano.
12.  
Ponudnik zagotavlja obroke, ki niso v vrednosti iz javnega razpisa
(ponudnik upravičencu do subvencionirane študentske prehrane zaračuna manj ali
več kot doplačilo k subvenciji za kosilo; ponudnik zagotavlja manjšo količino
obroka kot pri plačilu enakega kosila z gotovino).
13.  
Ponudnik ne preverja upravičenosti do subvencionirane študentske
prehrane.
14.  
Ponudnik oziroma odgovorna oseba ne sodeluje pri nadzoru nad izvajanjem subvencionirane
študentske prehrane pri ponudniku. Kot nesodelovanje se šteje, če odgovorna
oseba ne podpiše ali ne sprejme zapisnika o opravljenem kontrolnem pregledu ali
dopolnilnega zapisnika o opravljenem kontrolnem pregledu.
15.  
Ponudnik neenako obravnava upravičence do subvencionirane študentske
prehrane v gostinskem lokalu oziroma pri dostavi na dom. Kot neenako
obravnavanje se šteje, če ponudnik zagotavlja manjše ali manj kakovostne obroke
kot ob plačilu, ki ni plačilo v okviru subvencionirane študentske prehrane.
16.  
Ponudnik ne zagotavlja arhitektonsko prilagojenega dostopa v notranjost
lokala, dostopa do mize in toalete, prilagojene za invalide, upravičencem
invalidom, če se je zavezal, da bo to zagotavljal.
17.  
Ponudnik ne zagotavlja arhitektonsko prilagojenega dostopa v notranjost
lokala in dostopa do mize upravičencem invalidom, če se je zavezal, da bo to
zagotavljal.
18.  
Ponudnik za subvencijo ponuja tobačne izdelke ali alkoholno pijačo.
19.  
Ponudnik ima še vedno zaprt gostinski lokal oziroma ne dostavlja hrane
na dom, čeprav je rok iz obvestila o začasnem zaprtju že potekel, oziroma ima
neupravičeno zaprt gostinski lokal ali ne dostavlja hrane na dom tudi potem, ko
so razlogi za to prenehali ali bi morali prenehati.
(4) O ukrepih iz prejšnjega odstavka
izvajalec takoj oziroma najpozneje v treh delovnih dneh od seje komisije pisno
obvesti ministrstvo.
VII. PREHODNA IN KONČNA DOLOČBA
20. člen
Z dnem uveljavitve tega pravilnika se
preneha uporabljati Pravilnik o subvencioniranju študentske prehrane (Uradni
list RS, št. 72/09 in 46/14 – ZSŠP-C).
21. člen
Ta pravilnik začne veljati petnajsti dan po
objavi v Uradnem listu Republike Slovenije.
Št. 0072-16/2014/27
Ljubljana, dne 6. oktobra 2014
EVA 2014-2611-0041
dr. Anja Kopač Mrak l.r.
Ministrica
za delo, družino,
socialne zadeve in enake možnosti