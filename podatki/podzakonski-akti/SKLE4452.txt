I. SPLOŠNE DOLOČBE
1. člen
(vsebina uredbe)
(1) Ta uredba določa kriterije za upoštevanje načela
uravnotežene zastopanosti žensk in moških: 
-       
pri sestavi posvetovalnih in usklajevalnih organov, drugih delovnih
teles ter delegacij, ki jih ustanovi Vlada Republike Slovenije (v nadaljnjem
besedilu: vlada) po zakonu o Vladi Republike Slovenije in po svojem poslovniku
(v nadaljnjem besedilu: vladna telesa), 
-       
pri predlaganju predstavnic in predstavnikov vlade v javnih podjetjih
ter v drugih osebah javnega prava (v nadaljnjem besedilu: osebe javnega prava),
ki jih imenuje vlada, 
-       
pri sestavi strokovnih svetov, ki jih po zakonu o državni upravi
ustanovijo ministrice in ministri (v nadaljnjem besedilu: strokovni sveti). 
(2) Predstavnice in predstavniki vlade v osebah javnega prava
iz druge alinee prejšnjega odstavka so osebe, ki zastopajo interese vlade v
organih upravljanja in nadzornih svetih oseb javnega prava.
2. člen
(uravnotežena zastopanost žensk in moških)
(1) Uravnotežena zastopanost žensk in moških pri sestavi
vladnih teles in strokovnih svetov pomeni najmanj 40% predstavnic oziroma
predstavnikov enega spola v posameznem vladnem telesu ali strokovnem svetu. 
(2) Uravnotežena zastopanost žensk in moških v osebah javnega
prava pomeni, da je med predstavnicami in predstavniki vlade v posamezni osebi
javnega prava zastopanost enega spola najmanj 40%.
3. člen
(izjeme od načela uravnotežene zastopanosti žensk in moških)
Načela uravnotežene zastopanosti žensk in moških ni mogoče
upoštevati: 
-       
če je članstvo določeno po funkciji, 
-       
pri prvem predlaganju edine predstavnice oziroma predstavnika vlade v
novoustanovljeni osebi javnega prava, 
-       
če v času priprave predloga ni na izbiro osebe določenega spola, ki
pozna področje dela in bi ustrezno zastopala interese predlagatelja, in ki
izpolnjuje druge pogoje, določene v aktu o ustanovitvi vladnega telesa ali
strokovnega sveta oziroma v predpisu, 
-       
če predlagatelj v času priprave predloga ne dobi privolitve ustreznih
kandidatk oziroma kandidatov, 
-       
če zaradi postopkov izbire kandidatk oziroma kandidatov, določenih v
splošnih aktih subjektov iz 4. in 8. člena te uredbe, končnega predloga ni
mogoče pripraviti oziroma imenovanja ni mogoče opraviti v skladu z načelom
uravnotežene zastopanosti žensk in moških, ali 
-       
če je v času priprave predloga podan drug utemeljen objektivni razlog,
zaradi katerega predloga ni mogoče sestaviti v skladu z načelom uravnotežene
zastopanosti žensk in moških.
II. KRITERIJI ZA SESTAVO VLADNIH TELES IN PREDLAGANJE
PREDSTAVNIC IN PREDSTAVNIKOV VLADE V OSEBAH JAVNEGA PRAVA
4. člen
(predlaganje sestave vladnih teles)
(1) Subjekti, ki imajo v skladu z aktom o ustanovitvi
vladnega telesa v njem svoje članice in člane oziroma predstavnice in
predstavnike, predlagajo kandidatke oziroma kandidate pooblaščenemu
predlagatelju vladnega gradiva, ki ga določa poslovnik vlade na naslednji način:
a)    
če imajo v vladnem telesu samo eno predstavnico oziroma predstavnika,
predlagajo dva kandidata, in sicer žensko in moškega; 
b)    
če imajo v vladnem telesu več predstavnic oziroma predstavnikov,
predlagajo v primeru parnega števila polovico kandidatk ženskega in polovico
kandidatov moškega spola, pri neparnem številu pa predlagajo kandidatk oziroma
kandidatov enega spola za eno osebo več, kot kandidatk oziroma kandidatov
nasprotnega spola. 
(2) Če subjekti iz tega člena zaradi razlogov iz 3. člena te
uredbe ne morejo predlagati kandidatk oziroma kandidatov v skladu z določbami
prejšnjega odstavka, morajo te razloge v svojem predlogu pisno obrazložiti.
5. člen
(končni predlog za sestavo vladnih teles)
(1) Na podlagi predlogov subjektov iz prejšnjega člena
predloži pooblaščeni predlagatelj vladnega gradiva vladi v sprejem končni
predlog za sestavo vladnega telesa v skladu s prvim odstavkom 2. člena te
uredbe. 
(2) Če iz razlogov iz 3. člena te uredbe pooblaščeni
predlagatelj vladnega gradiva ne more sestaviti predloga v skladu s prejšnjim
odstavkom, priloži svojemu predlogu pisno obrazložitev razlogov.
6. člen
(predlaganje predstavnic oziroma predstavnikov vlade v
osebah javnega prava)
(1) Pristojna ministrica ali minister oziroma drug pristojni
predlagatelj predstavnic oziroma predstavnikov vlade v osebah javnega prava
pripravi predlog za njihovo imenovanje v skladu z drugim odstavkom 2. člena te
uredbe na naslednji način: 
a)    
če je v osebi javnega prava več predstavnic in predstavnikov vlade,
predlaga pristojna ministrica ali minister oziroma drug pristojni predlagatelj
v primeru parnega števila vladi za imenovanje polovico kandidatk ženskega in
polovico kandidatov moškega spola, pri neparnem številu pa predlaga kandidatk
oziroma kandidatov enega spola za eno osebo več kot kandidatk oziroma
kandidatov nasprotnega spola; 
b)    
če je v osebi javnega prava samo ena predstavnica oziroma predstavnik
vlade, pristojna ministrica ali minister oziroma drug pristojni predlagatelj
predlaga vladi za imenovanje osebo, ki je nasprotnega spola od sedanje
predstavnice oziroma predstavnika. 
(2) Če pristojna ministrica ali minister oziroma drug
pristojni predlagatelj zaradi razlogov iz 3. člena te uredbe ne more predlagati
kandidatk oziroma kandidatov v skladu z določbami prejšnjih odstavkov, mora te
razloge v svojem predlogu pisno obrazložiti.
7. člen
(namestnice oziroma namestniki)
Določbe tega poglavja se smiselno uporabljajo tudi pri
predlaganju namestnic oziroma namestnikov.
III. KRITERIJI ZA SESTAVO STROKOVNIH SVETOV
8. člen
(predlaganje sestave strokovnih svetov)
(1) Subjekti, ki imajo v skladu z aktom o ustanovitvi
strokovnega sveta v njem svoje članice in člane, predlagajo kandidatke oziroma
kandidate pristojni ministrici ali ministru. na naslednji način: 
a)    
če imajo v strokovnem svetu samo eno članico oziroma člana, predlagajo
dva kandidata, in sicer žensko in moškega; 
b)    
če imajo v strokovnem svetu več članic oziroma članov, predlagajo v
primeru parnega števila polovico kandidatk ženskega in polovico kandidatov
moškega spola, pri neparnem številu pa predlagajo kandidatk oziroma kandidatov
enega spola za eno osebo več, kot kandidatk oziroma kandidatov nasprotnega
spola. 
(2) Če subjekti iz tega člena zaradi razlogov iz 3. člena te
uredbe ne morejo predlagati kandidatk oziroma kandidatov v skladu z določbami
prejšnjega odstavka, morajo te razloge v svojem predlogu pisno obrazložiti.
9. člen
(imenovanje strokovnega sveta)
Na podlagi predlogov subjektov iz prejšnjega člena imenuje pristojna
ministrica ali minister strokovni svet v skladu s prvim odstavkom 2. člena te
uredbe, razen če obstajajo razlogi iz drugega odstavka prejšnjega člena.
10. člen
(namestnice oziroma namestniki)
Določbe tega poglavja se smiselno uporabljajo tudi pri predlaganju
in imenovanju namestnic oziroma namestnikov.
IV. KONČNI DOLOČBI
11. člen
(začetek uporabe)
V obstoječih vladnih telesih in strokovnih svetih ter v
obstoječi zastopanosti predstavnic in predstavnikov vlade v osebah javnega
prava se začne ta uredba uporabljati ob spremembi članstva oziroma ob izteku
mandata.
12. člen
(končna določba)
Ta uredba začne veljati naslednji dan po objavi v Uradnem
listu Republike Slovenije.
Št. 017-11/2004-2
Ljubljana, dne 16. septembra 2004.
EVA 2004-1515-0002
Vlada Republike Slovenije
mag. Anton Rop l. r. 
Predsednik