I. SPLOŠNE DOLOČBE
1. člen
S tem pravilnikom se urejajo organizacijski, tehnični in logično-tehnični
postopki ter ukrepi, s katerimi se v Fundaciji za financiranje invalidskih in
humanitarnih organizacij v Republiki Sloveniji (v nadaljevanju: fundacija)
varujejo osebni in tajni podatki, preprečuje slučajno ali namerno nepooblaščeno
uničevanje podatkov, njihova sprememba ali izguba ter nepooblaščena obdelava
teh podatkov.
2. člen
Funkcionarji, člani organov fundacije, zaposleni in zunanji sodelavci
fundacije so dolžni ravnati po tem pravilniku.
II. OSEBNI IN TAJNI PODATKI
3. člen
Osebni podatek po tem pravilniku je katerikoli podatek, ki se
nanaša na posameznika, ne glede na obliko, v kateri je izražen.
Zbirka osebnih podatkov je vsak strukturiran niz podatkov, ki
je organiziran na takšen način, da določi ali omogoči določljivost posameznika
in je dostopen na podlagi meril, ki omogočajo uporabo ali združevanje podatkov,
ne glede na to, ali je niz centraliziran, decentraliziran ali razpršen.
Za vsako zbirko osebnih podatkov se vzpostavi katalog zbirke
osebnih podatkov s sestavinami, ki jih določa 26. člen Zakona o varstvu osebnih
podatkov (ZVOP).
Direktor fundacije določi zaposleno osebo, ki je odgovorna za
posamezno zbirko osebnih podatkov in katere osebe zaradi narave svojega dela
lahko obdelujejo osebne podatke, ki se nanašajo na posamezno zbirko osebnih
podatkov.
Zaposleni, ki obdelujejo osebne podatke, lahko pregledujejo posamezne
kataloge zbirk osebnih podatkov. Vpogled v katalog zbirke osebnih podatkov je
omogočen tudi posameznikom, na katere se ti osebni podatki nanašajo.
4. člen
Tajni podatek je podatek, ki je označen z oznako tajnosti, ker
je tako pomemben, da bi z njegovim morebitnim razkritjem lahko nastale
škodljive posledice za delovanje fundacije ali pa je kot tajen označen z
odločitvijo organa oziroma organizacije, od katere je fundacija podatek
pridobila.
Vrsti tajnosti podatkov sta glede na vsebinsko naravo podatkov:
uradna tajnost in poslovna tajnost.
Podatkom, ki so v fundaciji določeni kot uradna ali poslovna tajnost,
se glede na njihov pomen in značilnosti – ob smiselni uporabi 13. člena Zakona
o tajnih podatkih (Uradni list RS, št. 50/06) – določi ena od naslednjih
stopenj tajnosti:
1.     
Strogo tajno, ki se določi za tajne podatke, katerih razkritje nepoklicani
osebi bi lahko ogrozilo opravljanje osnovne dejavnosti fundacije;
2.     
Tajno, ki se določi za tajne podatke, katerih razkritje nepoklicani osebi
bi lahko hudo škodovalo interesom fundacije;
3.     
Zaupno, ki se določi za tajne podatke, katerih razkritje nepoklicani
osebi bi lahko povzročilo motnje v delovanju fundacije;
4.     
Interno, ki se določi za tajne podatke, katerih razkritje nepoklicani
osebi bi lahko škodovalo opravljanju nalog posameznih organov fundacije.
Vrsto in stopnjo tajnosti podatkov določi in umakne direktor fundacije,
v primeru njegove daljše odsotnosti ali nezmožnosti pa njegov pooblaščenec. Pri
določanju tajnosti podatka se določi najnižja stopnja tajnosti, ki še
zagotavlja potrebno varovanje podatka.
5. člen
Z osebnimi podatki se ravna kot s podatki z lastnostjo uradne
tajnosti z določeno stopnjo tajnosti glede na njihovo vsebino. Zbirke osebnih
podatkov, ki se obdelujejo v skladu z ZVOP, se varujejo s stopnjo tajnosti, ki
je višja ali enaka kot »uradna tajnost – zaupno«.
Na enak način se ravna s podatki, ki jih na podlagi javnih razpisov
za razporeditev sredstev fundacije posredujejo invalidske in humanitarne
organizacije.
6. člen
Funkcionarji, člani organov fundacije, zaposleni in zunanji sodelavci
fundacije ter druge osebe, ki se pri svojem delu v fundaciji seznanijo z
osebnimi in tajnimi podatki, so dolžne varovati tajnost teh podatkov. Dolžnost
varovanja tajnosti jih obvezuje tudi po prenehanju funkcije, zaposlitve oziroma
opravljanja dela v fundaciji.
III. VAROVANJE PROSTOROV IN SREDSTEV, NOSILCEV OSEBNIH IN
TAJNIH PODATKOV
7. člen
Prostori, v katerih se nahajajo nosilci osebnih in tajnih podatkov
(vse vrste sredstev, na katerih so zapisani ali posneti podatki – listine,
akti, gradivo, spisi, računalniška oprema vključno z magnetnimi, optičnimi ali
drugimi računalniškimi mediji, fotokopije, zvočno in slikovno gradivo, mikrofilmi,
naprave za prenos podatkov, ipd. – v nadaljevanju: nosilci podatkov) so
varovani z organizacijskimi ter fizičnimi in tehničnimi ukrepi, ki
nepooblaščenim osebam onemogočajo dostop do teh podatkov.
Vstop v varovane prostore je mogoč le v rednem delovnem času,
izven tega časa pa samo na podlagi dovoljenja direktorja fundacije ali od njega
pooblaščene osebe.
V prostorih, kjer se nahajajo nosilci podatkov z oznako »uradna
tajnost – strogo tajno«, morajo varnostni ukrepi omogočiti popoln nadzor nad delom
in gibanjem v teh prostorih.
Ključi varovanih prostorov se uporabljajo in hranijo v skladu
s hišnim redom. Ključi se ne puščajo v ključavnici v vratih od zunanje strani.
Varovani prostori ne smejo ostajati nenadzorovani, oziroma se
morajo zaklepati ob odsotnosti delavcev, ki jih nadzorujejo.
Izven delovnega časa morajo biti omare in pisalne mize z nosilci
podatkov zaklenjene, računalniki in druga strojna oprema izklopljeni in fizično
ali programsko zaklenjeni.
Zaposleni ne smejo puščati nosilcev podatkov na mizah v prisotnosti
oseb, ki nimajo pravice vpogleda vanje.
Nosilci podatkov, ki se nahajajo izven zavarovanih prostorov (hodniki,
skupni prostori) morajo biti stalno zaklenjeni.
Podatki, ki imajo značaj občutljivih osebnih podatkov po 19.
točki 6. člena ZVOP, se ne smejo hraniti izven varovanih prostorov.
8. člen
S štampiljkami, papirjem z glavo fundacije, internimi obrazci
in drugimi pripomočki, s katerimi bi bilo mogoče ponarediti dokumente, se ravna
kot s tajnimi podatki.
9. člen
Nosilcev podatkov z oznako »uradna tajnost – strogo tajno«
zaposleni ne smejo odnašati izven prostorov fundacije, ostale nosilce podatkov,
ki vsebujejo osebne in tajne podatke, pa samo z dovoljenjem direktorja
fundacije ali od njega pooblaščene osebe.
10. člen
V prostorih, ki so namenjeni sestankom, sprejemanju obiskovalcev
in drugih oseb ter delu z njimi, morajo biti nosilci podatkov in računalniški
prikazovalniki nameščeni tako, da nepooblaščene osebe nimajo vpogleda vanje.
11. člen
Vzdrževanje in popravila strojne, računalniške in druge opreme
se lahko opravlja le z dovoljenjem direktorja fundacije ali od njega
pooblaščene osebe.
12. člen
Vzdrževalci prostorov, strojne in programske opreme, obiskovalci
in druge osebe, se smejo nahajati v varovanih prostorih le z vednostjo pooblaščene
osebe.
Izven delovnega časa mora biti čistilkam, varnostnikom in
drugim zunanjim delavcem pri opravljanju njihovega dela v varovanih prostorih
onemogočen vpogled v nosilce podatkov.
IV. VAROVANJE SISTEMSKE IN APLIKATIVNO PROGRAMSKE
RAČUNALNIŠKE OPREME TER PODATKOV, KI SE OBDELUJEJO Z RAČUNALNIŠKO OPREMO
13. člen
Dostop do programske opreme je dovoljen samo za to vnaprej
določenim zaposlenim oziroma osebam, ki v skladu s pogodbo opravljajo
dogovorjene storitve.
14. člen
Popravljanje, spreminjanje in dopolnjevanje sistemske in aplikativne
programske opreme je dovoljeno samo na podlagi odobritve pooblaščene osebe.
Izvajalci morajo spremembe in dopolnitve sistemske in aplikativne programske
opreme dokumentirati.
15. člen
Aplikativna programska oprema se hrani in varuje na enak način
kot po tem pravilniku velja za nosilce podatkov.
16. člen
Vsebina diskov mrežnega strežnika in lokalnih delovnih postaj,
kjer se nahajajo osebni oziroma tajni podatki, se vsakodnevno preizkusi glede
na prisotnost računalniških virusov. Če se ugotovi prisotnost računalniškega
virusa, se tega nemudoma odpravi.
Vsi osebni in tajni podatki ter programska oprema, ki so namenjeni
uporabi v računalniškem informacijskem sistemu in prispejo v fundacijo na
medijih za prenos računalniških podatkov ali preko telekomunikacijskih kanalov,
morajo biti pred uporabo preverjeni glede prisotnosti računalniških virusov.
17. člen
Brez dovoljenja in vednosti osebe, odgovorne za delovanje računalniškega
informacijskega sistema, zaposleni ne smejo nameščati programske opreme niti je
ne smejo odnašati iz prostorov fundacije.
18. člen
Pristop do podatkov preko aplikativne programske opreme je
zavarovan s sistemom gesel za avtorizacijo in identifikacijo uporabnikov
programov in podatkov; sistem gesel pa mora omogočati tudi možnost naknadnega
ugotavljanja, kdaj so bili posamezni osebni podatki vneseni v zbirko podatkov, uporabljeni
ali drugače obdelovani ter kdo je to storil.
Oseba, pooblaščena za delovanje računalniškega
informacijskega sistema, določi režim dodeljevanja, hranjenja in spreminjanja
gesel.
19. člen
Vsa gesla in postopki, ki se uporabljajo za vstop in
administriranje mreže osebnih računalnikov (supervizorska oziroma nadzorna
gesla), administriranje elektronske pošte in administriranje aplikativnih
programov, se hranijo v zapečatenih ovojnicah, ki so varovane pred dostopom
nepooblaščenih oseb. Uporabi se jih samo v izjemnih okoliščinah oziroma ob nujnih
primerih. Vsaka uporaba vsebine zapečatenih ovojnic se dokumentira. Po vsaki
takšni uporabi se določi nova vsebina gesel.
20. člen
Za potrebe restavriranja računalniškega sistema ob okvarah in
ob drugih izjemnih okoliščinah se zagotavlja redna izdelava kopij vsebine
mrežnega strežnika in lokalnih postaj,če se podatki tam nahajajo.
Te kopije se hranijo v zato določenih posebnih omarah, ki so
varne pred ognjem, pred poplavami in elektromagnetnimi motnjami, v okviru
predpisanih klimatskih pogojev ter zaklenjene.
V. STORITVE, KI JIH OPRAVLJAJO ZUNANJE PRAVNE ALI FIZIČNE
OSEBE
21. člen
Z vsako zunanjo pravno ali fizično osebo, ki opravlja
posamezna opravila v zvezi z zbiranjem, obdelovanjem, shranjevanjem ali
posredovanjem osebnih podatkov in je registrirana za opravljanje takšne
dejavnosti (pogodbeni obdelovalec), se sklene pisna pogodba. V takšni pogodbi
morajo biti obvezno predpisani tudi pogoji in ukrepi za zagotovitev varstva
osebnih podatkov in njihovega zavarovanja. Omenjeno velja tudi za zunanje
osebe, ki vzdržujejo strojno in programsko opremo ter izdelujejo in instalirajo
novo strojno ali programsko opremo.
Zunanje pravne ali fizične osebe smejo opravljati storitve obdelave
osebnih podatkov samo v okviru naročnikovih pooblastil in podatkov ne smejo
obdelovati ali drugače uporabljati za noben drug namen.
Pooblaščena pravna ali fizična oseba, ki za fundacijo opravlja
dogovorjene storitve izven njenih prostorov, mora imeti vsaj enako strog način
varovanja osebnih podatkov, kakor ga predvideva ta pravilnik.
VI. SPREJEMANJE IN POSREDOVANJE OSEBNIH IN TAJNIH PODATKOV
22. člen
Delavec fundacije, ki je določen in pooblaščen za sprejem in
evidenco pošte, odpira in pregleduje vse poštne pošiljke in pošiljke, ki na
drug način prispejo v fundacijo. S pošto, ki nosi oznako tajnosti, pooblaščeni
delavec ravna na način, ki je glede posebnega shranjevanja in varovanja določen
v tem pravilniku.
23. člen
Osebne in tajne podatke je dovoljeno prenašati z
informacijskimi, telekomunikacijskimi in drugimi sredstvi le ob izvajanju postopkov
in ukrepov, ki nepooblaščenim preprečujejo prilaščanje ali uničenje podatkov
ter neupravičeno seznanjanje z njihovo vsebino.
Osebni in tajni podatki se pošiljajo priporočeno.
Ovojnica, v kateri se pošiljajo osebni ali tajni podatki, mora
biti izdelana na takšen način, da ovojnica ne omogoča, da bi bila ob normalni
svetlobi ali pri osvetlitvi ovojnic z običajno lučjo vidna vsebina ovojnice.
Prav tako mora ovojnica zagotoviti, da odprtja ovojnice in seznanitve z njeno
vsebino ni mogoče opraviti brez vidne sledi odpiranja ovojnice.
24. člen
Obdelava občutljivih osebnih podatkov mora biti posebej označena
in zavarovana.
Podatki iz prejšnjega odstavka se smejo posredovati preko telekomunikacijskih
omrežij samo, če so posebej zavarovani s kriptografskimi metodami in
elektronskim podpisom tako, da je zagotovljena nečitljivost podatkov med
njihovim prenosom.
25. člen
Osebni in tajni podatki se posredujejo samo tistim zunanjim uporabnikom,
ki v pisni vlogi izkažejo ustrezno zakonsko podlago ali vlogi priložijo pisno
zahtevo oziroma privolitev posameznika, na katerega se podatki nanašajo.
Vsako posredovanje osebnih in tajnih podatkov se zabeleži v
evidenci posredovanj, iz katere mora biti razvidno, kateri podatki so bili
posredovani, komu, kdaj, na kakšni podlagi in na kakšen način.
Nikoli se ne posredujejo originali dokumentov, razen če to
zaradi sodnega postopka pisno zahteva pristojno sodišče. Originalni dokument se
mora v času odsotnosti nadomestiti s kopijo.
VII. UREDITEV PODATKOV PO PRETEKU ROKA HRANJENJA
26. člen
Po preteku splošnega roka hranjenja se osebni in tajni podatki
zbrišejo, uničijo, blokirajo ali anonimizirajo, razen če zakon ali drug akt ne
določa drugače.
27. člen
Za brisanje podatkov iz računalniških medijev se uporabi takšna
metoda brisanja, da je nemogoča restavracija vseh ali dela brisanih podatkov.
Podatki na klasičnih medijih (listine, kartoteke, register, seznam
...) se uničijo na način, ki onemogoča čitanje vseh ali dela uničenih podatkov.
Na enak način se uničuje pomožno gradivo (npr. matrice, izračune
in grafikone, skice, poskusne oziroma neuspešne izpise ipd.).
Prepovedano je odmetavati odpadne nosilce podatkov z osebnimi
in tajnimi podatki v koše za smeti.
Pri prenosu nosilcev osebnih in tajnih podatkov na mesto uničenja
je potrebno zagotoviti ustrezno zavarovanje tudi v času prenosa.
Prenos nosilcev podatkov na mesto uničenja ter njihovo uničevanje
nadzoruje posebna komisija, ki o uničenju sestavi tudi ustrezen zapisnik.
Sestavo komisije določi direktor fundacije.
VIII. UKREPANJE OB SUMU NEPOOBLAŠČENEGA DOSTOPA
28. člen
Zaposleni so dolžni o aktivnostih, ki so povezane z
nepooblaščenim odkrivanjem ali uničenjem osebnih in tajnih podatkov, o njihovi
zlonamerni ali nepooblaščeni uporabi, prilaščanju, spreminjanju ali
poškodovanju, takoj obvestiti pooblaščeno osebo ali direktorja fundacije, sami
pa storiti vse, kar je v njihovi moči, da taka ravnanja preprečijo.
IX. ODGOVORNOST ZA IZVAJANJE VARNOSTNIH UKREPOV IN POSTOPKOV
29. člen
Za izvajanje postopkov in ukrepov za varovanje osebnih in
tajnih podatkov po tem pravilniku je odgovoren direktor fundacije oziroma od
njega pooblaščena oseba.
30. člen
Vsak, ki obdeluje osebne ali tajne podatke, je dolžan
izvajati predpisane postopke in ukrepe za zavarovanje podatkov in varovati
podatke, za katere je zvedel oziroma bil z njimi seznanjen pri opravljanju
svojega dela. Obveza varovanja podatkov ne preneha s prenehanjem delovnega
razmerja.
Pred nastopom dela na delovno mesto, kjer se obdelujejo osebni
ali tajni podatki, mora zaposleni podpisati posebno izjavo, s katero se
zavezuje k njihovemu varovanju.
Iz podpisane izjave mora biti razvidno, da je podpisnik
seznanjen z določbami tega pravilnika, izjava pa mora vsebovati tudi pouk o
posledicah kršitve.
31. člen
Za kršitev določil tega pravilnika so zaposleni odgovorni disciplinsko,
ostali pa na temelju prevzetih pogodbenih obveznosti.
X. KONČNA DOLOČBA
32. člen
Ta pravilnik prične veljati
naslednji dan po objavi v Uradnem listu Republike Slovenija.
Predsednik sveta FIHO
Janko Kušar l.r.