1. člen
(vsebina)
1. Ta pravilnik določa postopek in pogoje
za izdajo dovoljenja za delo otroka, mlajšega od 15 let. 
2. Dovoljenje za delo otroka, mlajšega od
15 let (v nadaljnjem besedilu: otroka) se izda: 
-    
za sodelovanje pri snemanju filmov, pripravi in izvajanju umetnostnih,
scenskih in drugih del s področja kulturne, umetniške, športne in oglaševalne
aktivnosti (drugi odstavek 214. člena Zakona o delovnih razmerjih – v
nadaljnjem besedilu: zakon), 
-    
če je otrok dopolnil starost 13 let, za opravljanje lažjih del, kot so
opredeljena v pravilniku, ki ureja varovanje zdravja pri delu otrok,
mladostnikov in mladih oseb, v času šolskih počitnic (tretji odstavek 214.
člena zakona).
2. člen
(zakoniti zastopnik – vlagatelj)
Dovoljenje za delo otroka izda inšpektor za
delo na podlagi pisne vloge zakonitega zastopnika (v nadaljevanju: vlagatelj).
3. člen
(kraj vložitve vloge za izdajo dovoljenja)
Vloga za izdajo dovoljenja za delo otroka
se vloži pri krajevno pristojni enoti Inšpektorata Republike Slovenije za delo,
kjer ima zakoniti zastopnik stalno prebivališče.
4. člen
(uporaba splošnih pravil)
V postopku za izdajo dovoljenja za delo
otroka se uporabljajo predpisi o splošnem upravnem postopku.
5. člen
(vloga za izdajo dovoljenja)
1. V vlogi za izdajo dovoljenja za delo
otroka mora vlagatelj navesti: 
-    
podatke o vlagatelju – zakonitem zastopniku (ime in priimek, naslov
stalnega oziroma začasnega prebivališča, EMŠO, v primeru tujca rojstni datum,
razmerje do otroka); 
-    
podatke o otroku (ime in priimek, naslov stalnega oziroma začasnega
prebivališča – če ni enak kot vlagateljev, rojstni datum in spol); 
-    
podatke o delodajalcu (ime delodajalca, naslov sedeža, naslov
podružnice, v kolikor bo otrok opravljal delo v podružnici, matično številko za
sedež in podružnico, dejavnost, katero delodajalec dejansko opravlja); 
-    
podatke o osebi, ki bo pri delodajalcu odgovorna za otroka med delovnim
časom (ime in priimek, delovno mesto oziroma pooblastila in odgovornosti, ki
jih ima ta oseba v delovnem procesu); 
-    
podatek ali bo otrok opravljal delo po drugem odstavku 214. člena zakona
ali delo po tretjem odstavku 214. člena zakona; 
-    
podatek o vrsti dela, ki ga bo otrok opravljal; 
-    
natančen opis dela, ki ga bo otrok opravljal; 
-    
natančen podatek o času in kraju, kjer se bo delo dejansko opravljalo
(datum začetka in zaključka opravljanja dela, obdobje opravljanja dela tekom
dneva, lokacija) 
-    
podatek o tem, koliko časa bo otrok opravljal delo (število ur na dan,
število dni, koliko ur skupaj) 
2. Vloga za izdajo dovoljenja za delo
otroka se vloži na predpisanem obrazcu, ki je sestavni del tega pravilnika.
6. člen
(obvezna priloga k vlogi za izdajo
dovoljenja)
1. Vlogi za izdajo dovoljenja za delo
otroka je potrebno obvezno priložiti še: 
-    
notarsko overjeno kopijo ali prepis pogodbe, na podlagi katere bo otrok
opravljal delo. 
2. Listino iz prejšnjega odstavka lahko
vlagatelj predloži kot fotokopijo, in sicer tako, da vlagatelj sočasno
inšpektorju za delo predloži na vpogled tudi izvirnik listine. 
3. Inšpektor za delo na fotokopiji označi,
da fotokopija ustreza izvirniku. 
4. Kolikor vlagatelj inšpektorju za delo ob
predložitvi fotokopije iz drugega odstavka tega člena sočasno ne predloži na
vpogled izvirnika listine, se šteje, kot da listina ni bila predložena.
7. člen
(upravna taksa)
Ob vložitvi vloge za izdajo dovoljenja za delo
otroka se plača taksa v skladu z zakonom, ki ureja plačilo upravnih taks.
8. člen
(izdaja dovoljenja)
1. Inšpektor za delo mora opraviti ogled
pri delodajalcu, kjer bo otrok opravljal delo na podlagi dovoljenja za delo. Ob
ogledu oceni, ali delo, ki ga bo otrok opravljal lahko ogroža njegovo varnost,
zdravje, moralo, izobraževanje in razvoj. Svojo oceno utemelji na ugotovitvi o
vrstah in stopnji tveganja na delovnih mestih, ki so povezana z delom otroka in
ki so opredeljena v izjavi o varnosti delodajalca. 
2. Kadar inšpektor za delo na podlagi vloge
zakonitega zastopnika, izjave o varnosti delodajalca in ogleda, ocene
ogroženosti otroka glede morale, izobraževanja in razvoja iz prejšnjega
odstavka ne more opraviti, zahteva pred izdajo dovoljenja za delo mnenje
pristojnega centra za socialno delo ali šolske svetovalne službe ali drugih
pristojnih organizacij. Z zaprosilom za mnenje mora inšpektor za delo poslati
pristojnemu centru za socialno delo ali šolski svetovalni službi ali drugi
pristojni organizaciji tudi vlogo zakonitega zastopnika, iz katere je razviden
opis dela otroka in obseg njegovega dela.
9. člen
(delodajalec)
1. Dovoljenje se izda za opravljanje dela
otroka pri delodajalcu, pri katerem se bo delo tudi dejansko opravljalo. 
2. Inšpektor za delo pošlje odločbo, izdano
v postopku za izdajo dovoljenje za delo otroka v vednost tudi delodajalcu.
10. člen
(časovna omejitev dovoljenj)
1. Dovoljenje za delo otroka po tem
pravilniku se izda za čas, ki ne sme biti daljši od enega leta. 
2. Dovoljenje velja, dokler obstajajo
pogoji, na podlagi katerih je bilo izdano. 
3. Pogoje, na podlagi katerih je bilo
dovoljenje za delo otroka izdano, preverja inšpektor za delo.
11. člen
(uveljavitev)
Ta pravilnik začne veljati petnajsti dan po
objavi v Uradnem listu Republike Slovenije.
Št. 017-01-047/03-004
Ljubljana, dne 30. marca 2004.
EVA 2004-2611-0007
dr. Vlado Dimovski l. r. 
Minister 
za delo, družino 
in socialne zadeve
Soglašam!
dr. Dušan Keber l.
r. 
Minister 
za zdravje

Priloga: Vloga za
izdajo dovoljenja za delo otroka, mlajšega od 15 let