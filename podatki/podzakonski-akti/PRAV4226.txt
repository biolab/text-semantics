1. člen
Ta pravilnik ureja upravljanje učbeniških
skladov v osnovnih šolah, osnovnih šolah s prilagojenim programom in zavodih za
izobraževanje otrok s posebnimi potrebami (v nadaljnjem besedilu: osnovna šola)
ter v šolah in zavodih, ki izvajajo nižje in srednje poklicno izobraževanje,
srednje strokovno in tehniško izobraževanje ter srednje splošno izobraževanje
(v nadaljnjem besedilu: srednja šola).
V nadaljnjem besedilu zajema pojem »šola«
vse vrste šol in zavodov, navedenih v prejšnjem odstavku.
2. člen
V učbeniški sklad se lahko vključijo
učbeniki, objavljeni v Katalogu učbenikov, posebej za osnovne in posebej za
srednje šole.
Iz učbeniškega sklada si lahko izposojajo
učbenike učenke in učenci ter dijakinje in dijaki (v nadaljnjem besedilu:
uporabniki sklada).
3. člen
Šola zaračuna uporabnikom sklada prispevek
za izposojo (v nadaljnjem besedilu: izposojevalnina) učbenikov.
Izposojevalnina, ki jo šola zaračuna
uporabnikom sklada, za posamezen učbenik ne sme biti višja od ene tretjine
cene, po kateri je šola nabavila posamezen učbenik. Cena, po kateri je šola
nabavila učbenik, vključuje vse dajatve (v nadaljnjem besedilu: nabavna cena).
Ministrstvo, pristojno za šolstvo, lahko
sofinancira izposojevalnino za učbenike, ki si jih učenke in učenci izposojajo
iz učbeniških skladov. Višino sofinanciranja za posamezno šolsko leto na
podlagi zahtevkov v aplikaciji ministrstva, pristojnega za šolstvo, določi
minister, pristojen za šolstvo, s posebnim sklepom.
4. člen
Višina izposojevalnine se določi za
posamezen učbenik oziroma komplet učbenikov na predlog skrbnika učbeniškega
sklada.
Uporabnika sklada, ki zaradi socialnega
položaja ne more plačati izposojevalnine, se lahko na predlog skrbnika
učbeniškega sklada delno ali v celoti oprosti plačila izposojevalnine.
Predloga iz prvega in drugega odstavka tega
člena pisno potrdi ravnatelj.
5. člen
Uporabnik sklada je dolžan plačati
odškodnino, če konec leta vrne poškodovan ali uničen učbenik, ali ga ne vrne.
Višina odškodnine je določena z nabavno ceno
in starostjo učbenika. Predlaga jo skrbnik učbeniškega sklada, potrdi pa
ravnatelj. Ta višina pri poškodovanih učbenikih ne sme presegati 1/3 nabavne
cene poškodovanega učbenika, pri uničenih in izgubljenih učbenikih pa ne sme
presegati polovice nabavne cene učbenika.
6. člen
Uporabnik sklada se lahko tekom šolskega
leta odloči, da bo posamezen učbenik obdržal. V takem primeru je zanj dolžan
plačati razliko do nabavne cene učbenika oziroma plačati ceno, ki mu jo določi
šola. Predlog za plačilo učbenika v odkup pripravi skrbnik učbeniškega sklada,
pisno ga potrdi ravnatelj.
7. člen
Sredstva, zbrana iz izposojevalnin,
odškodnin in odkupa (v nadaljevanju: sredstva sklada), lahko šola porabi za
nakup učbenikov. Izjemoma lahko šola porabi sredstva sklada tudi za nabavo
drugih učnih gradiv in pripomočkov, če za to pridobi pisno soglasje sveta šole
in vrednost takega nakupa ne preseže 10% vseh sredstev sklada v posameznem šolskem
letu.
Iz sredstev sklada krije šola tudi stroške
upravljanja sklada. Kot stroški upravljanja sklada se štejejo materialni
stroški, ki nastanejo pri pripravi učbenikov za izposojo in drugi stroški, ki
nastanejo pri upravljanju učbeniškega sklada. Celotna višina stroškov
upravljanja ne sme presegati 5% vseh sredstev sklada v posameznem šolskem letu.
Iz sredstev sklada so za svoje delo
nagrajeni skrbnik učbeniškega sklada in drugi, ki opravljajo določene naloge v
okviru učbeniškega sklada, glede na število uporabnikov po spodaj navedeni
enačbi:
Nagrada = (koeficient A X število uporabnikov učbeniškega sklada) +
koeficient B
pri čemer je:


Število uporabnikov

koeficient A

Koeficient B


učbeniškega sklada

 

 


od 0–50

1,25

42 evrov


od 51–100

1,30

50 evrov


od 101–200

1,35

58,50 evrov


od 201–300

1,40

67 evrov


od 301–400

1,45

75 evrov


od 401–500

1,50

83,50 evrov


od 501–700

1,55

92 evrov


nad 701

1,60

100
  evrov


Rezultat enačbe predstavlja maksimalen
bruto znesek kot nagrado za vodjo učbeniškega sklada in druge, ki delajo v
okviru učbeniškega sklada, in hkrati ne sme presegati 10% vseh sredstev sklada
v posameznem šolskem letu. V takšnem primeru je 10% vseh sredstev sklada v
posameznem šolskem letu zgornja meja za določitev nagrade.
Predlog za razdelitev nagrade pripravi do
konca oktobra skrbnik učbeniškega sklada, pisno pa ga potrdi in izplača
ravnatelj do konca decembra.
8. člen
(črtan)
9. člen
Za upravljanje učbeniškega sklada ravnatelj
imenuje enega ali več strokovnih delavcev kot skrbnike učbeniškega sklada.
Skrbnik učbeniškega sklada vodi učbeniški
sklad in pripravi predlog za izvajanje dejavnosti, ki ga pisno potrdi
ravnatelj. Vse dejavnosti morajo v zaključni fazi privesti do izposoje
učbenikov iz učbeniškega sklada.
10. člen
Izbor učbenikov za prihodnje šolsko leto
predlaga ravnatelju strokovni aktiv učiteljev, ki poučuje predmete, pri katerih
se bo posamezni učbenik uporabljal. Ravnatelj o izboru učbenikov odloči
najkasneje do 31. maja tekočega šolskega leta.
Strokovni aktiv učiteljev predlaga
ravnatelju seznam delovnih zvezkov in drugih učnih gradiv, ki jih bodo učitelji
in udeleženci izobraževanja uporabljali pri pouku v prihodnjem šolskem letu,
najkasneje do 1. junija tekočega šolskega leta. Ravnatelj pridobi pisno
soglasje sveta staršev za skupno nabavno ceno delovnih zvezkov in drugih učnih
gradiv za posamezen razred oziroma letnik šole, najkasneje do 10. junija
tekočega šolskega leta, nato določi seznam delovnih zvezkov in drugih učnih
gradiv, najkasneje do 15. junija tekočega šolskega leta.
Šola obvesti vse udeležence izobraževanja,
katera učna gradiva bodo uporabljali v prihodnjem šolskem letu, najkasneje do
15. junija tekočega šolskega leta.
Šola evidentira potrebe po izposoji
učbenikov iz učbeniškega sklada za prihodnje šolsko leto, najkasneje do 24. junija
tekočega šolskega leta.
Poklicna in strokovna srednja šola lahko do
konca tekočega šolskega leta oblikuje okvirni seznam učbenikov, delovnih
zvezkov in drugih gradiv. V tem primeru seznani udeležence izobraževanja z
izborom na prvi šolski dan in nato evidentira potrebe po izposoji učbenikov iz
učbeniškega sklada.
11. člen
Šola vsako leto najkasneje do konca meseca
maja izdela sezname učbenikov oziroma kompletov učbenikov za uporabnike sklada
po posameznih razredih. Na podlagi izdelanih kompletov učbenikov zbere potrebe
po izposoji učbenikov od uporabnikov sklada. (črtan)
Skrbnik učbeniškega sklada ob koncu
šolskega leta, ko zbere izposojene učbenike od uporabnikov sklada, ugotovi,
koliko je učbenikov, ki jih ni več mogoče izposojati v skladu, ker niso več
veljavni ali pa so uničeni in pripravi predlog odpisa, ki ga pisno potrdi
ravnatelj.
12. člen
Skrbnik pripravi evidenco učbenikov, ki jih
mora šola zagotoviti za izposojo v prihodnjem šolskem letu. Evidenco pisno
potrdi ravnatelj ter z njo seznani svet staršev in svet šole.
Šola lahko nadomesti le iztrošene,
odkupljene in uničene učbenike oziroma dokupi potrebne, manjkajoče izvode za
izposojo v prihodnjem šolskem letu.
13. člen
Šola iz učbeniškega sklada izposodi
učbenike uporabnikom sklada za celotno šolsko leto.
Učbenike lahko razdeli šola uporabnikom
sklada že pred zaključkom tekočega šolskega leta, najkasneje pa prvi teden
pouka v novem šolskem letu, v izjemnih primerih pa tudi kasneje.
Skrbnik učbeniškega sklada pripravi predlog
organizacije razdeljevanja učbenikov, ki ga pisno potrdi ravnatelj.
14. člen
Šola za nemoteno upravljanje učbeniškega
sklada vodi vsako leto različne evidence, še zlasti pa mora šola voditi
naslednje evidence:
-      
(črtana),
-      
evidenco vseh učbenikov v učbeniškem skladu,
-      
evidenco izposojenih učbenikov po posameznih uporabnikih sklada za
tekoče šolsko leto,
-      
evidenco pridobljenih in porabljenih sredstev sklada in
-      
evidenco odpisanih učbenikov.

Pravilnik o upravljanju učbeniških skladov
(Uradni list RS, št. 43/02)
vsebuje naslednji končni določbi: 
»15. člen
Z dnem uveljavitve tega pravilnika preneha
veljati pravilnik o upravljanju šolskih učbeniških skladov (Uradni list RS, št.
21/97).
16. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o upravljanju
učbeniških skladov (Uradni list RS, št. 65/07) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o upravljanju učbeniških skladov (Uradni list RS, št. 37/10) spreminja 15. člen pravilnika
tako, da se glasi:
»15. člen
Z dnem uveljavitve tega pravilnika preneha
veljati Pravilnik o upravljanju šolskih učbeniških skladov (Uradni list RS, št.
21/97).«;
ter vsebuje naslednjo končno določbo:
»11. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o upravljanju
učbeniških skladov (Uradni list RS, št. 41/13) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o
upravljanju učbeniških skladov (Uradni list RS, št. 34/15)
vsebuje naslednjo prehodno in končno določbo:
»PREHODNA IN KONČNA DOLOČBA
2. člen
Ne glede na drugi stavek prvega odstavka
10. člena pravilnika ravnatelj v šolskem letu 2014/2015 o izboru učbenikov
odloči do 15. junija 2015.
3. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.