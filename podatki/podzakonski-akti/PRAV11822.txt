1. člen
Ta pravilnik določa način in postopek, po
katerem gozdarski inšpektor ustavi prevozno sredstvo, ki prevaža gozdno lesne
sortimente na gozdnih prometnicah, zaprtih za javni promet, razen za
gospodarjenje z gozdom (v nadaljnjem besedilu: gozdna prometnica).
2. člen
(1) Gozdarski inšpektor ustavi
prevozno sredstvo, ki prevaža gozdno lesne sortimente na gozdni prometnici,
podnevi z loparjem za urejanje prometa brez lastnega vira svetlobe, ponoči ali
ob slabi vidljivosti pa z loparjem za urejanje prometa z lastnim virom svetlobe
ali z ročno svetilko z rdečim filtrom stožčaste oblike.
(2) Lopar za urejanje prometa brez
lastnega vira svetlobe ima obliko kroga z belo osnovo in rdečim robom, je
prevlečen z odsevno snovjo in ima premer najmanj 12 centimetrov.
(3) Lopar za urejanje prometa z
lastnim virom svetlobe ima na sredini kroga svetilko s filtrom rdeče barve,
premera najmanj deset centimetrov.
3. člen
(1) Gozdarski inšpektor ustavi
prevozno sredstvo z loparjem za urejanje prometa brez lastnega vira svetlobe na
način, da drži lopar v odročeni roki, usmerjeni proti določenemu prevoznemu
sredstvu.
(2) Gozdarski inšpektor ustavi
prevozno sredstvo z loparjem za urejanje prometa z lastnim virom svetlobe na
način, da maha z loparjem levo in desno, pravokotno na vzdolžno os gozdne
prometnice.
4. člen
(1) Poleg naprav iz 2. člena tega
pravilnika lahko gozdarski inšpektor pri ustavljanju prevoznih sredstev
uporablja tudi triopan znak.
(2) Triopan znak je prometni znak v
obliki tristrane piramide. V nočnem času se na vrh triopan znaka namesti rumena
utripajoča luč.
5. člen
Pri ustavljanju prevoznih sredstev, ki
prevažajo gozdno lesne sortimente na gozdnih prometnicah, mora gozdarski
inšpektor nositi brezrokavnik rumene barve z belimi odsevnimi trakovi in
napisom »GOZDARSKA INŠPEKCIJA« na sprednji in hrbtni strani.
6. člen
Ta pravilnik začne veljati naslednji dan po
objavi v Uradnem listu Republike Slovenije.
Št. 007-377/2013
Ljubljana, dne 29. avgusta 2013
EVA 2013-2330-0168
mag. Dejan Židan l.r.
Minister
za kmetijstvo in
okolje