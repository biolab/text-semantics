1. člen
(vsebina pravilnika)
(1) Ta pravilnik določa način vlaganja
in reševanja zahtevkov za financiranje predhodnih arheoloških raziskav iz prve
do četrte alineje tretjega odstavka 34. člena ZVKD-1, ki se krijejo iz
državnega proračuna.
(2) Izrazi, ki se uporabljajo v tem
pravilniku, imajo enak pomen kakor v ZVKD-1 in Pravilniku o arheoloških
raziskavah (Uradni list RS, št. 3/13; v nadaljnjem besedilu: Pravilnik o
arheoloških raziskavah).
2. člen
(način financiranja in sofinanciranja,
izvajalci in upravičeni stroški)
(1) Obseg in dinamiko zagotavljanja
sredstev za financiranje in sofinanciranje predhodnih arheoloških raziskav iz
prve do četrte alineje tretjega odstavka 34. člena ZVKD-1 določa ministrstvo,
pristojno za kulturo (v nadaljnjem besedilu: ministrstvo) po proračunskih
možnostih.
(2) Predhodne arheološke raziskave iz
prve in druge alineje tretjega odstavka 34. člena ZVKD-1 opravlja Zavod za
varstvo kulturne dediščine Slovenije (v nadaljnjem besedilu: zavod) v okviru
državne javne službe po naročilu ministrstva, v skladu s šestim odstavkom 85.
člena ZVKD-1.
(3) Izbor predhodnih arheoloških
raziskav iz tretje do četrte alineje tretjega odstavka 34. člena ZVKD-1, se
izvede po postopku javnega poziva.
(4) Predhodne arheološke raziskave iz
prejšnjega odstavka lahko opravljajo osebe, ki so za to strokovno usposobljene
in izpolnjujejo pogoje iz Pravilnika o arheoloških raziskavah.
(5) Kot upravičeni stroški za
financiranje in sofinanciranje se štejejo stroški storitev in del, potrebnih za
opravo predhodne arheološke raziskave, s katero se dediščina ali arheološka
ostalina pred posegom v prostor ali pred graditvijo deloma ali v celoti
nadzorovano odstrani, kot to določa tretja alineja 28. točke 3. člena ZVKD-1,
vključno s stroški poizkopavalne obdelave arhiva arheološkega najdišča.
(6) Med upravičene stroške iz
prejšnjega odstavka ne spadajo stroški izdelave dokumentacije in ureditve
delovišča oziroma gradbišča v skladu s predpisi, ki urejajo zagotavljanje
varnosti in zdravja pri delu. Ti stroški bremenijo investitorja.
3. člen
(upravičene osebe)
(1) Do financiranja predhodne
arheološke raziskave, ki je potrebna za določitev sestave in obsega arheoloških
ostalin na stavbnem zemljišču, iz državnega proračuna v skladu z drugo alinejo
tretjega odstavka 34. člena ZVKD-1 je upravičen investitor, ki namerava graditi
stanovanje na stavbnem zemljišču, registriranem kot arheološko najdišče znotraj
naselja (v nadaljnjem besedilu: investitor stanovanjske gradnje), in sicer:
-       
fizična oseba, ki gradi stanovanje za lastne potrebe, ali
-       
oseba, ki je investitor gradnje neprofitnih najemnih stanovanj.
(2) Do sofinanciranja predhodne
arheološke raziskave, ki je potrebna kot del priprav na vzdrževanje in obnovo
objekta, iz državnega proračuna v skladu s tretjo alinejo tretjega odstavka 34.
člena ZVKD-1 je upravičen investitor, ki izvaja poseg zaradi zagotovitve
stanovanja v objektu na območju naselbinske dediščine ali zaradi zagotovitve
prostorov za opravljanje dejavnosti, ki so v javnem interesu (v nadaljnjem
besedilu: investitor vzdrževanja in obnove objekta), in sicer:
-       
fizična oseba, ki izvaja poseg zaradi zagotovitve stanovanja za lastne
potrebe,
-       
oseba, ki izvaja poseg zaradi zagotovitve prostorov za opravljanje
dejavnosti, ki so v javnem interesu.
(3) Do sofinanciranja predhodne
arheološke raziskave, ki je potrebna kot del priprav za ureditev ali obnovo
javnih površin, iz državnega proračuna v skladu s četrto alinejo
tretjega odstavka 34. člena ZVKD-1 je upravičen investitor,
ki izvaja poseg na območju naselbinske ali vrtnoarhitekturne dediščine (v
nadaljnjem besedilu: investitor ureditve ali obnove javne površine).
(4) Upravičena oseba za vlaganje
zahtevka za financiranje predhodne arheološke raziskave za sprostitev zemljišča
je tudi investitor, ki je že začel graditi ali izvajati drug poseg na
zemljišču, ki ni bilo registrirano arheološko najdišče, vendar so se ob gradnji
odkrile arheološke ostaline, katerih odstranitev je potrebna za sprostitev
zemljišča za nadaljevanje in dokončanje gradnje (v nadaljnjem besedilu:
investitor drugega posega) v skladu s prvo alinejo tretjega odstavka 34. člena
ZVKD-1. Do financiranja arheološke raziskave za sprostitev zemljišča je
investitor drugega posega upravičen, če ni začel graditi na registriranem
arheološkem najdišču in če je bilo zemljišče predhodno arheološko pregledano na
podlagi 80. člena ZVKD-1, vendar pregled ni pokazal, da na zemljišču so ali bi
lahko bile arheološke ostaline.
4. člen
(vlaganje zahtevka)
(1) Investitor posega iz prejšnjega
člena vloži zahtevek za financiranje in sofinanciranje arheološke raziskave na
ministrstvo.
(2) Investitor vzdrževanja in obnove
objekta iz drugega odstavka prejšnjega člena ali investitor ureditve ali obnove
javnih površin iz tretjega odstavka prejšnjega člena vloži zahtevek hkrati z
vlogo za kulturnovarstveno soglasje za raziskavo in odstranitev arheološke
ostaline po 31. členu ZVKD-1.
(3) Investitor stanovanjske gradnje iz
prvega odstavka prejšnjega člena zahtevku priloži dokazila, da izpolnjuje
pogoje za financiranje predhodne arheološke raziskave na stavbnem zemljišču,
kot jih določata druga alineja tretjega odstavka in četrti odstavek 34. člena
ZVKD-1. Dokazila so:
-       
dokazilo o pravici graditi, če ta pravica še ni vpisana v zemljiško knjigo,
-       
projektna dokumentacija za gradnjo na tem stavbnem zemljišču vsaj na
ravni idejne zasnove (v nadaljnjem besedilu: projektna dokumentacija); v tej
dokumentaciji morajo biti prikazani načrtovana raba posameznih delov stavbe in
zemljišča ter vsi posegi vanj, kot so dovozne poti, izkopi, terase, nasipi,
ograje, podporni zidovi, hortikulturne ureditve, ki posegajo v zemeljske
plasti, in površine, ki se bodo med gradnjo uporabljale za začasni dovoz,
odlagališče materiala in podobno,
-       
izjava upravičene osebe, da gradi stanovanje za lastne potrebe; v njej
je treba tudi opredeliti, kolikšen delež celotne neto površine stavbe in
zunanje ureditve zemljišča je namenjen stanovanju za lastne potrebe oziroma
neprofitnim najemnim stanovanjem in kolikšen delež drugim, predvsem poslovnim
dejavnostim; kot del stanovanja se štejejo vsi prostori in ureditve, ki jih kot
take obravnava predpis, ki ureja stanovanjske stavbe in stanovanja.
(4) Investitor posega iz drugega
odstavka prejšnjega člena zahtevku priloži dokazila, da izpolnjuje pogoje za
sofinanciranje predhodne arheološke raziskave, ki je potrebna kot del priprav
na vzdrževanje in obnovo objekta, kot jih določa tretja alineja tretjega
odstavka 34. člena ZVKD-1. Dokazila so:
-       
dokazilo o pravici izvedbe vzdrževalnih in obnovitvenih posegov, če
investitor ni zemljiškoknjižni lastnik nepremičnine,
-       
projektna dokumentacija, ki jo za pridobitev projektnih pogojev določajo
predpisi, ki urejajo graditev, ali druga projektna dokumentacija, potrebna za
izvedbo posegov,
-       
izjava upravičene osebe, da izvaja poseg zaradi zagotovitve stanovanja
za lastne potrebe oziroma zagotovitve neprofitnih najemnih stanovanj, ali
dokazilo, da se posegi izvajajo zaradi zagotovitve prostorov, namenjenih
opravljanju dejavnosti, ki so v javnem interesu,
-       
podpisana ali parafirana pogodba z izvajalcem arheološke raziskave, iz
katere so razvidni cena, obseg in kakovost storitev oziroma del, potrebnih za
izvedbo raziskave, ter njihova skladnost s kulturnovarstvenimi pogoji zavoda, s
katerimi je bila investitorju naložena obveznost oprave predhodno arheološko
raziskavo.
(5) Investitor posega iz tretjega
odstavka prejšnjega člena zahtevku priloži dokazila, da izpolnjuje pogoje za
sofinanciranje predhodne arheološke raziskave, ki je potrebna kot del priprav
za ureditev ali obnovo javnih površin, kot jih določa četrta alineja tretjega odstavka 34. člena ZVKD-1. Dokazila so:
-       
dokazilo o pravici izvedbe posegov, če investitor ni zemljiškoknjižni
lastnik nepremičnine,
-       
projektna dokumentacija, ki jo za pridobitev projektnih pogojev določajo
predpisi, ki urejajo graditev, ali druga projektna dokumentacija, potrebna za
izvedbo posegov,
-       
podpisana ali parafirana pogodba z izvajalcem arheološke raziskave, iz
katere so razvidni cena, obseg in kakovost storitev oziroma del, potrebnih za
izvedbo raziskave, ter njihova usklajenost s kulturnovarstvenimi pogoji zavoda,
s katerimi je bila investitorju naložena obveznost oprave predhodne arheološke
raziskave.
(6) Če zahtevek vlaga investitor
drugega posega iz četrtega odstavka prejšnjega člena,
priloži odločbo o arheološkem najdišču po 27. členu ZVKD-1, s katero zavod
določi območje najdišča, vrsto in obseg predhodnih raziskav ter lahko omeji ali
prepove gospodarsko in drugo rabo zemljišča, ki ogroža obstoj arheološke
ostaline.
5. člen
(reševanje zahtevka investitorja
stanovanjske gradnje, vzdrževanja in obnove objekta ali ureditve ali obnove
javne površine)
(1) Ministrstvo rešuje zahtevek
investitorja stanovanjske gradnje, vzdrževanja in obnove objekta ali ureditve
ali obnove javne površine v postopku izdaje kulturnovarstvenega soglasja za
raziskavo in odstranitev arheološke ostaline po 31. členu ZVKD-1.
(2) O upravičenosti zahtevka
investitorja stanovanjske gradnje za kritje stroškov da predhodno mnenje
Strokovna komisija za arheološke raziskave. V primeru zahtevka investitorja
vzdrževanja in obnove objekta ali ureditve ali obnove javne površine poda tudi
mnenje glede cene, obsega in kakovosti storitev oziroma del, potrebnih za
izvedbo raziskave.
(3) O zahtevku za financiranje in
sofinanciranje predhodne arheološke raziskave se odloči s kulturnovarstvenim
soglasjem, s katerim se dovolita raziskava in odstranitev arheološke ostaline.
(4) Soglasje iz prejšnjega odstavka je
podlaga za naročilo izvedbe predhodne arheološke raziskave v okviru državne javne službe oziroma
podlaga za sklenitev pogodbe za sofinanciranje.
6. člen
(reševanje zahtevka investitorja drugega
posega)
(1) Ministrstvo rešuje zahtevek
investitorja drugega posega v samostojnem upravnem postopku.
(2) Odločba, izdana na podlagi zahtevka
investitorja drugega posega, je podlaga za naročilo izvedbe predhodne
arheološke raziskave za sprostitev zemljišča v okviru državne javne službe, kot
to določa šesti odstavek 85. člena ZVKD-1.
7. člen
(vsebina kulturnovarstvenega soglasja ter
odločbe o financiranju in sofinanciranju predhodne arheološke raziskave)
Kulturnovarstveno soglasje, s katerim se na
podlagi 5. člena tega pravilnika odloči o upravičenosti do financiranja in
sofinanciranja predhodne arheološke raziskave, oziroma odločba o upravičenosti
do financiranja take raziskave na podlagi prejšnjega člena, vsebuje te
sestavine:
-       
podatke o upravičeni osebi,
-       
podatke o izvajalcu arheološke raziskave,
-       
podatke o stavbnem zemljišču, na katerem se opravi predhodna arheološka
raziskava,
-       
podatke o kulturnovarstvenih pogojih zavoda, s katerimi je bila
investitorju naložena obveznost oprave predhodne arheološke raziskave, oziroma
odločbi o arheološkem najdišču, s katero sta bila določena vrsta in obseg
predhodne arheološke raziskave,
-       
višino sredstev iz državnega proračuna in proračunsko postavko, s katere
se sredstva zagotovijo,
-       
roke in način izplačila zahtevkov,
-       
skrbnika s strani ministrstva, ki je zadolžen za spremljanje porabe
proračunskih sredstev za financiranje in sofinanciranje te raziskave,
-       
obveznosti investitorja in izvajalca arheološke raziskave,
-       
strokovnega nadzornika raziskave, ki se imenuje izmed arheologov –
konservatorjev zavoda,
-       
druge določbe v zvezi s financiranjem te raziskave.
8. člen
(naročilo izvedbe predhodne arheološke
raziskave)
(1) Ministrstvo naroči izvedbo
predhodne arheološke raziskave zavodu.
(2) Naročilo izvedbe predhodne
arheološke raziskave vsebuje naslednje podatke:
-       
podatke o izvajalcu arheološke raziskave,
-       
podatke o stavbnem zemljišču, na katerem se izvede arheološka raziskava,
-       
roke za izvedbo naročila,
-       
podatke glede obsega storitev oziroma del, potrebnih za izvedbo,
-       
cene storitev oziroma del,
-       
višino sredstev iz državnega proračuna in proračunsko postavko, s katere
se sredstva zagotovijo,
-       
roke in način plačila,
-       
način nadzora nad izvajanjem naročila,
-       
morebitne druge obveznosti izvajalca arheološke raziskave in
-       
obveznosti izvajalca ob kršenju določb naročila.
(3) Pri določanju cen se upošteva
cenik zavoda.
9. člen
(zahtevek za izplačilo)
(1) Podlaga za izplačilo sredstev po naročilu
ali po sklenjeni pogodbi o sofinanciranju je zahtevek
za izplačilo z obračunom dejansko opravljenih del in storitev, ki ga izda
izvajalec predhodne arheološke raziskave, pri čemer se upoštevajo samo dejansko
opravljena dela. Zahtevek za izplačilo mora biti pripravljen v skladu s
predpisi, ki urejajo finančno poslovanje ministrstva.
(2) Zahtevek mora v delu, ki zadeva
obseg in kakovost opravljenih del in storitev ter njihovo usklajenost s kulturnovarstvenimi
pogoji zavoda oziroma odločbo o arheološkem najdišču, potrditi pooblaščena
oseba zavoda, ki je v kulturnovarstvenem soglasju za raziskavo in odstranitev
arheološke ostaline določena za strokovni nadzor nad arheološko raziskavo.
(3) Skrbnik, ki ga določi ministrstvo,
je pristojen za finančni nadzor nad izvajanjem naročila ali pogodbe.
10. člen
(vračilo sredstev, vloženih v predhodno
arheološko raziskavo)
Ministrstvo lahko zahteva vračilo sredstev,
vloženih v izvedbo predhodne arheološke raziskave, skupaj z zakonitimi
obrestmi, če investitor oziroma upravičena oseba iz prvega in drugega odstavka
3. člena v treh letih od končanih terenskih del raziskave odtuji stavbno
zemljišče oziroma nepremičnino, ne glede na to, ali je bil poseg, ki je bil
podlaga za izdajo odločbe o upravičenosti do financiranja prehodne arheološke
raziskave, uresničen ali ne.

Pravilnik o vlaganju in reševanju zahtevkov za
financiranje predhodnih arheoloških raziskav iz državnega proračuna (Uradni
list RS, št. 93/14) vsebuje naslednje končne določbe:
»11. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o vlaganju in reševanju zahtevkov za financiranje predhodnih
arheoloških raziskav iz državnega proračuna (Uradni list RS, št. 69/09 in
37/11).
12. člen
(prehodna
določba)
Zahtevek investitorja stanovanjske gradnje,
ki je bil vložen pred uveljavitvijo tega pravilnika, se rešuje po določbah, ki
so veljale do uveljavitve tega pravilnika.
13. člen
(končna
določba)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o vlaganju in reševanju zahtevkov za financiranje predhodnih
arheoloških raziskav iz državnega proračuna (Uradni list RS, št. 73/16) vsebuje naslednjo končno določbo:
»6. člen
Ta pravilnik začne veljati naslednji dan po
objavi v Uradnem listu Republike Slovenije.«.