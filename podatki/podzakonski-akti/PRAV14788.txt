1. člen
(vsebina pravilnika)
Ta pravilnik v skladu z Direktivo Sveta 1999/105/ES z dne 22. decembra 1999 o trženju gozdnega
reprodukcijskega materiala (UL L št. L11/17
z dne 15. 1. 2000, str. 17), zadnjič
spremenjeno z Odločbo Komisije 2007/527/ES z dne 25. julija 2007 o
odobritvi Bolgariji in Romuniji odstopanja od Direktiva Sveta 1999/105/ES o
trženju gozdnega reprodukcijskega materiala glede zalog, ki so se nakopičile
med 1. januarjem 2003 in 31. decembrom
2006 (UL L št. 194 z dne 26. 7. 2007, str. 9), določa:
-       
podrobnejši postopek pridobitve glavnega spričevala o istovetnosti
gozdnega reprodukcijskega materiala (v nadaljnjem besedilu: glavno spričevalo);
-       
velikost in način odvzema vzorcev gozdnega reprodukcijskega materiala (v
nadaljnjem besedilu: reprodukcijski material), pridobljenega v gozdnem
semenskem objektu;
-       
vsebino in obliko potrdila o izvoru reprodukcijskega materiala;
-       
vsebino in obliko potrdila o nadzoru nad mešanjem reprodukcijskega
materiala;
-       
podrobnejšo vsebino in obliko glavnih spričeval za reprodukcijski
material, pridobljen iz posameznih tipov gozdnih semenskih objektov;
-       
način vodenja zapisov v gozdnem semenskem objektu pridobljenega
semenskega materiala, delov rastlin ali puljenk.
2. člen
(pridobivanje reprodukcijskega materiala)
(1) Dobavitelj na Zavod
za gozdove Slovenije (v nadaljnjem besedilu: ZGS) vloži vlogo za pridobivanje
reprodukcijskega materiala.
(2) Ne glede na
prejšnji odstavek dobavitelj vlogo za pridobivanje reprodukcijskega materiala
za partijo, pridobljeno v semenski plantaži, starših družine, klonu ali klonski
mešanici, vloži na Gozdarski inštitut Slovenije (v nadaljnjem besedilu: GIS).
(3) Vloga iz tega člena
mora vsebovati:
a)    
registrsko številko gozdnega semenskega objekta;
b)    
kategorijo in botanično ime vrste;
c)    
podroben opis kraja pridobivanja;
č)    ime in naslov oziroma sedež dobavitelja;
d)    
ime in priimek odgovorne osebe dobavitelja;
e)    
predviden čas pridobivanja (od – do);
f)     
obliko reprodukcijskega materiala (semenski material, puljenke ali deli
rastlin);
g)    
namen uporabe reprodukcijskega materiala (za čisto seme, za gozdni
reprodukcijski material, pridobljen v gozdnem semenskem objektu).
(4) Če dobavitelj ni
lastnik gozdnega semenskega objekta in mu lastnik ni odstopil pravice do
pridobivanja za določen ali nedoločen čas z notarsko overjeno pisno izjavo,
mora dobavitelj vlogi iz tega člena priložiti tudi pisno izjavo lastnika,
solastnikov oziroma njihovega pooblaščenca o odstopu pravice do enkratne pridobitve
reprodukcijskega materiala v gozdnem semenskem objektu.
(5) ZGS in GIS pred
odločitvijo o vlogi iz tega člena preverita, ali:
-       
je dobavitelj vpisan v register dobaviteljev in
-       
se semenski objekt nahaja na seznamu gozdnih semenskih objektov v
Republiki Sloveniji.
3. člen
(vzorci)
(1) Odgovorna strokovna
oseba dobavitelja, ki spremlja pridobivanje gozdnega reprodukcijskega materiala
v gozdnem semenskem objektu, dnevno posreduje pooblaščeni osebi za nadzor
vzorec živega tkiva od vsakega drevesa, od katerega se je semenski material
pridobil (nabral pod drevesom ali na njem). Če gre za klone ali mešanice
klonov, se vzorec odvzame od vsakega klona.
(2) Najmanjše velikosti
odvzetega vzorca iz prejšnjega odstavka so:
a)    
trije živi popki;
b)    
živa vejica;
c)    
trije izvrtki z živim kambijem;
č)    1 storž, če gre za vrste rodu Abies ali Picea;
d)    
3 storži, če gre za Pseudotsuga menziesii ali vrste rodov Cedrus,
Larix, Pinus;
e)    
5 storžkov, če gre za vrste rodu Alnus;
f)     
10 kostanjev, želodov ali orehov, če gre za Castanea sativa, Juglans
regia ali vrste rodu Quercus;
g)    
20 žirov, če gre za Fagus silvatica;
h)    
20 očiščenih semen, če gre za Taxus baccata ali vrste iz rodov Celtis,
Ilex, Laurus, Malus, Mespilus, Olea, Pyrus,
Prunus ali Sorbus, ali
i)      
20 plodov ali semen, če gre za vrste rodov Acer, Betula, Carpinus,
Cercis, Ficus, Fraxinus, Laburnum, Ostrya, Phillyrea,
Pistacia, Populus, Robinia, Salix, Tilia ali
Ulmus.
(3) Takoj po odvzemu se
vzorci zapakirajo v papirno embalažo, ki jo GIS v ta namen razdeli pooblaščenim
osebam za nadzor.
4. člen
(potrdilo o izvoru reprodukcijskega materiala)
(1) Po končanem
pridobivanju reprodukcijskega materiala ZGS izda potrdilo o izvoru
reprodukcijskega materiala na obrazcu iz Priloge 1, ki je sestavni del tega
pravilnika. Kopijo potrdila iz tega člena ter vzorce iz prejšnjega člena ZGS
nemudoma pošlje na GIS.
(2) Ne glede na
prejšnji odstavek potrdilo iz tega člena za partijo, pridobljeno v semenski
plantaži, starših družine, klonu ali klonski mešanici, izda GIS.
(3) Potrdilo iz tega
člena se uporablja za vodenje zapisov v gozdnem semenskem objektu pridobljenega
semenskega materiala, delov rastlin ali puljenk.
(4) ZGS in GIS letno
poročata o izdanih potrdilih iz tega člena ministrstvu, pristojnemu za
gozdarstvo.
5. člen
(potrdilo o nadzoru nad mešanjem reprodukcijskega materiala)
(1) Če želi dobavitelj
od GIS pridobiti glavno spričevalo za mešano partijo, mora predhodno pridobiti
potrdilo gozdarskega inšpektorja o nadzoru nad mešanjem reprodukcijskega
materiala.
(2) Dobavitelj namero o
mešanju reprodukcijskega materiala sporoči gozdarskemu inšpektorju, ki opravi
neposredni nadzor nad postopkom mešanja.
(3) Potrdilo iz tega
člena se izda na obrazcu iz Priloge 2, ki je sestavni del tega pravilnika.
6. člen
(vloga za pridobitev glavnega spričevala)
(1) Vloga za pridobitev
glavnega spričevala se vloži na GIS in mora vsebovati:
-       
potrdilo o izvoru reprodukcijskega materiala ali potrdilo o nadzoru nad
mešanjem reprodukcijskega materiala;
-       
navedbo, v koliko izvirnikih oziroma kopijah želi vlagatelj pridobiti
glavno spričevalo o istovetnosti, in
-       
navedbo, ali želi vlagatelj pridobiti glavno spričevalo v več izvirnikih
za posamezne dele pridobljene partije.
(2) Ne glede na
prejšnji odstavek mora dobavitelj v primeru uvoza reprodukcijskega materiala
vlogo za pridobitev glavnega spričevala vložiti na obrazcu iz Priloge 3, ki je
sestavni del tega pravilnika, in ji priložiti odločbo o uvozu, ki jo izda
pristojna enota fitosanitarne inšpekcije, kopijo carinskega dokumenta, ki
dokazuje kraj, datum in količino v uvoženi pošiljki, ter dokumente uradnih
organov oziroma dobaviteljev države izvoznice, ki izkazujejo istovetnost
reprodukcijskega materiala, za katerega se izdaja glavno spričevalo.
7. člen
(izdaja glavnih spričeval)
(1) GIS ob izdaji
glavnega spričevala preveri, ali so bile upoštevane usmeritve iz odobritve
semenskega objekta in ali prejeti vzorci ustrezajo podatkom na potrdilu ter
podatkom s seznama gozdnih semenskih objektov.
(2) Glavno spričevalo
se izda v dveh izvodih, od katerih je prvi izvirnik, ki ga prejme dobavitelj,
drugi pa kopija, ki jo obdrži GIS. Dobavitelju se lahko na njegovo zahtevo izda
tudi ena ali več kopij izvirnika. Vsaka od izdanih kopij mora vsebovati
navedbo, da gre za kopijo, ki je enaka izvirniku.
(3) Dobavitelju se
lahko na njegovo zahtevo na podlagi istega potrdila o izvoru izda tudi več
glavnih spričeval, če je količina pridobljenega reprodukcijskega materiala,
navedena na potrdilu, enaka vsoti količin na posameznih glavnih spričevalih.
(4) GIS letno poroča o
izdanih glavnih spričevalih ministrstvu, pristojnemu za gozdarstvo.
8. člen
(obrazci glavnih spričeval)
(1) Za reprodukcijski
material, pridobljen v skupini semenjakov ali sestoju, se izda glavno
spričevalo v obliki obrazca iz dela A priloge VIII Direktive 1999/105/ES.
(2) Za reprodukcijski
material, pridobljen v semenski plantaži ali starših družine, se izda glavno
spričevalo v obliki obrazca iz dela B priloge VIII Direktive 1999/105/ES.
(3) Za reprodukcijski
material, pridobljen iz klonov ali klonske mešanice, se izda glavno spričevalo
v obliki obrazca iz dela C priloge VIII Direktive 1999/105/ES.
KONČNI DOLOČBI
9. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o potrdilih in glavnih spričevalih za gozdni reprodukcijski material (Uradni
list RS, št. 19/04 in 55/12).
10. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-393/2022
Ljubljana, dne 7. decembra 2022
EVA 2022-2330-0083
Irena Šinko
ministrica
za kmetijstvo, gozdarstvo in prehrano

Priloga
1: Potrdilo o izvoru gozdnega reprodukcijskega materiala
Priloga
2: Potrdilo o nadzoru nad mešanjem gozdnega reprodukcijskega materiala 
Priloga
3: Vloga za izdajo glavnega spričevala o istovetnosti za uvoženo partijo