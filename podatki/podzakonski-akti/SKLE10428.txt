I. UVODNE DOLOČBE
1. člen
(ustanovitev agencije)
S tem sklepom se ustanovi Javna agencija Republike Slovenije
za spodbujanje podjetništva, internacionalizacije, tujih investicij in
tehnologije (v nadaljnjem besedilu: agencija).
2. člen
(pravna osebnost in ustanoviteljstvo)
(1) Agencija je pravna oseba javnega prava, ki nastopa v
pravnem prometu v svojem imenu in za svoj račun na podlagi zakonov in nalog,
določenih s tem sklepom.
(2) Agencija je posredna uporabnica proračuna Republike
Slovenije v skladu s predpisi, ki urejajo javne finance in javne agencije.
(3) Ustanoviteljica agencije je Republika Slovenija.
Ustanoviteljske pravice in obveznosti izvršuje Vlada Republike Slovenije (v
nadaljnjem besedilu: vlada).
3. člen
(ime in sedež agencije)
(1) Ime agencije je: Javna agencija Republike Slovenije
za spodbujanje podjetništva, internacionalizacije, tujih investicij in
tehnologije.
(2) Skrajšano ime, ki ga agencija uporablja pri
poslovanju, je: SPIRIT Slovenija, javna agencija.
(3) Ime agencije v angleškem jeziku je: SPIRIT,
Slovenian Public Agency for Entrepreneurship, Internationalization, Foreign Investments
and Technology.
(4) Skrajšano ime agencije, ki se uporablja pri
poslovanju v angleškem jeziku, je: SPIRIT Slovenia, public agency.
(5) Sedež agencije je v Ljubljani. Poslovni naslov
določi svet agencije s svojim sklepom.
4. člen
(žig agencije)
Agencija uporablja pri poslovanju žig, ki vsebuje njeno ime
ali skrajšano ime in njen sedež, državni grb, lahko pa tudi njen znak, ki ga
določi direktor.
II. DEJAVNOST AGENCIJE
5. člen
(področja dela)
(1) Agencija v skladu s strateškimi usmeritvami in
dokumenti, ki jih sprejme vlada, opravlja strokovne in razvojne naloge
pospeševanja konkurenčnosti gospodarstva na naslednjih področjih:
-       
podjetništvo in inovativnost,
-       
tehnološki razvoj,
-       
tuje investicije,
-       
internacionalizacija.
(2) Agencija opravlja z zakonom določene naloge v javnem
interesu z namenom, da zagotovi trajno, strokovno in neodvisno izvajanje
ukrepov pri opravljanju nalog iz prejšnjega odstavka.
(3) Pri izvajanju nalog je agencija samostojna.
6. člen
(dejavnost agencije)
Agencija opravlja naslednje dejavnosti v skladu z Uredbo o
standardni klasifikaciji dejavnosti (Uradni list RS, št. 69/07 in 17/08):
-       
18.1          Tiskarstvo in z njim povezane storitve
-       
18.2          Drugo tiskanje
-       
52.1          Skladiščenje
-       
58.110      Izdajanje knjig
-       
58.140      Izdajanje revij in druge periodike
-       
59.1          Filmska in video dejavnost
-       
59.2          Snemanje in izdajanje zvočnih zapisov in muzikalij
-       
62.0          Računalniško programiranje, svetovanje in druge s tem povezane
dejavnosti
-       
62.020      Svetovanje o računalniških napravah in programih
-       
62.030      Upravljanje računalniških naprav in sistemov
-       
63.1          Obdelava podatkov in s tem povezane dejavnosti;
obratovanje spletnih portalov
-       
63.110      Obdelava podatkov in s tem povezane dejavnosti
-       
63.12        Obratovanje spletnih portalov
-       
63.9          Drugo informiranje
-       
64.190      Drugo denarno posredništvo
-       
64.910      Dejavnost finančnega zakupa
-       
64.920      Drugo kreditiranje
-       
66.190      Druge pomožne dejavnosti za finančne storitve, razen za
zavarovalništvo in pokojninske sklade
-       
68.310      Posredništvo v prometu z nepremičninami
-       
70.2          Podjetniško in poslovno svetovanje
-       
70.210      Dejavnost stikov z javnostjo
-       
72.200      Raziskovalna in razvojna dejavnost na področju družboslovja
in humanistike
-       
73.1          Oglaševanje
-       
73.110      Dejavnost oglaševalskih agencij
-       
73.120      Posredovanje oglaševalskega prostora
-       
73.200      Raziskovanje trga in javnega mnenja
-       
74.2          Fotografska dejavnost
-       
77.4          Dajanje pravic uporabe intelektualne lastnine v zakup,
razen avtorsko zaščitenih del
-       
82.1          Pisarniške dejavnosti
-       
82.200      Dejavnost klicnih centrov
-       
82.300      Organiziranje razstav, sejmov, srečanj
-       
82.990      Drugje nerazvrščene spremljajoče dejavnosti za poslovanje
-       
84.110      Splošna dejavnost javne uprave
-       
84.130      Urejanje gospodarskih področij za učinkovitejše poslovanje
-       
85.5          Drugo izobraževanje, izpopolnjevanje in usposabljanje
-       
85.590      Drugje nerazvrščeno izobraževanje, izpopolnjevanje in
usposabljanje
-       
90.0          Kulturne in razvedrilne dejavnosti
-       
94.120      Dejavnost strokovnih združenj.
7. člen
(naloge agencije)
Agencija na področjih pospeševanja podjetništva in
inovativnosti, tehnološkega razvoja, internacionalizacije in tujih investicij
ter kot del podpornega okolja opravlja predvsem naslednje naloge:
-       
je nacionalna vstopna točka za celovito podporo podjetjem na vseh
stopnjah razvoja,
-       
zagotavlja informacije, usposabljanja in svetovalne storitve s področja
dela agencije,
-       
izvaja programe in ukrepe s področja dela agencije,
-       
zagotavlja podporo podjetjem pri mednarodnem poslovanju,
-       
sodeluje s sorodnimi mednarodnimi institucijami na svojem delovnem
področju,
-       
izvaja promocijo področij dela agencije,
-       
sodeluje pri načrtovanju nacionalnih politik s področja dela agencije
ter predlaga ukrepe za povečanje gospodarske uspešnosti in učinkovitosti
gospodarstva,
-       
spremlja izvajanje programov in ukrepov, pripravlja analize in poročila,
vrednoti učinke razvojnih politik in vodi evidence o izvajanju ukrepov za
izboljšanje gospodarske uspešnosti in učinkovitosti podjetij ter drugih
organizacij v Sloveniji in tujini,
-       
sodeluje pri zagotavljanju podlag za usmerjanje in izvajanje politik za
spodbujanje razvoja gospodarstva,
-       
zagotavlja javnost dela in skrbi za obveščanje javnosti o usmeritvah in
učinkih s področja dela agencije,
-       
izvaja naloge na področju priznanja Republike Slovenije za poslovno
odličnost,
-       
opravlja druge strokovne naloge skladno z namenom, za katerega je bila
ustanovljena.
III. ORGANI AGENCIJE
8. člen
(organi agencije)
Organa agencije sta svet agencije in direktor agencije.
9. člen
(svet agencije)
(1) Svet agencije ima sedem članov, ki jih imenuje
vlada, in sicer za pet let z možnostjo ponovnega imenovanja. Predsednika sveta
izvoli svet izmed svojih članov. Svet agencije vodi predsednik sveta, v primeru
njegove odsotnosti pa njegov namestnik, ki ga izvoli svet izmed svojih članov.
(2) Člane sveta agencije imenuje vlada na predlog
ministra, pristojnega za gospodarski razvoj in tehnologijo, in sicer:
-       
tri predstavnike ministrstva, pristojnega za gospodarski razvoj in
tehnologijo,
-       
enega predstavnika ministrstva, pristojnega za finance,
-       
enega predstavnika ministrstva, pristojnega za zunanje zadeve,
-       
enega predstavnika Gospodarske zbornice Slovenije,
-       
enega predstavnika Obrtno-podjetniške zbornice Slovenije.
(3) Svet agencije sprejme poslovnik o svojem delu.
10. člen
(pogoji za imenovanje člana sveta agencije)
Za člana sveta agencije je lahko imenovana oseba, ki
izpolnjuje pogoje v skladu z zakonom, ki ureja javne agencije.
11. člen
(pristojnosti sveta agencije)
Poleg pristojnosti, določenih v zakonu, ki ureja javne
agencije, ima svet agencije še naslednje pristojnosti:
-       
odloča o uporabi presežkov prihodkov nad odhodki in o pokrivanju
presežka odhodkov nad prihodki v soglasju z ustanoviteljico,
-       
predlaga ustanoviteljici spremembe in razširitev dejavnosti agencije,
-       
imenuje pooblaščenega revizorja za pregled letnega poročila agencije,
-       
daje soglasje za načrtovanje obveznosti v okviru potrjenega finančnega
načrta v predvideni vrednosti nad 150.000 eurov (z DDV),
-       
odloča o drugih vprašanjih in opravlja druge zadeve, ki so potrebne za
izvedbo posameznih določil predpisov, za katere ni izrecno določena pristojnost
drugega organa agencije.
12. člen
(odločanje sveta agencije)
Svet agencije sprejema odločitve z večino glasov vseh članov.
13. člen
(razrešitev članov sveta agencije)
Člana sveta agencije predčasno razreši vlada:
-       
če sam to zahteva,
-       
če ne izpolnjuje pogojev za imenovanje,
-       
če ne opravlja nalog, določenih v zakonu, v tem sklepu in splošnih aktih
agencije, ali jih opravlja nevestno ali nestrokovno,
-       
če ravna v nasprotju z dolžnostmi in odgovornostmi članov sveta, ki jih
določa zakon, ki ureja javne agencije.
14. člen
(direktor)
Direktorja agencije imenuje in razrešuje ustanoviteljica v
skladu z zakonom, ki ureja javne agencije, pri čemer pogodbo o zaposlitvi z
direktorjem agencije na podlagi pooblastila vlade sklene minister, pristojen za
gospodarski razvoj in tehnologijo.
15. člen
(pogoji za imenovanje direktorja)
Za direktorja agencije je lahko imenovana oseba, ki
izpolnjuje naslednje pogoje:
-       
ima najmanj izobrazbo, pridobljeno po študijskem programu druge stopnje
v skladu s predpisi, ki urejajo visoko šolstvo ali izobrazbo, ki ustreza ravni
izobrazbe, pridobljene po študijskih programih druge stopnje,
-       
ima najmanj deset let delovnih izkušenj,
-       
je strokovnjak na področju dela agencije,
-       
ni bila pravnomočno obsojena zaradi naklepnega kaznivega dejanja, ki se
preganja po uradni dolžnosti, na nepogojno kazen zapora v trajanju več kot šest
mesecev,
-       
znanje angleškega jezika na višji ravni oziroma v skladu z evropsko
lestvico znanja tujih jezikov na ravni B2.
16. člen
(vršilec dolžnosti direktorja agencije)
Če se na javni natečaj za direktorja agencije nihče ne
prijavi, če nobeden od prijavljenih kandidatov ne izpolnjuje pogojev javnega
natečaja, če nihče izmed kandidatov ni bil izbran ali če direktorju preneha
funkcija, vlada na predlog sveta do imenovanja novega direktorja, vendar
najdalj za šest mesecev, brez javnega natečaja imenuje vršilca dolžnosti
direktorja. V tem času je svet dolžan javni natečaj ponoviti.
17. člen
(pristojnost in odgovornost direktorja)
(1) Pristojnosti direktorja so:
-       
zastopa in predstavlja agencijo,
-       
organizira in vodi delo ter poslovanje agencije,
-       
izdaja pravne akte v posamičnih zadevah iz pristojnosti agencije, če ni
drugače določeno z zakonom in tem sklepom,
-       
predlaga poslovno politiko in ukrepe za njeno izvajanje,
-       
opravlja naloge, ki mu jih določi svet agencije,
-       
pripravlja predloge večletnih in letnih programov ter finančnih načrtov
agencije,
-       
pripravlja predloge splošnih aktov, ki jih sprejema svet agencije, in
druge strokovne podlage za delo sveta agencije ter skrbi za izvajanje odločitev
sveta agencije,
-       
podpisuje akte, listine in druge dokumente ter sklepa pogodbe, ki se
nanašajo na poslovanje agencije,
-       
imenuje komisije, druga strokovna telesa in strokovne skupine za izvedbo
posameznih strokovnih nalog,
-       
sprejema akte iz drugega odstavka 19. člena tega sklepa,
-       
pripravlja poročilo o delu in poslovanju agencije ter
-       
opravlja druge naloge v skladu s predpisi in tem sklepom.
(2) Direktor odgovarja agenciji za škodo, ki jo je
povzročil s svojim nevestnim ali protipravnim ravnanjem.
(3) Direktor je za svoje delo odgovoren svetu agencije,
ministru, pristojnemu za gospodarski razvoj in tehnologijo, ter vladi.
18. člen
(predčasna razrešitev direktorja)
(1) Direktorja predčasno razreši vlada v primerih in po
postopku, ki ga določa zakon.
(2) Direktor je predčasno razrešen:
-       
če to sam zahteva,
-       
če ne izpolnjuje pogojev za imenovanje,
-       
če stori dejanje, ki je v zakonu o javnih uslužbencih določeno kot hujša
disciplinska kršitev,
-       
če svoje delo opravlja nevestno, nestrokovno ali se izkaže, da po
delovnih in/ali strokovnih kvalitetah ni primeren za opravljanje dela na
položaju direktorja, in
-       
če agencija ne dosega zadovoljivih delovnih rezultatov oziroma se pri
njenem delu ponavljajo napake ali je storjena hujša napaka.
(3) Če direktorja iz razloga iz prejšnjega odstavka
predčasno razreši, mu s tem dnem preneha delovno razmerje po pogodbi o
zaposlitvi za opravljanje nalog direktorja agencije brez odpovednega roka.
18.a člen
(namestnik direktorja)
(1) Direktor agencije imenuje namestnika, ki v okviru
pooblastil, ki jih določi direktor, pomaga pri vodenju agencije in nadomešča
direktorja v primeru njegove odsotnosti ali zadržanosti.
(2) Za namestnika direktorja je lahko imenovana oseba, ki
izpolnjuje pogoje iz 15. člena tega sklepa.
IV. AKTI AGENCIJE
19. člen
(akti agencije)
(1) Splošna akta agencije sta pravilnik o notranji
organizaciji in sistemizaciji delovnih mest ter poslovnik o delu sveta
agencije, ki ju sprejme svet agencije.
(2) Akte, ki urejajo področje razporeditve delovnega
časa, varovanja osebnih podatkov, finančnega poslovanja, delovanja
predstavništev v tujini ipd., skladno s predpisi, s katerimi se urejajo
vprašanja, pomembna za delo in poslovanje agencije, sprejme direktor agencije.
V. FINANCIRANJE AGENCIJE
20. člen
(financiranje agencije)
(1) Agencija pridobiva sredstva za opravljanje svojih
dejavnosti:
-       
iz državnega proračuna na podlagi pogodb z ministrstvi in drugimi
javnimi institucijami,
-       
s prihodki, pridobljenimi z opravljanjem storitev na trgu, in
-       
iz drugih virov skladno s predpisi.
(2) Prihodki agencije so namenjeni izvajanju dejavnosti
in nalog agencije, določenih v tem sklepu in v pogodbah iz prve alineje prejšnjega
odstavka, zagotavljanju pogojev za delovanje agencije in financiranju odhodkov,
povezanih s tekočim poslovanjem agencije, kot so stroški dela, stroški
materiala in storitev, stroški amortizacije in drugi stroški.
VI. RAZMERJE DO USTANOVITELJICE
21. člen
(program dela in finančni načrt)
(1) Agencija najpozneje do 31. oktobra tekočega
leta pripravi letni program dela in finančni načrt za naslednje leto ter ga
predloži v soglasje pristojnemu organu.
(2) K letnemu programu dela mora biti priložen opis večletne
strategije razvoja agencije, iz katerega mora biti razviden načrtovani
prispevek agencije k splošnemu nacionalnemu razvoju in doseganju ciljev
razvojne politike na področju dela agencije, ukrepi za zagotavljanje kakovosti
storitev agencije ter ukrepi za zagotavljanje učinkovite in namenske porabe
sredstev.
22. člen
(soglasje)
Če pristojni organ do 15. decembra tekočega leta ne izda
soglasja k letnemu programu dela in finančnemu načrtu agencije za naslednje
leto, agencija sklene z ministrstvom, pristojnim za gospodarski razvoj in
tehnologijo, pogodbo o začasnem financiranju, za čas do izdaje soglasja, na
podlagi programa dela in finančnega načrta za preteklo leto.
23. člen
(poročanje)
(1) Agencija najmanj enkrat na leto pisno poroča vladi o
doseženih ciljih in rezultatih, o izvrševanju finančnih načrtov in rezultatih
poslovanja skladno s predpisi o javnih financah in računovodstvu.
(2) Direktor javne agencije ob letnem poročilu agencije
poroča ustanoviteljici tudi o doseganju ciljev in pričakovanih rezultatih
direktorja agencija.
VII. NADZOR
24. člen
(nadzor nad porabniki proračunskih sredstev)
Agencija opravlja nadzor nad namensko porabo sredstev ter
primernostjo in strokovnostjo dela pravnih in fizičnih oseb, ki jim dodeljuje
sredstva (porabnikov proračunskih sredstev, ki se financirajo iz državnega
proračuna skladno z zakonom, in drugih oseb, za katere tako določa zakon).
Način izvajanja nadzora se določi s splošnim aktom agencije. O opravljenih
nadzorih se izdajo poročila, ki morajo biti objavljena in dostopna javnosti.

Sklep o ustanovitvi Javne agencije Republike
Slovenije za spodbujanje podjetništva, internacionalizacije, tujih investicij in
tehnologije (Uradni list RS, št. 93/15) vsebuje naslednje prehodne in
končne določbe:
»VIII. PREHODNE IN KONČNE DOLOČBE
25. člen
(prehodno obdobje delovanja
sveta agencije)
(1) Svet Javne agencije Republike Slovenije za
spodbujanje podjetništva, inovativnosti, razvoja, investicij in turizma, ki je
oblikovan v skladu s Sklepom o ustanovitvi Javne agencije Republike Slovenije
za spodbujanje podjetništva, inovativnosti, razvoja, investicij in turizma
(Uradni list RS, št. 80/12), nadaljuje delo do poteka mandata njegovih
članov, ki so bili imenovani pred uveljavitvijo tega sklepa.
(2) Dosedanji člani sveta javne agencije iz prejšnjega
odstavka opravljajo svojo funkcijo do poteka mandata, razen člana sveta Javne
agencije Republike Slovenije za spodbujanje podjetništva, inovativnosti,
razvoja, investicij in turizma, ki je predstavnik Turistično gostinske zbornice
Slovenije, za katerega ministrstvo, pristojno za gospodarski razvoj in
tehnologijo, v enem mesecu od uveljavitve tega sklepa izvede postopke in
pripravi predlog za razrešitev.
26. člen
(uskladitev programa dela
in finančnega načrta)
Predlog sprememb programa dela in finančnega načrta agencije
za tekoče koledarsko leto se sprejme najpozneje v dveh mesecih po uveljaviti
tega sklepa. Do pridobitve soglasja vlade k finančnemu načrtu in programu dela
agencije se uporablja finančni načrt in program dela Javne agencije Republike
Slovenije za spodbujanje podjetništva, inovativnosti, razvoja, investicij in
turizma.
27. člen
(priprava notranjih aktov
agencije)
Akti iz 19. člena tega sklepa se sprejmejo najpozneje v
treh mesecih po uveljavitvi tega sklepa, do takrat pa se uporabljajo dosedanji
akti Javne agencije za Republike Slovenije za spodbujanje podjetništva,
inovativnosti, razvoja, investicij in turizma, če niso v nasprotju s tem
sklepom.
28. člen
(prenehanje veljavnosti)
Z dnem uveljavitve tega sklepa preneha veljati Sklep o
ustanovitvi Javne agencije Republike Slovenije za spodbujanje podjetništva,
inovativnosti, razvoja, investicij in turizma (Uradni list RS, št. 80/12).
29. člen
(začetek veljavnosti)
Ta sklep začne veljati naslednji dan po objavi v Uradnem
listu Republike Slovenije.«.

Sklep o dopolnitvah Sklepa o ustanovitvi Javne
agencije Republike Slovenije za spodbujanje podjetništva, internacionalizacije,
tujih investicij in tehnologije (Uradni list RS, št. 36/19) vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta sklep začne veljati naslednji dan po objavi v Uradnem
listu Republike Slovenije.«.