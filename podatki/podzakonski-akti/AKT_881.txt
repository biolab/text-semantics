1. člen
(vsebina)
S tem aktom se spodbuja prevoznike v
železniškem prometu in upravljavca k zmanjševanju motenj na železniškem omrežju
in izboljšanju kakovosti izvedbe prevoznih storitev ter se posledično
zagotavlja optimalna uporaba javne železniške infrastrukture (v nadaljnjem
besedilu: JŽI).
2. člen
(pomen izrazov)
(1) V tem aktu uporabljeni izrazi
imajo naslednji pomen:
-       
»čas potovanja« je čas izražen v minutah, v katerem vlak prevozi
pot od začetne do končne postaje, mejne postaje JŽI ali postaje izmenjave
prometa vlakov;
-       
»točnost vlaka« se ugotavlja na dogovorjenih merilnih mestih
vožnje vlaka na osnovi odstopanja med načrtovanim in dejanskim časom vožnje
vlaka in je izražena v minutah;
-       
»zamuda« je čas izražen v minutah, ki izraža odstopanje od
voznega reda vlaka med načrtovanim in dejanskim časom vožnje vlaka med začetno
in končno postajo, zaradi primarnega, sekundarnega ali zunanjega vzroka.
(2) Drugi izrazi, uporabljeni v tem
aktu, imajo enak pomen, kot ga določa uredba, ki ureja dodeljevanje vlakovnih
poti in uporabnino na javni železniški infrastrukturi.
3. člen
(točnost vlaka glede na dodeljeno vlakovno
pot)
(1) Osnovni element načina zagotavljanja
učinkovitosti je točnost vlaka glede na njegovo dodeljeno vlakovno pot,
izraženo z zamudo.
(2) Točnost vlakov se ugotavlja na
dogovorjenih merilnih mestih vožnje. Dogovorjena merilna mesta vožnje vlaka so
prometne točke (postaje izmenjave prometa vlakov, izhodne, medpotne in končne
postaje), ki so določene kot točke vožnje vlaka.
4. člen
(podatki, ki se zajemajo pri izračunu
točnosti vlaka)
Pri izračunu točnosti vlaka se upoštevajo:
-       
osnovni podatki o vlakovni poti;
-       
podatki iz predvidenega voznega reda posameznega vlaka;
-       
morebitna odstopanja od predvidenega voznega reda posameznega vlaka;
-       
podatki o povzročitelju zamude;
-       
meje toleriranja zamude;
-       
vzroki nastanka zamude.
5. člen
(vzroki zamud)
(1) Za zamudo v železniškem prometu je
odgovoren upravljavec ali prevoznik, lahko pa se odgovornost za zamudo razdeli
med oba. Povzročitelju zamude se za vsako nastalo zamudo zaračuna nadomestilo.
Nadomestilo se obračuna samo za zamude primarnih vzrokov, ki so nastale na
železniškem omrežju, katerega upravlja upravljavec. Za zamude, ki so posledica
sekundarnega ali zunanjega vzroka, se nadomestilo ne obračuna.
(2) Vzroki za nastanek zamude se
delijo na:
-       
primarne,
-       
sekundarne in
-       
zunanje vzroke nastanka zamude.
(3) Primarni vzrok je osnovni dogodek
ali dejstvo, ki je povzročil zamudo. Vsak primarni vzrok za zamudo se dodeli
upravljavcu ali prevozniku.
(4) Sekundarni vzrok zamude nastane
zaradi primarnega vzroka. Posledico sekundarnega vzroka predstavlja nadaljnja
zamuda istega vlaka, ki že zamuja, ali nastanek zamude pri drugem vlaku. Zamuda
zaradi sekundarnega vzroka se lahko dodeli upravljavcu ali prevozniku, ne glede
na določitev krivca za zamudo iz primarnega vzroka.
(5) Vsi vzroki zamud se kodirajo
skladno z UIC Objavo 450-2. Iz kodirne tabele, ki je Priloga A UIC Objave 450-2,
so razvidni osnovni vzroki zamud ter posledice vpliva na učinkovitost prometa
vlakov.
6. člen
(zbiranje podatkov o vzrokih zamud)
(1) Evidenco gibanj vseh vlakov in
zamud vodi upravljavec. Prav tako upravljavec določa vzrok za vse zamude, razen
za tiste, ki so nastale po krivdi prevoznika. Za te zamude vzroke določi
odgovoren prevoznik, ki je zamudo povzročil.
(2) Pridobljeni podatki se zberejo na
centralnem mestu v informacijskem sistemu pri upravljavcu, preko katerega
upravljavec posreduje podatke agenciji in prevoznikom ali drugim pravnim
osebam.
7. člen
(toleriranje zamude)
(1) Toleriranje zamude pomeni
dovoljeno zamudo, za katero se ne obračuna nadomestilo in se uporablja v skladu
z dogovorom med prevozniki, upravljavcem in agencijo.
(2) Za izračun zamud vlakov se
upoštevajo naslednje meje toleriranja zamud:
-       
potniški vlaki: 10 minut,
-       
tovorni vlaki: 60 minut.
(3) Zamuda se ne obračuna:
-       
upravljavcu v primeru dodelitve vlakovne poti za vožnjo vlaka,
namenjenega za vzdrževanje, obnovo ali gradnjo JŽI, in
-       
prevozniku v primeru naročene in dodeljene lokomotivske vlakovne poti za
določen namen (ad-hoc lokomotivska vlakovna pot).
8. člen
(usklajevanje in dokončno potrjevanje
zamude)
(1) Odgovorni delavec upravljavca
takoj, ko zamuda nastane, vpiše vzrok zamude, če je ta nastala po krivdi
upravljavca ali iz zunanjega oziroma sekundarnega vzroka.
(2) Če je zamuda nastala po krivdi
prevoznika, odgovorni delavec upravljavca pošlje podatek o zamudi prevozniku,
ki je zamudo povzročil. S prenosom se ta zamuda avtomatsko prenese v potrditev
odgovornemu prevozniku, ki je dolžan takoj po prejemu obvestila o nastali
zamudi določiti vzrok za zamudo, ki jo je povzročil. Z vpisom vzroka se šteje,
da je zamuda dokončno potrjena.
(3) Če se prevoznik ne strinja z
odgovornostjo za zamudo, vrne prejeto obvestilo o zamudi upravljavcu brez vpisa
vzroka ter odgovornemu delavcu upravljavca zavrnitev utemelji.
(4) Če se odgovorni delavec
upravljavca strinja z utemeljitvijo, vnese popravljen-pravilen vzrok za zamudo
(krivda upravljavca, zunanji ali sekundarni vzrok). S tem je zamuda dokončno
potrjena.
(5) Če se upravljavec in prevozniki
oziroma prevozniki med seboj ne morejo dogovoriti o povzročitelju vzroka za
nastalo zamudo, se uvede postopek reševanja spornih primerov (poravnava).
(6) Prikaz poteka posredovanja in
dokončne potrditve je v prilogi, ki je sestavni del tega akta.
9. člen
(postopek reševanja spornih primerov –
poravnava)
(1) Agencija, upravljavec in prevoznik
oziroma prevozniki ustanovijo skupni odbor za reševanje spornih primerov.
Skupni odbor zaključi vse sporne primere najkasneje do desetega v mesecu za
pretekli mesec. Sestanke za reševanje spornih primerov sklicuje agencija.
(2) Upravljavec, prevozniki in
agencija zagotovijo ustrezno osebje, ki bo spremljalo, vrednotilo in dokončno
potrjevalo podatke, ki so potrebni za način zagotavljanja učinkovitosti.
(3) Če se ugotovi, da sta za
povzročeno zamudo odgovorna tako upravljavec kakor udeležen prevoznik oziroma
prevozniki, potem se prevzeta obveznost udeleženca za povzročeno zamudo določi
glede na ugotovljen odstotek povzročitve vzroka za zamudo.
(4) Če se udeležene strani ne morejo
sporazumeti glede odgovornosti za povzročeno zamudo, se vse minute zamude
porazdelijo v sorazmernem deležu med upravljavca in udeležene prevoznike.
(5) Če se katera koli od udeleženih
strani ne strinja s porazdelitvijo iz prejšnjega odstavka, se lahko pritoži
Agenciji za pošto in elektronske komunikacije, ki kot regulatorni organ odloča
o pritožbi. Za pritožbeni postopek se smiselno uporabljajo določbe zakona, ki
ureja splošni upravni postopek.
10. člen
(model zaračunavanja nadomestila za
zamude)
(1) Nadomestilo za zamudo se
obračunava za vsako nadaljnjo minuto zamude nad predpisano mejno vrednostjo
(toleriranje zamude). Za vsak vlak posebej se za vsakega povzročitelja
(upravljavec infrastrukture ali prevoznik), ki je zamudo povzročil, izračuna
zamuda. Čas se pomnoži z nadomestilom, ki je določeno za zamudo ene minute.
(2) Skupno obračunsko število zamud
posameznega vlaka lahko znaša maksimalno 300 minut.
(3) Na koncu meseca se seštejejo vsa
nadomestila za zamudo za vsakega povzročitelja (upravljavec infrastrukture ali
prevoznik), ki je zamudo povzročil. Agencija, na osnovi kompenzacije, izstavi
račun tistemu, ki ima presežek povzročenih zamud. Agencija
po prejetem plačilu nakaže ugotovljeni znesek nadomestila tistemu prejemniku,
ki je upravičen do prejema nadomestila za zamudo, ki so mu jo povzročili drugi
povzročitelji.
(4) Agencija za namene nakazovanja sredstev iz naslova
presežka povzročenih zamud odpre poseben račun pri Upravi Republike Slovenije
za javna plačila.
(5) Nadomestilo
za zamudo se izračuna po naslednjih formulah:
a)     za zamudo upravljavca: Znad = tupi × C [EUR]
b)     za zamudo prevoznika: Znad = tpr × C [EUR]
(6) Kratice
iz prejšnjega odstavka imajo naslednji pomen:
-       
tupi: zamuda, katere vzrok nastane zaradi upravljavca;
-       
tpr: zamuda, katere vzrok nastane zaradi prevoznika;
-       
C: nadomestilo za vsako minuto zamude.
(7) Pri
izračunu tupi in tpr se upošteva določba 7. člena tega
akta.
(8) Vrednost
nadomestila za vsako minuto zamude znaša 0,10 €/min.
11. člen
(predčasna vožnja in prehod vzrokov)
(1) Predčasna vožnja se v načinu
zagotavljanja učinkovitosti ne upošteva.
(2) Če sekundarna zamuda preide v
primarno zamudo, se obračuna le razlika teh dveh.

Priloga:
Zamude v železniške prometu

Akt o načinu zagotavljanja učinkovitosti v
železniškem prometu (Uradni list RS, št. 108/13) vsebuje naslednjo končno določbo:
»12. člen
(končna
določba)
Ta akt začne veljati naslednji dan po
objavi v Uradnem listu Republike Slovenije.«.

Akt o spremembah in dopolnitvah Akta o načinu
zagotavljanja učinkovitosti v železniškem prometu (Uradni list RS, št. 57/15) vsebuje naslednjo končno določbo:
»KONČNA DOLOČBA
4. člen
Ta akt začne veljati naslednji dan po
objavi v Uradnem listu Republike Slovenije.«.