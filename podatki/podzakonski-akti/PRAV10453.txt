I. SPLOŠNE DOLOČBE
1. člen
(vsebina pravilnika)
Ta pravilnik določa vsebino in način sporočanja prijave
prostega delovnega mesta ali vrste dela (v nadaljnjem besedilu: prosto delovno
mesto), pogojev za opravljanje del na prostih delovnih mestih ter postopek
objave prostega delovnega mesta in posredovanja zaposlitve.
II. PRIJAVA PROSTEGA DELOVNEGA MESTA ALI VRSTE DELA
2. člen
(pogoji za opravljanje dela)
(1) Pri določitvi pogojev za opravljanje dela na prostih
delovnih mestih ali za vrsto delo mora organizacija oziroma delodajalec (v
nadaljnjem besedilu: delodajalec) upoštevati predpisane in s kolektivno pogodbo
ter splošnim aktom določene pogoje. 
(2) Manjši delodajalci, za katere ne velja obveznost
določanja pogojev s splošnim aktom, določijo pogoje glede na zahteve delovnega
procesa.
3. člen
(prijava prostega delovnega mesta ali vrste dela)
(1) Delodajalec mora Zavodu Republike Slovenije za
zaposlovanje (v nadaljnjem besedilu: zavod) prijaviti vsa prosta delovna mesta
ali vrsto dela, razen kadar sklepa novo pogodbo o zaposlitvi za določen ali
nedoločen čas za isto delovno mesto ali vrsto dela z že zaposlenim delavcem ali
kadar se po zakonu, ki ureja delovna razmerja in po zakonu, ki ureja trg dela,
sklene pogodba o zaposlitvi brez javne objave. 
(2) Delodajalec lahko zavodu, če želi, da mu ta posreduje
kandidate za prosto delovno mesto ali vrsto dela, prijavi prosta delovna mesta
ali vrste dela, za katera ni potrebna javna objava po zakonu, ki ureja delovna
razmerja.
4. člen
(vsebina prijave prostega delovnega mesta ali vrste dela)
(1) Prijava prostega delovnega mesta ali vrste dela mora
vsebovati naslednje podatke: 
-       
podatke o delodajalcu, 
-       
podatke o delovnem mestu ali vrsti dela, 
-       
pogoje za opravljanje dela in 
-       
delodajalčevo opredelitev glede načina javne objave. 
(2) Če delodajalec želi objavo prostega delovnega mesta ali
vrste dela na zavodu ali posredovanje kandidatov, vpisanih v evidence iz 122.
člena Zakona o urejanju trga dela (Uradni list RS, št. 80/10, v nadaljnjem
besedilu: zakon), mora prijava vsebovati tudi opredelitev roka za prijavo in
načina prijave kandidatov. 
(3) Če delodajalec želi posredovanje kandidatov, vpisanih v
evidence iz prejšnjega odstavka, lahko prijava prostega delovnega mesta ali
vrste dela vsebuje še: 
-       
opredelitev načina posredovanja kandidatov, 
-       
dodatne podatke o prostem delovnem mestu ali vrsti dela, 
-       
druge podatke.
5. člen
(način sporočanja prijave prostega delovnega mesta)
(1) Delodajalci sporočajo zavodu prijavo prostega delovnega
mesta na obrazcu »Prijava prostega delovnega mesta ali vrste dela«, ki je z
navodili za izpolnjevanje objavljen na spletni strani zavoda. 
(2) Delodajalci lahko prijavo prostega delovnega mesta ali
vrste dela zavodu dostavijo osebno, po pošti ali elektronsko prek spletne
strani. 
(3) Zavod mora prijavo prostega delovnega mesta ali vrste
dela potrditi in ji dodeliti registrsko številko ter vpisati v evidenco o
prijavi prostega delovnega mesta ali vrste dela. 
(4) Prijava prostega delovnega mesta ali vrste dela je
vpisana v evidenco iz prejšnjega odstavka tri mesece od datuma izteka roka za
prijavo kandidatov. V tem času lahko delodajalec prijavo ponovi, spremeni ali
razveljavi.
III. OBJAVA PROSTEGA DELOVNEGA MESTA ALI VRSTE DELA
6. člen
(vsebina in način objave)
(1) Zavod na željo delodajalca javno objavi prosta delovna
mesta ali vrste dela. Kot javna objava se šteje objava v prostorih zavoda in na
spletnih straneh zavoda. Zavod v dogovoru z delodajalcem prosta delovna mesta
ali vrste dela posreduje v objavo tudi sredstvom javnega obveščanja. 
(2) Delodajalec, ki ne želi javne objave s strani zavoda,
mora objavo prostega delovnega mesta ali vrste dela zagotoviti sam in sicer v
sredstvih javnega obveščanja, na spletnih straneh ali v javno dostopnih
poslovnih prostorih delodajalca. 
(3) Objava prostega delovnega mesta ali vrste dela mora
vsebovati naslednje podatke: 
-       
podatke o delodajalcu, 
-       
podatke o delovnem mestu ali vrsti dela, 
-       
podatke o pogojih za opravljanje dela in 
-       
opredelitev roka za prijavo in načina prijave kandidatov. 
(4) Če delodajalec želi posredovanje kandidatov, vpisanih v
evidence iz drugega odstavka 4. člena tega pravilnika, lahko objava vsebuje
tudi podatke iz tretjega odstavka 4. člena tega pravilnika. 
(5) Če iz prijave prostega delovnega mesta ali vrste dela
oziroma iz pogojev za sklenitev delovnega razmerja izhaja očitna neenaka
obravnava kandidatov zaradi osebnih okoliščin, kot so državljanstvo, narodnost,
rasa, spol, barva kože, invalidnost, starost, spolna usmerjenost, družinsko
stanje ali druge osebne okoliščine v skladu z zakonom, ki ureja delovna
razmerja, lahko zavod objavo takega prostega delovnega mesta ali vrste dela
zavrne.
IV. POSREDOVANJE ZAPOSLITVE
7. člen
(dejavnost zavoda pri posredovanju zaposlitve)
(1) Zavod mora ob prejemu prijave prostega delovnega mesta
ali vrste dela, v kateri delodajalec opredeli, da želi sodelovanje pri
posredovanju kandidatov za zaposlitev, ugotoviti, ali so v evidencah iz drugega
odstavka 4. člena tega pravilnika vpisane osebe, za katere bi zaposlitev na tem
delovnem mestu ali vrsti dela predstavljala ustrezno ali primerno zaposlitev
in: 
-       
ponuditi prosto delovno mesto ali vrsto dela brezposelnim osebam oziroma
iskalcem zaposlitve (v nadaljnjem besedilu: iskalci zaposlitve), ki ustrezajo
pogojem prostega delovnega mesta ali vrste dela, 
-       
preveriti usposobljenost in pripravljenost iskalcev zaposlitve iz
prejšnje alineje, 
-       
se z delodajalcem dogovoriti o načinu sodelovanja in 
-       
izvesti napotitev dogovorjenega števila najustreznejših kandidatov. 
Zavod ob izteku roka za prijavo na prosto
delovno mesto ali vrsto dela delodajalcu posreduje informacijo o napotenih
kandidatih ter ga zaprosi za dostavo obvestila o izidu posredovanja. 
Zavod lahko sodeluje pri zaposlitvenih
razgovorih delodajalca z iskalci zaposlitve. 
(2) Zavod lahko odkloni posredovanje kandidatov delodajalcem
z negativnimi referencami iz 27. člena zakona, dokler so vpisani v evidenco
delodajalcev z negativnimi referencami iz pete alineje prvega odstavka 123.
člena zakona.
8. člen
(ponovitev, sprememba in razveljavitev prijave prostega
delovnega mesta ali vrste dela)
(1) Če delodajalec na podlagi prijave prostega delovnega
mesta ali vrste dela kandidata ne izbere, lahko v roku treh mesecev od datuma
izteka roka za prijavo kandidatov: 
-       
ponovi prijavo prostega delovnega mesta ali vrste dela z enakimi pogoji
za sklenitev pogodbe o zaposlitvi ali 
-       
ob upoštevanju določbe 2. člena tega pravilnika ponovno prijavi prosto
delovno mesto ali vrsto dela s spremenjenimi pogoji za sklenitev pogodbe o
zaposlitvi. 
(2) V primeru, da se delodajalec pred iztekom roka iz
četrtega odstavka 5. člena tega pravilnika odloči, da ne bo zaposloval novih delavcev,
lahko prijavo prostega delovnega mesta ali vrste dela razveljavi. 
(3) Delodajalci sporočajo zavodu ponovitev, spremembo in
razveljavitev prijave prostega delovnega mesta ali vrste dela na obrazcu
»Ponovitev, sprememba ali razveljavitev prijave prostega delovnega mesta ali
vrste dela«, ki je objavljen na spletni strani zavoda. 
(4) Ponovitev, spremembo in razveljavitev prijave prostega
delovnega mesta ali vrste dela lahko delodajalci dostavijo zavodu osebno, po
pošti ali elektronsko prek spletne strani. 
(5) Zavod mora ponovitev, spremembo in razveljavitev prijave
prostega delovnega mesta ali vrste dela potrditi ter pri ponovitvi in spremembi
prijave prostega delovnega mesta ali vrste dela na željo delodajalca izvesti
postopke iz 6. in 7. člena tega pravilnika. 
(6) Pri ponovni prijavi zavod na željo delodajalca ponovno
javno objavi prosto delovno mesto ali vrsto dela z novim rokom prijave
kandidatov. Pri spremembi prijave delodajalec nadomesti del podatkov iz
predhodne prijave z novimi podatki. Z razveljavitvijo prijave delodajalec
prekliče prijavo in objavo prostega delovnega mesta ali vrste dela. 
(7) Zavod prijavo prostega delovnega mesta ali vrste dela
izloči iz evidence o prijavi prostega delovnega mesta, če v treh mesecih po
zadnji objavi ta ni bila ponovljena ali razveljavljena. 
(8) Podlaga za prijavo delavca v zavarovanje pri Zavodu za
zdravstveno zavarovanje Slovenije je lahko prijava prostega delovnega mesta ali
vrste dela, ki ni bila razveljavljena in katere datum ni starejši od šestih
mesecev.
V. KONČNA DOLOČBA
9. člen
(uveljavitev pravilnika)
Ta pravilnik začne veljati 1. januarja 2011.
Št. 0072-19/2010
Ljubljana, dne 14. decembra 2010
EVA 2010-2611-0103
dr. Ivan Svetlik l.r.
Minister
za delo, družino in socialne zadeve