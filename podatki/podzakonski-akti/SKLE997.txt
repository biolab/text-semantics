I. UVODNE DOLOČBE
1. člen
S tem sklepom Republika Slovenija, da bi
dosegla cilje iz zakona o akreditaciji, ustanavlja javni zavod Slovenska
akreditacija. Ustanoviteljske pravice in obveznosti izvaja Vlada Republike
Slovenije.
Z ustanovitvijo Slovenske akreditacije se
zagotavlja trajno in nemoteno opravljanje nalog nacionalne akreditacijske
službe na način in pod pogoji, ki veljajo za javno službo.
II. IME IN SEDEŽ SLOVENSKE AKREDITACIJE
2. člen
Ime javnega zavoda je: Slovenska
akreditacija.
Skrajšano ime je: SA
Ime javnega zavoda v angleškem jeziku je:
Slovenian Accreditation
Sedež: Pot k sejmišču 30A, 1231 Ljubljana -
Črnuče.
III. DEJAVNOST SLOVENSKE AKREDITACIJE
3. člen
Dejavnost Slovenske akreditacije se v
skladu z Uredbo o standardni klasifikaciji dejavnosti (Uradni list RS, št.
69/07 in 17/08) glasi:
84.130    –  urejanje gospodarskih področij za učinkovitejše poslovanje,
84.2        –  posebne dejavnosti za celotno
družbeno skupnost,
82.990    –  drugje nerazvrščene spremljajoče dejavnosti za poslovanje,
85.590    –  drugje nerazvrščeno izobraževanje, izpopolnjevanje in
usposabljanje,
82.300    –  organiziranje razstav, sejmov, srečanj,
74.900    –  drugje nerazvrščene strokovne in tehnične dejavnosti,
58.110    –  izdajanje knjig,
58.140    –  izdajanje revij in druge periodike,
58.190    –  drugo založništvo,
18.200    –  razmnoževanje posnetih nosilcev zapisa,
74.300    –  prevajanje in tolmačenje,
82.190    –  fotokopiranje, priprava dokumentov in druge posamične pisarniške
dejavnosti,
62.030    –  upravljanje računalniških naprav in sistemov,
63.110    –  obdelava podatkov in s tem povezane dejavnosti,
62.010    –  računalniško programiranje,
62.090    –  druge z informacijsko
tehnologijo in računalniškimi storitvami povezane dejavnosti.
4. člen
Slovenska akreditacija bo pod pogoji,
opredeljenimi v drugem odstavku 1. člena tega sklepa kot nacionalna
akreditacijska služba opravljala naslednje naloge:
-      
akreditiranje preskuševalnih in kalibracijskih
labora­torijev,
-      
akreditiranje certifikacijskih organov za
certificiranje proizvodov, sistemov vodenja in osebja,
-      
akreditiranje okoljskih preveriteljev (EMAS,
angl. Eco Management and Audit Scheme),
-      
akreditiranje preveriteljev,
-      
akreditiranje kontrolnih organov,
-      
drugo ugotavljanje in potrjevanje
usposobljenosti za izvajanje postopkov ugotavljanja skladnosti, vključno z
ugotavljanjem izpolnjevanja zahtev za organe za ugotavljanje skladnosti v
skladu s posameznimi predpisi, ki določajo ugotavljanje skladnosti,
-      
svetovanje državni upravi na področju
akreditacije in drugega ugotavljanja ali potrjevanja usposobljenosti za
izvajanje postopkov ugotavljanja skladnosti,
-      
izdajanje strokovnih publikacij,
-      
promocija akreditacije,
-      
druge naloge, povezane z izvajanjem sistema
akreditiranja.
5. člen
Slovenska akreditacija se vključuje v
dejavnost akreditiranja na mednarodni ravni in se v ta namen povezuje in sklepa
sporazume s sorodnimi organizacijami. Slovenska akreditacija sodeluje v
evropskih in mednarodnih združenjih za akreditacijo in predstavlja interese
Republike Slovenije v njih.
IV. ORGANI SLOVENSKE AKREDITACIJE
6. člen
Organ upravljanja Slovenske akreditacije je
svet, ki šteje petnajst članov. 
Člane sveta imenujejo:
-      
šest članov ustanovitelj, s področja uporabe
akreditacije na reguliranem področju, na predlog ministrstva, pristojnega za
notranji trg,
-      
enega člana gospodarske zbornice kot
predstavnika gospodarstva oziroma proizvajalcev in izvajalcev storitev, 
-      
tri člane gospodarske zbornice kot predstavnike
organov za ugotavljanje skladnosti,
-      
enega člana strokovna združenja, ki delujejo na
področju akreditiranih organov za ugotavljanje skladnosti, 
-      
enega člana organizacije potrošnikov kot
predstavnika potrošnikov,
-      
enega člana nevladne okoljevarstvene
organizacije v povezavi z drugim odstavkom 33. člena Zakona o varstvu
okolja (Uradni list RS, št. 39/06 – uradno prečiščeno besedilo, 49/06 – ZMetD,
66/06 – odl. US, 33/07 – ZPNačrt, 57/08 – ZFO-1A, 70/08, 108/09, 108/09 –
ZPNačrt-A, 48/12, 57/12, 92/13, 56/15 in 102/15),
-      
dva člana izvolijo delavci Slovenske
akreditacije na neposrednih in tajnih volitvah.
Subjekte, ki imenujejo člane iz druge do
pete alineje prejšnjega odstavka, določi odbor za akreditacijo. Merila za izbor
subjektov se določijo v statutu. Direktor pozove izbrane subjekte k imenovanju
svojih članov v svet.
Volitve predstavnika delavcev se uredijo v
internem aktu Slovenske akreditacije, ki ga v skladu s predpisi, ki urejajo
soupravljanje delavcev, sprejmejo zaposleni na zboru delavcev.
Predsednika sveta izvolijo člani sveta
izmed sebe.
7. člen
Mandat članov sveta je štiri leta.
Po preteku mandata so člani sveta lahko
ponovno imenovani oziroma izvoljeni.
Direktor v šestih mesecih pred iztekom
mandata članov sveta pozove subjekte iz 6. člena tega sklepa k imenovanju novih
članov sveta. Konstitutivno sejo skliče direktor najpozneje 30 dni po poteku
mandata starim članom, ko je imenovana več kot polovica članov sveta.
Svet sklepa veljavno, če je na seji navzoča
več kot polovica članov sveta. Odločitve sprejema z večino glasov navzočih
članov, razen statuta, ki se sprejme z dvotretjinsko večino glasov navzočih
članov.
Članom sveta začne teči mandat z dnem
konstituiranja sveta.
Predlog za odpoklic člana da svet, član
sam, predlagatelj člana oziroma ministrstvo, pristojno za notranji trg, v
primeru člana predstavnika ustanovitelja. O odpoklicu odločajo tisti, ki so
člane imenovali oziroma izvolili.
Član sveta je lahko odpoklican pred potekom
mandata, za katerega je imenovan, če:
-      
se neopravičeno ne udeleži treh zaporednih sej,
-      
pri svojem delu ne ravna v skladu s predpisi,
-      
ne opravlja svojih nalog oziroma jih ne
opravlja strokovno,
-      
zaradi bolezni, daljše odsotnosti ali iz drugih
utemeljenih razlogov ne more več opravljati funkcije v svetu.
Za čas do izteka mandata odpoklicanemu
članu se imenuje nov član.
8. člen
Svet obravnava in sprejema:
-      
statut,
-      
druge splošne akte, če ni s statutom določeno,
da jih sprejme direktor,
-      
program razvoja,
-      
letni program dela in poročilo o njegovem
izvajanju,
-      
finančni načrt in zaključni račun,
-      
splošni akt o oblikovanju cen storitev
Slovenske akreditacije,
-      
merila za nagrajevanje članov sveta in odbora
za akreditacijo.
Svet imenuje prizivno komisijo, ki
obravnava prizive v zvezi z odločitvami o akreditaciji in predlaga svetu
odločitev o utemeljenosti prizivov. Končno odločitev o prizivih v zvezi z
odločitvami o akreditaciji sprejme svet. Članom prizivne komisije pripada
plačilo za delo v prizivni komisiji.
Svet imenuje in razrešuje direktorja
Slovenske akreditacije s soglasjem ustanovitelja, imenuje člane odbora za
akreditacijo na predlog direktorja, odloča o varstvu pravic delavcev Slovenske
akreditacije ter opravlja druge naloge v skladu z zakonom in statutom.
Svet vsako leto poroča ustanovitelju o delu
Slovenske akreditacije.
9. člen
Svet veljavno odloča, če je na seji navzoča
več kot polovica njegovih članov, odločitve pa sprejema z večino navzočih
članov. Svet sprejme statut z večino vseh članov. (črtan)
Način dela sveta se podrobneje določi s
statutom in poslovnikom o delu sveta.
10. člen
Delo in poslovanje Slovenske akreditacije
vodi direktor. Mandat direktorja traja pet let in je po izteku mandata lahko
imenovan ponovno.
Direktor predstavlja in zastopa Slovensko
akreditacijo brez omejitev, odgovoren je za strokovno delo Slovenske
akreditacije in za zakonitost njenega dela.
Direktor sprejema splošne akte Slovenske
akreditacije skladno s statutom in opravlja druge naloge, določene z zakonom in
statutom.
11. člen
Za direktorja je lahko imenovan kdor
izpolnjuje naslednje pogoje:
-      
najmanj izobrazba, pridobljena po študijskih
programih druge stopnje v skladu z zakonom, ki ureja visoko šolstvo, oziroma
izobrazba, ki ustreza ravni izobrazbe, pridobljene po študijskih programih
druge stopnje,
-      
najmanj 10 let delovnih izkušenj, od tega vsaj štiri leta izkušenj z deli,
sorodnimi z dejavnostjo organov za ugotavljanje skladnosti, ali dve leti izkušenj
z delom v akreditacijskem organu,
-      
najmanj dve leti vodstvenih izkušenj,
-      
izkušnje z uporabo mednarodnih standardov s
področja akreditiranja,
-      
znanje angleškega jezika, najmanj stopnje B2,
po lestvici, določeni v Europass jezikovni izkaznici Sveta Evrope,
-      
ni pravnomočno obsojen zaradi naklepnega
kaznivega dejanja, ki se preganja po uradni dolžnosti, in da ni pravnomočno
obsojen na nepogojno kazen zapora v trajanju več kot šest mesecev,
-      
zoper njega ni vložena pravnomočna obtožnica
zaradi naklepnega kaznivega dejanja, ki se preganja po uradni dolžnosti,
-      
druge pogoje, določene z zakonom in statutom.
12. člen
Strokovno delo Slovenske akreditacije
usmerja odbor za akreditacijo, ki lahko šteje največ šestnajst članov.
Odbor za akreditacijo sestavljajo zaposleni
v Slovenski akreditaciji, ki so odgovorni za posamezna področja akreditiranja, področni sekretar, zunanji strokovnjaki in
uporabniki z vseh področij akreditiranja ter predstavniki ocenjevalcev.
Direktor je član odbora za akreditacijo po funkciji, ne more pa biti izvoljen
za predsednika.
Pristojnosti odbora za akreditacijo,
njegovo sestavo in način določitve njegovih članov ter način delovanja se
določijo s statutom.
V. DELOVNA RAZMERJA
13. člen
Za urejanje delovnih razmerij v Slovenski
akreditaciji se uporabljajo predpisi, ki urejajo položaj in plače zaposlenih v
javnem sektorju ter določbe normativnega dela kolektivne pogodbe za
raziskovalno dejavnost.
VI. VIRI, NAČIN IN POGOJI PRIDOBIVANJA SREDSTEV ZA DELO
SLOVENSKE AKREDITACIJE
14. člen
Slovenska akreditacija pridobiva sredstva
za svoje delo:
-      
iz proračuna Republike Slovenije,
-      
s plačili za storitve,
-      
iz drugih virov.
Iz drugih virov lahko Slovenska
akreditacija pridobiva sredstva le s soglasjem Vlade Republike Slovenije.
15. člen
Višina financiranja iz državnega proračuna
se določi na podlagi letnega programa dela in finančnega načrta. Pri tem
se upošteva tudi predvidena višina sredstev iz plačil za storitve in iz
drugih virov.
Višina in namen sredstev iz državnega
proračuna se določita z letno pogodbo, ki jo skleneta ministrstvo, pristojno za
notranji trg, in Slovenska akreditacija. Slovenska akreditacija predloži
finančni načrt in program dela za naslednje leto ministrstvu, pristojnemu za
notranji trg, najpozneje v 60 dneh po prejemu izhodišč za pripravo finančnega
načrta posrednega uporabnika proračuna s strani ministrstva, pristojnega za
notranji trg.
Po sprejemu državnega proračuna se program
dela po potrebi prilagodi obsegu financiranja za tisto leto.
VII. RAZPOLAGANJE S PRESEŽKOM PRIHODKOV NAD ODHODKI IN KRITJE
PRIMANJKLJAJA SREDSTEV ZA DELO
16. člen
O razpolaganju s presežkom prihodkov nad
odhodki in o kritju primanjkljaja odloča ustanovitelj. Primanjkljaja, ki
nastane pri izvajanju dejavnosti za trg, ustanovitelj ne krije.
VIII. PRAVICE, OBVEZNOSTI IN ODGOVORNOSTI V PRAVNEM PROMETU
17. člen
Slovenska akreditacija je pravna oseba, ki
nastopa v pravnem prometu v okviru svoje dejavnosti samostojno, z vsemi
pravicami in obveznostmi brez omejitev, v svojem imenu in za svoj račun.
Slovenska akreditacija odgovarja za svoje delo z vsemi sredstvi, s katerimi
razpolaga, vključno s sredstvi iz 26. člena tega sklepa.
IX. ODGOVORNOSTI USTANOVITELJA ZA OBVEZNOSTI SLOVENSKE
AKREDITACIJE
18. člen
Ustanovitelj odgovarja za obveznosti
Slovenske akreditacije iz naslova opravljanja nalog iz drugega odstavka 3.
člena zakona o akreditaciji.
Za druge obveznosti Slovenske akreditacije
ustanovitelj ne odgovarja.
X. MEDSEBOJNE PRAVICE IN OBVEZNOSTI USTANOVITELJA IN
SLOVENSKE AKREDITACIJE
19. člen
Da bi bili zagotovljeni smotrna izraba
proračunskih sredstev in zakonitost dela se nadzor nad delom Slovenske akreditacije
izvaja skladno s predpisi o zavodih, predpisi o organizaciji uprave in predpisi
o javnih financah.
20. člen
Ustanovitelj ima naslednje pravice:
-      
ugotavlja skladnost planov razvoja in dela
Slovenske akreditacije s potrebami Republike Slovenije,
-      
spremlja skladnost porabe sredstev z letnim
programom dela in finančnim načrtom,
-      
odloča o statusnih spremembah,
-      
daje soglasje k spremembam in razširitvam
dejavnosti,
-      
daje soglasje k statutu,
-      
daje soglasje k imenovanju direktorja,
-      
daje soglasje k finančnemu načrtu, letnemu
programu dela in zaključnemu računu,
-      
daje soglasje k sistemizaciji delovnih mest,
-      
daje soglasje k splošnemu aktu o oblikovanju
cen storitev Slovenske akreditacije,
-      
daje soglasje k merilom za nagrajevanje članov
sveta in odbora za akreditacijo.
Predstavnik ustanovitelja lahko zahteva
pridobitev soglasja ustanovitelja tudi k vsem odločitvam sveta, ki vplivajo na
finančne in druge obveznosti ustanovitelja.
21. člen
Ustanovitelj svoje pravice in obveznosti
izvaja tako, da je zagotovljena taka stopnja neodvisnosti, nepristranosti,
varovanja zaupnosti in integritete, ki omogoča Slovenski
akreditaciji mednarodno primerljivost z drugimi nacionalnimi akreditacijskimi
službami, njeno članstvo v evropskih in mednarodnih organizacijah za
akreditacijo ter pristop in izvajanje sporazumov o medsebojnem priznavanju
akreditacijskih listin in listin, ki jih izdajajo akreditirani organi.
22. člen
Slovenska akreditacija je dolžna
ustanovitelju:
-      
najmanj enkrat letno poročati o izvajanju
letnega programa dela in razvoja,
-      
predložiti letni finančni načrt in program
dela,
-      
na njegov poziv posredovati podatke, potrebne
za spremljanje in financiranje dejavnosti.

Sklep o ustanovitvi javnega zavoda Slovenska
akreditacija (Uradni list RS, št. 36/00)
vsebuje naslednje prehodne in končne določbe:
»XI. PREHODNE IN KONČNE DOLOČBE
23. člen
Do imenovanja direktorja Slovenske
akreditacije skladno z drugim odstavkom 8. člena tega sklepa opravlja njegove
naloge vršilec dolžnosti direktorja.
Zaradi izvedbe priprav za začetek dela
Slovenske akreditacije skladno z 11. členom zakona o zavodih je vršilec
dolžnosti direktorja pooblaščen, da opravi predvsem naslednje naloge:
-      
pripravi vse potrebno in zahteva vpis
ustanovitve Slovenske akreditacije v sodni register,
-      
sprejme začasni program dela,
-      
sprejme začasni finančni načrt,
-      
sklene pogodbo z ustanoviteljem o proračunskem
financiranju izvajanja zakonskih nalog,
-      
v soglasju z ustanoviteljem sprejme začasni akt
o sistemizaciji delovnih mest,
-      
sklene sporazum o prevzemu delavcev v skladu s
tretjim odstavkom 8. člena zakona o akreditaciji,
-      
sklepa delovna razmerja,
-      
sprejme začasni splošni akt, ki ureja cene
storitev,
-      
pozove subjekte iz drugega odstavka 6. člena
tega sklepa k imenovanju članov sveta,
-      
pripravi vse potrebno za izvedbo volitev iz
tretjega odstavka 6. člena tega sklepa,
-      
skliče in vodi sejo sveta do izvolitve
predsednika sveta,
-      
predlaga svetu v sprejem statut,
-      
opravi druga potrebna dejanja za začetek dela
Slovenske akreditacije.
24. člen
Slovenska akreditacija začne z delom, prvi
delovni dan naslednjega koledarskega meseca, ko je vršilec dolžnosti direktorja
obvestil ustanovitelja, da so izpolnjeni vsi pogoji za začetek dela.
25. člen
Slovenska akreditacija prevzame od Urada
Republike Slovenije za standardizacijo in meroslovje tiste delavce, ki
opravljajo naloge na področju akreditiranja. Začasni akt iz pete alinee drugega
odstavka 23. člena tega sklepa mora omogočiti prerazporeditev delavcev na
način, da se ne poslabšajo njihove pravice in obveznosti iz delovnega razmerja.
26. člen
Sredstva za ustanovitev in delo Slovenske
akreditacije zagotovi ustanovitelj.
Finančna sredstva za delo Slovenske
akreditacije v letu 2000 se zagotovijo na podlagi pogodbe, ki jo skleneta
Slovenska akreditacija in Urad Republike Slovenije za standardizacijo in
meroslovje. Višina in namen finančnih sredstev se določita na podlagi začasnega
programa dela in začasnega finančnega načrta Slovenske akreditacije.
Ustanovitelj prenese Slovenski akreditaciji
v njeno neodplačno uporabo materialna sredstva in opremo Urada Republike
Slovenije za standardizacijo in meroslovje, ki so namenjena izvajanju nalog na
področju akreditacije. Prenos materialnih sredstev in opreme iz prejšnjega
stavka se podrobno uredi s pogodbo med Uradom Republike Slovenije za
standardizacijo in meroslovje in Slovensko akreditacijo.
27. člen
Za izvajanje svoje dejavnosti uporablja
Slovenska akreditacija prostore v Ljubljani na Tivolski cesti 50, ki so sedaj v
uporabi sektorja za akreditacijo Urada Republike Slovenije za standardizacijo
in meroslovje.
28. člen
Ustanovitelj do usposobitve Slovenske
akreditacije v okviru Ministrstva za znanost in tehnologijo zagotavlja
opravljanje strokovnih in administrativnih del, povezanih s kadrovskimi
zadevami.
29. člen
Do ustanovitve zveze potrošniških
organizacij imenuje člana sveta iz 5. točke drugega odstavka 6. člena tega
sklepa Urad Republike Slovenije za varstvo potrošnikov na predlog potrošniških
organizacij, registriranih pri tem uradu.
30. člen
Ta sklep začne veljati petnajsti dan po
objavi v Uradnem listu Republike Slovenije.«.

Sklep o spremembi sklepa o ustanovitvi javnega
zavoda Slovenska akreditacija (Uradni list RS, št. 23/01) vsebuje naslednjo končno določbo:
»2. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o ustanovitvi
javnega zavoda Slovenska akreditacija (Uradni list RS, št. 121/04) vsebuje naslednjo končno določbo:
»4. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvi Sklepa o
ustanovitvi javnega zavoda Slovenska akreditacija (Uradni list RS, št. 22/08) vsebuje naslednjo končno določbo:
»6. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi javnega zavoda Slovenska akreditacija (Uradni list RS, št. 19/16)
vsebuje naslednje prehodne in končno določbo:
»PREHODNE IN KONČNA DOLOČBA
9. člen
Notranja pravila za obravnavanje in
odločanje o prizivih v zvezi z odločitvami o akreditaciji in akt o
sistemizaciji delovnih mest se v šestih mesecih od uveljavitve tega sklepa
uskladijo z določbami tega sklepa.
Postopki obravnave in odločanja o prizivih
v zvezi z odločitvami o akreditaciji, začeti pred uskladitvijo vseh notranjih
pravil za obravnavanje in odločanje o prizivih v zvezi z odločitvami o
akreditaciji s tem sklepom, se nadaljujejo in zaključijo po dosedanjih
predpisih in aktih.
10. člen
Subjekti iz spremenjenega drugega odstavka
6. člena sklepa v devetih mesecih imenujejo člane sveta. Prvo konstitutivno
sejo sveta skliče direktor najpozneje 30 dni po tem, ko je imenovana več kot
polovica članov sveta iz spremenjenega drugega odstavka 6. člena sklepa. S prvo
konstitutivno sejo začne teči štiriletni mandat novih članov sveta, ki bodo
imenovani na podlagi tega sklepa.
Dosedanji člani sveta opravljajo svojo
funkcijo do konstituiranja novega sveta skladno s tem sklepom. Dosedanjim
članom preneha mandat z dnem konstituiranja novega sveta skladno s tem sklepom.
11. člen
Statut javnega zavoda Slovenska
akreditacija (Uradni list RS, št. 63/02 in 136/04) se mora v šestih mesecih od
dneva uveljavitve tega sklepa uskladiti z določbami tega sklepa.
12. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembi Sklepa o ustanovitvi javnega
zavoda Slovenska akreditacija (Uradni list RS, št. 51/16)
vsebuje naslednjo končno določbo:
»KONČNA DOLOČBA
2. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvi Sklepa o
ustanovitvi javnega zavoda Slovenska akreditacija (Uradni list RS, št. 90/21)
vsebuje naslednjo prehodno in končno določbo:
»PREHODNA IN KONČNA DOLOČBA
4. člen
Statut javnega zavoda Slovenska
akreditacija (Uradni list RS,
št. 74/16) se v skladu s tem sklepom uskladi najpozneje v 90 dneh od uveljavitve tega sklepa.
5. člen
Ta sklep začne veljati naslednji dan po
objavi v Uradnem listu
Republike Slovenije.«.