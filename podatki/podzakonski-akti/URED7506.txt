1. člen
(vsebina in namen)
(1) Ta odlok določa ukrep, vlagatelje, upravičence,
pogoje in postopek dodelitve finančne pomoči za izpad krme v živinorejski proizvodnji
na kmetijskem gospodarstvu zaradi škode na kmetijskih površinah z vrsto rabe
GERK 1100 – njiva, posejanih s koruzo za zrnje ali silažno koruzo, nastale
zaradi neurja s točo 29. avgusta 2016 v severovzhodnem delu države.
(2) Sredstva se dodelijo po pravilih o dodeljevanju
pomoči de minimis v skladu z Uredbo Komisije (EU) št. 1408/2013 z dne
18. decembra 2013 o uporabi členov 107 in 108 Pogodbe o delovanju Evropske
unije pri pomoči de minimis v kmetijskem sektorju (UL L št. 352 z dne
24. 12. 2013, str. 9; v nadaljnjem besedilu: Uredba 1408/2013/EU).
2. člen
(pomen izrazov)
Izraza, uporabljena v tem odloku, pomenita naslednje:
-       
kmetijska dejavnost je primarna proizvodnja kmetijskih proizvodov, ki so
navedeni v prilogi I Pogodbe o delovanju Evropske unije (UL C št. 326 z dne
26. 10. 2012, str. 47), razen ribiških proizvodov in proizvodov iz
ribogojstva iz Uredbe (EU) št. 1379/2013 Evropskega parlamenta in Sveta z dne
11. decembra 2013 o skupni ureditvi trgov za ribiške proizvode in
proizvode iz ribogojstva in o spremembi uredb Sveta (ES) št. 1184/2006 in (ES)
št. 1224/2009 ter razveljavitvi Uredbe Sveta (ES) št. 104/2000 (UL L št. 354 z
dne 28. 12. 2013, str. 1), zadnjič spremenjene z Uredbo Sveta (EU) št.
1385/2013 z dne 17. decembra 2013 o spremembi uredb Sveta (ES)
št. 850/98 in (ES) št. 1224/2009 ter uredb (ES) št. 1069/2009, (EU) št.
1379/2013 in (EU) št. 1380/2013 Evropskega parlamenta in Sveta, zaradi
spremembe položaja Mayotta v razmerju do Evropske unije (UL L št. 354 z dne
28. 12. 2013, str. 86);
-       
podjetje je kmetijsko gospodarstvo v skladu z zakonom, ki ureja
kmetijstvo, in je dejavno v primarni kmetijski proizvodnji, ne glede na pravni
status in način financiranja kmetijskega gospodarstva.
3. člen
(vlagatelj in upravičenec)
(1) Vlagatelj je nosilec kmetijskega gospodarstva, ki
vlaga vlogo v skladu s tem odlokom.
(2) Upravičenec je kmetijsko gospodarstvo, ki izpolnjuje
pogoje za pridobitev pomoči po tem odloku.
4. člen
(pogoji za pridobitev sredstev)
(1) Vlagatelj je upravičen do pomoči, če je bilo na
kmetijskem gospodarstvu v letu 2016 v reji najmanj 5 glav velike živine (v
nadaljnjem besedilu: GVŽ) in za kmetijske površine:
-       
na katerih je imel škodo iz 1. člena tega odloka, kar potrdi z izjavo o
škodi, iz Vloge za finančno pomoč za izpad krme v živinorejski proizvodnji na
kmetijskem gospodarstvu, ki je kot priloga 1 sestavni del tega odloka,
-       
za katere je oddal zbirno vlogo za leto 2016 za uveljavljanje ukrepov
kmetijske politike,
-       
ki so bile ugotovljene za površine z vrsto rabe GERK 1100 – njiva s
kmetijsko rastlino koruzo za silažo ali koruzo za zrnje iz zbirne vloge za leto
2016 v arih,
-       
ki so bile 29. avgusta 2016 vpisane v Register kmetijskih
gospodarstev kot GERK z vrsto rabe 1100 – njiva in
-       
ki so s skupno površino najmanj 0,5 ha ležale v naslednjih katastrskih
občinah: k. o. 583 – Cirknica, k. o. 608 – Gačnik, k. o. 607 –
Jelenče, k. o. 581 – Kaniža, k. o. 606 – Ranca, k. o. 564 –
Šentilj v Slovenskih goricah, k. o. 582 – Štrihovec in k. o. 580 –
Vajgen.
(2) Pomoč se izplača le za del kmetijske površine, ki
leži v eni izmed katastrskih občin iz pete alineje prejšnjega odstavka.
(3) GVŽ iz prvega odstavka tega člena se pridobi na
podlagi podatkov o staležu živali na dan 1. februar 2016 in izračuna iz
koeficientov za izračun GVŽ za posamezne vrste in kategorije rejnih živali v
skladu s pravilnikom, ki ureja evidenco imetnikov rejnih živali in evidenco
rejnih živali.
5. člen
(finančne določbe)
(1) Za pomoč iz tega odloka se zagotovijo sredstva do
višine 26.000 eurov.
(2) Višina pomoči za posamezen hektar se izračuna tako,
da se sredstva iz prejšnjega odstavka delijo s številom hektarov vseh
upravičenih površin iz prejšnjega člena.
(3) Ne glede na prejšnji odstavek lahko pomoč na hektar
znaša največ 200 eurov.
(4) Poleg pomoči po tem odloku se v zvezi z istimi
upravičenimi stroški istemu kmetijskemu gospodarstvu ne sme dodeliti še državna
pomoč, če bi tako seštevanje povzročilo intenzivnost pomoči, ki bi presegala
intenzivnost, določeno za posebne okoliščine vsakega primera v predpisih Unije.
(5) Skupni znesek vseh pomoči de minimis v
kmetijstvu, ki se odobri in izplača enotnemu podjetju iz drugega odstavka 2.
člena Uredbe 1408/2013/EU, ne sme presegati 15.000 eurov v katerem koli obdobju
treh proračunskih let. Ne glede na določbe drugega odstavka tega člena se pomoč
ustrezno zniža, če bi bila z odobreno finančno pomočjo enotnemu podjetju po tem
odloku presežena omejitev iz tega odstavka.
(6) Kumulativni znesek vseh pomoči de minimis,
dodeljen kmetijskim gospodarstvom, v kateremkoli obdobju treh proračunskih let
ne sme presegati nacionalne omejitve iz priloge Uredbe 1408/2013/EU.
(7) Če je vlagatelj, razen v kmetijski dejavnosti,
dejaven v enem ali več sektorjih ali opravlja dejavnosti, ki spadajo na
področje uporabe Uredbe Komisije (EU) št. 1407/2013 z dne 18. decembra
2013 o uporabi členov 107 in 108 Pogodbe o delovanju Evropske unije pri pomoči de
minimis (UL L št. 352 z dne 24. 12. 2013, str. 1; v nadaljnjem
besedilu: Uredba 1407/2013/EU), se pomoč de minimis, dodeljena za
dejavnosti v sektorju kmetijske proizvodnje, v skladu s tem odlokom lahko
kumulira s pomočjo de minimis, dodeljeno sektorjem ali dejavnostim v
gospodarstvu, do zgornje meje, določene v Uredbi 1407/2013/EU, če je z
ločitvijo dejavnosti ali stroškov zagotovljeno, da primarna proizvodnja
kmetijskih proizvodov ne prejema pomoči de minimis, dodeljene v skladu z
Uredbo 1407/2013/EU.
(8) Če je vlagatelj, razen v kmetijski dejavnosti,
dejaven v sektorju ribištva in akvakulture, se pomoč de minimis,
dodeljena za dejavnosti v sektorju kmetijske proizvodnje, v skladu s tem
odlokom lahko kumulira s pomočjo de minimis, dodeljeno sektorju ribištva
in akvakulture, do zgornje meje, določene v Uredbi Komisije (EU) št. 717/2014 z
dne 27. julija 2014 o uporabi členov 107 in 108 Pogodbe o delovanju
Evropske unije pri pomoči de minimis v sektorju ribištva in akvakulture
(UL L št. 190 z dne 28. 6. 2014, str. 45; v nadaljnjem besedilu: Uredba
717/2014/EU), če je z ločitvijo dejavnosti ali stroškov zagotovljeno, da
primarna proizvodnja kmetijskih proizvodov ne prejema pomoči de minimis,
dodeljene v skladu z Uredbo 717/2014/EU.
6. člen
(postopek za pridobitev sredstev)
(1) Vlagatelj mora do 28. julija 2017 poslati vlogo
za finančno pomoč, ki je priloga 1 tega odloka, na naslov Agencija Republike
Slovenije za kmetijske trge in razvoj podeželja (v nadaljnjem besedilu:
agencija), Dunajska cesta 160, 1000 Ljubljana, ali jo do 28. julija 2017
oddati osebno v sprejemni pisarni agencije v času uradnih ur.
(2) K vlogi iz prejšnjega odstavka vlagatelj priloži
splošno izjavo vlagatelja, ki je kot priloga 2 sestavni del tega odloka, in
izjavo vlagatelja glede enotnega podjetja in kumulacij pomoči de minimis
v skladu z drugim odstavkom 2. člena Uredbe 1408/2013/EU, ki je kot priloga 3
sestavni del tega odloka.
7. člen
(odločbe o pravici do sredstev)
O izpolnjevanju pogojev odloči agencija z odločbo o pravici do
sredstev. V odločbi o pravici do sredstev se navede, da gre za pomoč de
minimis v kmetijskem sektorju po Uredbi 1408/2013/EU.
8. člen
(preverba pred odobritvijo pomoči in poročanje)
(1) Agencija pred odobritvijo pomoči preveri višino že
dodeljene pomoči de minimis za posameznega upravičenca v centralni
evidenci pomoči de minimis za kmetijstvo in ribištvo, ki jo vodi
Ministrstvo za kmetijstvo, gozdarstvo in prehrano (v nadaljnjem besedilu:
ministrstvo), za de minimis v gospodarskem sektorju pa v evidenci
državnih pomoči, ki jo vodi Sektor za spremljanje državnih pomoči na
Ministrstvu za finance.
(2) Za upravičence, ki so enotno podjetje, agencija
predhodno preveri, da že dodeljena pomoč de minimis za vsa podjetja v
okviru enotnega podjetja ne presega 15.000 eurov v katerem koli obdobju treh
proračunskih let.
(3) Agencija v 15 dneh po izplačilu pomoči de minimis
posameznemu upravičencu poroča ministrstvu o dodeljenih pomočeh na način, ki ga
ministrstvo objavi na svojih spletnih straneh.
9. člen
(hramba dokumentacije)
Agencija hrani evidence o individualni pomoči de minimis
deset let od datuma dodelitve pomoči.
KONČNA DOLOČBA
10. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije.
Št. 00715-22/2017
Ljubljana, dne 13. julija 2017
EVA 2017-2330-0027
Vlada Republike Slovenije
dr. Miroslav Cerar l.r.
Predsednik

Priloga 1: Vloga za
finančno pomoč za izpad krme v živinorejski proizvodnji na kmetijskem
gospodarstvu
Priloga 2: Splošna
izjava vlagatelja
Priloga 3: Izjava
vlagatelja glede enotnega podjetja in kumulacij pomoči de minimis