1. člen
(1) S tem pravilnikom se določajo pogoji, ki morajo biti
izpolnjeni, da organizacija iz prvega odstavka 4. člena Zakona o preprečevanju
pranja denarja in financiranja terorizma (Uradni list RS, št. 60/70; v nadaljnjem
besedilu: zakon) v okviru elektronskega poslovanja lahko ugotavlja in preverja
istovetnost stranke, ki je bodisi fizična oseba oziroma njen zakoniti zastopnik
bodisi samostojni podjetnik posameznik bodisi posameznik, ki samostojno
opravlja dejavnost, z uporabo kvalificiranega digitalnega potrdila stranke. 
(2) Ne glede na prejšnji odstavek organizacija iz 1. in 2.
točke prvega odstavka 4. člena zakona v primerih odpiranja računov strankam ne
sme ugotavljati in preverjati istovetnosti teh strank v skladu s prvim
odstavkom tega člena, razen pri odpiranju začasnega depozitnega računa za
vplačilo ustanovitvenega kapitala.
2. člen
Posamezni pojmi, uporabljeni v tem pravilniku, imajo
naslednji pomen: 
-       
kvalificirano digitalno potrdilo ima enak pomen kot ga ima pojem
kvalificirano potrdilo v zakonu, ki ureja elektronsko poslovanje in elektronski
podpis; 
-       
registriran overitelj je overitelj, ki je v skladu z zakonom, ki ureja
elektronsko poslovanje in elektronski podpis, bodisi vpisan v register
overiteljev v Republiki Sloveniji bodisi prostovoljno akreditiran v eni izmed
držav članic Evropske unije; 
-       
informacijski sistem je programska, strojna, komunikacijska in druga
oprema, ki deluje samostojno ali v omrežju in je namenjena zbiranju,
procesiranju, distribuciji, uporabi in drugi obdelavi podatkov v elektronski
obliki; 
-       
notranja pravila overitelja so pravila glede elektronskega podpisovanja
in overjanja, ki jih overitelj izda v skladu z zakonom, ki ureja elektronsko
poslovanje in elektronski podpis.
3. člen
(1) Kvalificirano digitalno potrdilo stranke, na podlagi
katerega organizacija iz prvega odstavka 4. člena zakona (v nadaljnjem
besedilu: organizacija) ugotavlja in preverja istovetnost stranke, mora biti
izdano v skladu z zakonom, ki ureja elektronsko poslovanje in elektronski
podpis. 
(2) Kvalificirano digitalno potrdilo stranke iz prvega
odstavka tega člena lahko izda registriran overitelj s sedežem v Republiki
Sloveniji ali registrirani overitelj s sedežem v drugi državi članici Evropske
unije ali tretji državi pod pogoji, določenimi z zakonom, ki ureja elektronsko
poslovanje in elektronski podpis, če za ugotavljanje in preverjanje
istovetnosti stranke v skladu s 1. členom tega pravilnika obstajajo tehnološke
možnosti. 
(3) Ne glede na prvi in drugi odstavek tega člena
organizacija ne sme ugotavljati in preverjati istovetnosti stranke na podlagi
kvalificiranega digitalnega potrdila, ki je izdano pod psevdonimom.
4. člen
(1) Organizacija, ki ugotavlja in preverja istovetnost
stranke z uporabo kvalificiranega digitalnega potrdila stranke, mora
zagotoviti, med drugim tudi z uporabo ustreznega informacijskega sistema,
preverjanje: 
-       
veljavnosti kvalificiranega digitalnega potrdila; 
-       
veljavnosti podpisnega zasebnega ključa, 
-       
ustreznega registra preklicanih kvalificiranih digitalnih potrdil, 
-       
izdajatelja kvalificiranih digitalnih potrdil (ali gre za registriranega
izdajatelja kvalificiranih potrdil). 
(2) Organizacija, ki ugotavlja in preverja istovetnost
stranke z uporabo kvalificiranega digitalnega potrdila stranke, mora preveriti
tudi morebitne omejitve v zvezi z uporabo tega potrdila in se seznaniti z
javnim delom notranjih pravil registriranega overitelja.
5. člen
(1) Organizacija mora imeti oblikovano politiko beleženja
dogodkov, to je revizijske sledi, ki se nanašajo na vstopanje v njen
informacijski sistem z uporabo kvalificiranih digitalnih potrdil. 
(2) S politiko beleženja organizacija definira, katere
podatke vsebuje revizijska sled. Revizijska sled mora vsebovati podatke vsaj o
naslednjih dogodkih: 
-       
preverjenju in ugotavljanju istovetnosti stranke (enolična oznaka
potrdila in njegovega izdajatelja in enolična oznaka stranke); 
-       
datumu in uri prijave in odjave; 
-       
omrežnem naslovu (IP naslov), s katerega se je izvedla prijava v njen
informacijski sistem; 
-       
uspešnih in zavrnjenih dostopih v njen informacijski sistem.
6. člen
Organizacija pred začetkom ugotavljanja in preverjanja
istovetnosti strank z uporabo kvalificiranih digitalnih potrdil Uradu RS za
preprečevanje pranja denarja poda pisno izjavo, da izpolnjuje zahteve iz 4. in
5. člena tega pravilnika.
7. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 007-19/2008/2
Ljubljana, dne 16. januarja 2008
EVA 2008-1611-0029
dr. Andrej Bajuk l.r. 
Minister 
za finance