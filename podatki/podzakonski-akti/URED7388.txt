1. člen
(vsebina)
Ta uredba določa pogoje in merila za dodelitev pomoči za
tekoče poslovanje obratovalcu letališča državnega pomena v skladu s Smernicami
o državni pomoči letališčem in letalskim prevoznikom (UL C št. 99 z dne
4. 4. 2014, str. 3; v nadaljnjem besedilu: Smernice) in dodelitev pomoči de
minimis pod pogoji Uredbe Komisije (EU) št. 1407/2013 z dne
18. decembra 2013 o uporabi členov 107 in 108 Pogodbe o delovanju Evropske
unije pri pomoči de minimis (UL L št. 352 z dne 24. 12. 2013, str.
1; v nadaljnjem besedilu: uredba de minimis).
2. člen
(viri financiranja)
(1) Obratovanje javnega letališča se praviloma
zagotavlja v tržnih pogojih. Obratovalec letališča državnega pomena (v
nadaljnjem besedilu: obratovalec letališča) se financira s prihodki od prodanih
storitev, ki jih izvaja v okviru svojih dejavnosti.
(2) Obratovanje javnega letališča se lahko financira
tudi iz proračunskih sredstev, če prihodki obratovalca letališča ne zadoščajo
za pokrivanje stroškov, ki nastanejo zaradi obveznosti izvajanja obveznih
letaliških služb v skladu z zakonom, ki ureja letalstvo. Pri tem stroški
obratovanja letališča pomenijo osnovne stroške letališča z vidika zagotavljanja
letaliških storitev, vključno s stroškovnimi kategorijami, kot so stroški za
zaposlene, pogodbene storitve, komunikacije, odpadke, energijo, vzdrževanje,
najem in upravljanje itd., vendar ne vključujejo stroškov investicijskega
vzdrževanja, podpore za trženje niti vseh drugih spodbud, ki jih letalskim
prevoznikom dodeli letališče.
3. člen
(dodelitev pomoči za tekoče poslovanje)
(1) Proračunska sredstva iz drugega odstavka prejšnjega
člena se v skladu s točko 5.1.2. Smernic dodelijo kot pomoč za tekoče
poslovanje letališča.
(2) Pomoč se lahko dodeli za pokritje pričakovane vrzeli
v financiranju poslovanja, ki pomeni izgube iz poslovanja letališča, znižane na
njihovo sedanjo vrednost z uporabo stroškov kapitala, oziroma primanjkljaj (po
neto sedanji vrednosti) med letališkimi prihodki in stroški poslovanja
letališča.
(3) Pomoč se lahko dodeli za obdobje do
4. aprila 2024, če je iz poslovnega načrta razvidno, da bo najpozneje
po letu 2024 obratovalec letališča sam sposoben pokriti vse stroške
poslovanja.
(4) Znesek pomoči se določi kot fiksni znesek, ki
predstavlja pričakovano vrzel v financiranju poslovanja, določeno na podlagi
predhodnega poslovnega načrta. Za obdobje do leta 2019 lahko znaša
najvišji znesek pomoči do 80 % prvotne vrzeli v financiranju poslovanja
letališča. Po letu 2019 lahko znaša najvišji znesek pomoči do 50 % prvotne
vrzeli v financiranju poslovanja letališča.
(5) Pomoč se lahko dodeli samo po predhodni odobritvi
Evropske komisije.
4. člen
(vloga za dodelitev pomoči)
(1) Obratovalec letališča vloži za dodelitev pomoči iz
prejšnjega člena vlogo pri ministrstvu, pristojnem za promet (v nadaljnjem
besedilu: ministrstvo), na podlagi objavljenega poziva.
(2) Vloga vsebuje predlog poslovnega načrta družbe za
obdobje od leta 2016 do leta 2019 in predlog poslovnega načrta družbe
za obdobje od leta 2020 do leta 2024, v katera obratovalec letališča
vključi informacije o prometu in napovedih prometa, stroških in napovedih
stroškov ter finančne podatke v zvezi s stopnjo donosnosti in denarnimi tokovi
(sklic na metodologije, ki jih dokazljivo uporablja obratovalec letališča,
npr. uporaba metod za ocenjevanje neto sedanje vrednosti naložbe, interne
stopnje donosnosti in povprečnega donosa na vloženi kapital).
5. člen
(pogoji za dodelitev pomoči)
Na podlagi poziva vloži vlogo za dodelitev pomoči obratovalec
letališča, ki izpolnjuje te pogoje:
-       
ima za izvajanje dejavnosti veljavno obratovalno dovoljenje, pridobljeno
skladno z določili zakona, ki ureja letalstvo,
-       
svojo dejavnost izvaja na javnem letališču državnega pomena z največ
200.000 potniki na leto.
6. člen
(merila)


opis – primanjkljaj pri
  poslovanju od leta 2017 do leta 2019

višina pomoči do leta 2019


1. primanjkljaj pri
  poslovanju presega 10 % stroškov poslovanja letališča 

80 % vrzeli v financiranju
  poslovanja


2. primanjkljaj pri
  poslovanju je enak 10 % stroškov poslovanja letališča ali nižji in presega 5
  % stroškov poslovanja letališča

70 % vrzeli v financiranju
  poslovanja


3. primanjkljaj pri
  poslovanju je enak 5 % stroškov poslovanja letališča ali nižji

60 % vrzeli v financiranju
  poslovanja


 

 


opis – primanjkljaj pri
  poslovanju od leta 2020 do leta 2024

višina pomoči po letu 2019
do 4. aprila 2024


1. primanjkljaj pri
  poslovanju presega 30 % stroškov poslovanja letališča 

50 % vrzeli v financiranju
  poslovanja


2. primanjkljaj pri
  poslovanju je manjši ali enak 30 % in presega 20 % stroškov poslovanja
  letališča

40 % vrzeli v financiranju
  poslovanja


3. primanjkljaj pri
  poslovanju je enak 20 % stroškov poslovanja letališča ali nižji

30 % vrzeli v financiranju
  poslovanja




7. člen
(pogodba)
Ministrstvo z obratovalcem letališča (pravno osebo), ki
izpolnjuje pogoje za dodelitev pomoči, ob upoštevanju meril za dodelitev višine
pomoči sklene pogodbo o dodelitvi pomoči za izvajanje storitev, povezanih z
obratovanjem javnega letališča državnega pomena, s katero se uredijo medsebojna
razmerja.
8. člen
(nakazilo pomoči obratovalcu letališča)
(1) Ministrstvo nakaže obratovalcu letališča letni
znesek pomoči, določen kot fiksni znesek, ki zajema pričakovano vrzel v
financiranju poslovanja, do 31. marca tekočega leta.
(2) Sredstva iz tega člena se zagotavljajo s
proračunskih postavk ministrstva.
9. člen
(poročilo o porabi pomoči)
(1) Obratovalec letališča mora ministrstvu posredovati:
-       
ob koncu poslovnega leta poročilo o porabi pomoči in
-       
najpozneje do 30. aprila za preteklo poslovno leto revidirano letno
poročilo, s katerim dokazuje, da so letni računovodski izkazi resničen in
pošten prikaz računovodskega poročanja.
(2) Obratovalec letališča mora omogočiti vsakokratni
pregled finančnega poslovanja.
10. člen
(nadzor nad porabo pomoči)
(1) Nadzor nad porabo pomoči izvaja ministrstvo, kar se
podrobneje določi v pogodbi iz 7. člena te uredbe.
(2) Ministrstvo lahko za nadzor izbere neodvisnega
revizorja, ki opravi nadzor v imenu ministrstva na račun obratovalca letališča.
(3) Obratovalec letališča mora pri nadzoru predložiti
podatke, iz katerih je razvidno ločeno računovodstvo.
(4) Če se pri nadzoru ugotovijo kršitve, mora
obratovalec letališča najpozneje v treh mesecih odpraviti napake.
11. člen
(vračilo pomoči za tekoče poslovanje zaradi ugotovljenih
nepravilnosti)
(1) Če ministrstvo na podlagi poročila o porabi pomoči
iz 9. člena te uredbe in revidiranega letnega poročila ugotovi, da obratovalec
letališča pomoči ni porabil v skladu z določbo drugega odstavka 3. člena te
uredbe in sklenjeno pogodbo, je dolžan vrniti sorazmerni del za to prejetih
sredstev skupaj s pripadajočimi zamudnimi obrestmi od dneva ugotovljenih
nepravilnosti do dneva vrnitve v skladu z Zakonom o predpisani obrestni meri
zamudnih obresti (Uradni list RS, št. 11/07 – uradno prečiščeno besedilo).
Sredstva je dolžan vrniti najpozneje v petnajstih dneh od prejema pisne
zahteve, ki jo poda ministrstvo.
(2) Če je iz revidiranega letnega poročila razvidno, da
je primanjkljaj financiranja kumulativno manjši, kot je bil predviden v
poslovnem načrtu, na podlagi katerega je bila pomoč dodeljena, mora obratovalec
letališča vrniti razliko skupaj z zakonitimi obrestmi.
12. člen
(razlogi za predčasno prenehanje pogodbe)
(1) Pogodba iz 7. člena te uredbe predčasno
preneha:
-       
če je proti obratovalcu letališča uveden postopek prisilne poravnave,
stečaja ali likvidacijski postopek ali je obratovalec letališča prenehal
poslovati na podlagi sodne ali druge prisilne odločbe,
-       
če se po sklenitvi pogodbe ugotovi, da je obratovalec letališča dal
zavajajoče in neresnične podatke, ki so vplivali na dodelitev pomoči,
-       
če obratovalec letališča izvede kakršne koli statusne spremembe
brez soglasja ministrstva.
(2) V primerih iz prejšnjega odstavka mora obratovalec
letališča Republiki Sloveniji vrniti vso dodeljeno državno pomoč skupaj s
pripadajočimi zamudnimi obrestmi v skladu z določbami prejšnjega člena.
13. člen
(pomoč de minimis)
Do potrditve pomoči za tekoče poslovanje iz prvega odstavka
3. člena te uredbe se pomoč obratovalcu letališča za izvajanje storitev po tej
uredbi lahko dodeli pod pogoji uredbe de minimis.
14. člen
(vloga za dodelitev pomoči de minimis)
Obratovalec letališča (pravna oseba) vloži pri ministrstvu
vlogo za dodelitev pomoči de minimis, kadar dokazuje, da je v težavah.
Da je obratovalec letališča v težavah, je mogoče dokazati tudi takrat, ko ne
izkazuje izgube kapitala, svoje težave pa dokazuje z drugimi kazalniki:
naraščajočimi izgubami, povečanimi terjatvami, zmanjševanjem prodaje,
povečevanjem zalog, zmanjšanjem izkoriščenosti proizvodnih sredstev, padanjem
denarnih tokov, naraščajočimi dolgovi, naraščajočimi stroški obresti ali
zmanjševanjem vrednosti premoženja. Vlogi mora obratovalec letališča priložiti
pisno izjavo o:
-       
vseh drugih pomočeh de minimis, ki jih je prejel na podlagi te
ali drugih uredb de minimis v predhodnih dveh letih in tekočem
proračunskem letu, in
-       
drugih že prejetih (ali zaprošenih) pomočeh za iste upravičene stroške, 
ter zagotoviti, da z dodeljenim zneskom
pomoči de minimis ne bo presežena zgornja meja pomoči de minimis
in intenzivnosti pomoči po drugih predpisih.
15. člen
(merila za dodelitev pomoči de minimis)
(1) Merila za dodelitev
pomoči de minimis so:


opis 

višina 

upravičenost


merilo lastniškosti financiranja

 

 


delež kapitala v virih sredstev

15 % nižji kot v primerljivih družbah

zaprosilo je upravičeno do višine 200.000 eurov


merilo zadolženosti

 

 


EBITDA

vrednost je enaka 0 ali manjša

zaprosilo je upravičeno do višine 200.000 eurov


merilo dobičkonosnosti 

 

 


dobičkonosnost sredstev

njegova vrednost je nizka

zaprosilo je upravičeno do višine 200.000 eurov


merilo likvidnosti

 

 


likvidnost

vrednost je enaka 1 ali manjša

zaprosilo je upravičeno do višine 200.000 eurov


(2) Ministrstvo z obratovalcem
letališča (pravno osebo) na podlagi izpolnjenih pogojev in skladno z merili za
dodelitev državne pomoči de minimis sklene pogodbo o pomoči de
minimis, kadar je višina vsaj dveh meril enaka določenim v tej uredbi ali
nižja.
(3) Skupni znesek pomoči, dodeljen enotnemu podjetju, ne
presega 200.000,00 eurov v zadnjih treh proračunskih letih, ne glede na obliko
ali namen pomoči in ne glede na to, ali se pomoč dodeli iz sredstev države,
občine ali Evropske unije.
16. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00710-25/2016
Ljubljana, dne 28. julija 2016
EVA 2016-2430-0069
Vlada Republike Slovenije
Boris Koprivnikar l.r.
Podpredsednik