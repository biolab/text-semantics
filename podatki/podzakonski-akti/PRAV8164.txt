1. člen
(vsebina)
Ta pravilnik določa podrobnejši program
sodniškega pripravništva (v nadaljnjem besedilu: program), obvezne oblike
izobraževanja oseb, ki neposredno pristopijo k opravljanju pravniškega
državnega izpita (v nadaljnjem besedilu: izpit), ter vsebino in potek izpita.
2. člen
(program sodniškega pripravništva)
Program obsega obvezno usposabljanje na
sodiščih, na kazenskopravnem področju lahko tudi na državnih tožilstvih, in
obvezne oblike izobraževanja, ki so za sodniške pripravnike določene s tem
pravilnikom.
3. člen
(obvezno usposabljanje na kazenskopravnem
področju)
(1) Sodniški pripravnik se na
kazenskopravnem področju usposablja tri mesece pod vodstvom sodnika mentorja na
okrajnem ali okrožnem sodišču ali pod vodstvom državnega tožilca mentorja na
okrožnem državnem tožilstvu, z območja posameznega višjega sodišča (v
nadaljnjem besedilu: državno tožilstvo).
(2) V času usposabljanja pri mentorju
iz prejšnjega odstavka opravi pripravnik v dogovoru z mentorjem določena dela
in se seznani z delom tudi na drugih oddelkih kazenskega sodstva na istem ali drugem
sodišču ali na državnem tožilstvu. V okviru teh oblik usposabljanja:
1.    
lahko prisostvuje pri:
- 
glavnih obravnavah ali sejah senata na mladinskem kazenskem oddelku,
- 
zaslišanjih obdolženca in zaslišanjih prič na preiskovalnem oddelku,
- 
celodnevnih sejah zunajobravnavnega senata okrožnega sodišča,
- 
celodnevnih sejah pritožbenega senata višjega sodišča;
2.    
se mora udeležiti seminarjev o naslednjih temah:
- 
delo državnega tožilca v kazenski zadevi,
- 
mladoletniško kazensko pravo;
3.    
mora opraviti kolokvij na temo izdelava osnutka kazenske odločbe prve
stopnje.
(3) V skladu s programom lahko
pripravnik, ki se usposablja na okrajnem sodišču, prisostvuje pri obravnavah na
okrožnem sodišču ali opravlja določena dela na državnem tožilstvu, pripravnik,
ki se usposablja na okrožnem sodišču, lahko prisostvuje pri obravnavah na
okrajnem sodišču ali opravlja dela na državnem tožilstvu, pripravnik, ki se
usposablja na državnem tožilstvu, pa lahko prisostvuje pri obravnavah na
okrajnem ali okrožnem sodišču.«
4. člen
(obvezno usposabljanje na civilnopravnem
področju)
(1) Sodniški pripravnik se na
civilnopravnem področju usposablja pet mesecev pod vodstvom sodnika mentorja na
področju:
-      
civilnega sodstva na okrajnem ali okrožnem sodišču,
-      
gospodarskega sodstva na okrožnem sodišču ali
-      
delovnega sodstva na delovnem sodišču prve stopnje.
(2) V času usposabljanja pri sodniku
mentorju iz prejšnjega odstavka opravi pripravnik v dogovoru s sodnikom
mentorjem določena dela in se seznani z delom tudi na drugih oddelkih
civilnega, gospodarskega ali delovnega sodstva na istem oziroma drugem sodišču
iz prejšnjega odstavka. V okviru teh oblik usposabljanja:
1.    
lahko prisostvuje pri:
- 
celodnevnih sejah pritožbenega senata višjega sodišča,
- 
zapuščinskih obravnavah in narokih v nepravdnih zadevah,
- 
celodnevnih sejah pritožbenega senata višjega sodišča v gospodarskih
zadevah,
- 
celodnevnih sejah in obravnavah na delovnem sodišču prve stopnje;
2.    
se mora udeležiti seminarjev o naslednjih temah:
-  
organizacija in vodenje zemljiške knjige ter poslovanje s strankami skupaj z ogledom zemljiške knjige,
-  
dedno pravo in zapuščinski postopek,
-  
nepravdni postopki,
-  
(črtana),
-  
postopki zaradi insolventnosti in postopki prisilnega prenehanja,
-  
kolektivno delovno pravo in kolektivne pogodbe,
-  
pravo socialne varnosti;
3.    
mora opraviti kolokvij na temo izdelava osnutka civilne odločbe prve
stopnje, s področja sodstva na katero je razporejen.
(3) V skladu s programom lahko
pripravnik, ki se usposablja na posameznem sodišču iz prvega odstavka tega
člena, prisostvuje tudi pri obravnavah drugih sodišč iz prvega odstavka tega
člena.
5. člen
(usposabljanje v upravnem sodstvu)
V času sodniškega pripravništva lahko
pripravnik v dogovoru s sodnikom mentorjem prisostvuje pri celodnevni seji
senata Upravnega sodišča Republike Slovenije.
6. člen
(izbirno usposabljanje)
Izbirno usposabljanje se opravlja po
programu, ki ga določi organ oziroma institucija iz 15. člena Zakona o pravniškem
državnem izpitu (v nadaljnjem besedilu: zakon).
7. člen
(namen usposabljanja)
(1) V okviru obveznega usposabljanja
je treba sodniškemu pripravniku dati možnost, da se seznani z uporabo pravnih
predpisov in teoretičnega znanja iz posameznih pravnih področij iz 3. in 4. člena tega pravilnika pri praktičnemu delu oziroma obveznih oblikah izobraževanja.
(2) Z izbirnim usposabljanjem je treba
pripravnika pri praktičnemu delu seznaniti z uporabo pravnih predpisov in
teoretičnega znanja v okviru programa iz prejšnjega člena.
8. člen
(naloge sodniškega pripravnika)
(1) Sodniški pripravnik pridobiva
znanja in se usposablja za samostojno delo tako, da:
-      
opravlja posamezne naloge pod vodstvom sodnika ali državnega tožilca
mentorja ali pod vodstvom druge za izvedbo obvezne oblike izobraževanja
določene osebe ter pri tem proučuje predpise in gradiva, ki so osnova za
opravljanje posameznih nalog;
-      
spremlja obravnave, seje senatov, zaslišanja in druge naroke ter piše
zapisnike po odredbi sodnika;
-      
pod pogoji iz 17. člena zakona opravlja posamezna dejanja na glavni
obravnavi, seji senata in drugem naroku;
-      
izdeluje osnutke sodnih odločb in drugih sodnih pisanj;
-      
sodeluje v okviru strokovne službe za brezplačno pravno pomoč in pri
izvrševanju programa dela sodišča ter opravlja druge naloge po odredbi
predsednika višjega sodišča, predsednika sodišča in vodje oddelka, pri katerem
se usposablja, ali sodnika mentorja oziroma druge osebe, določene za izvedbo
obvezne oblike izobraževanja in za spremljanje njegovega dela;
-      
v času usposabljanja na kazenskopravnem področju na državnem tožilstvu
sodeluje pri izvrševanju programa dela državnega tožilstva ter opravlja druge
naloge po odredbi vodje državnega tožilstva, vodje oddelka, pri katerem se
usposablja, ali državnega tožilca mentorja ali druge osebe, določene za izvedbo
obvezne oblike izobraževanja in spremljanje njegovega dela;
-      
se udeležuje seminarjev, opravlja kolokvije in druge obvezne oblike
izobraževanja s posameznih pravnih področij, v skladu z zakonom, tem
pravilnikom in programom pripravništva.
(2) Pripravniku pri opravljanju nalog
in usklajevanju obveznosti v okviru usposabljanja pomagajo sodnik in državni tožilec
mentor, vodje oddelkov na sodiščih in državnih tožilstvih ter vodja
pripravnikov.
9. člen
(mnenja in potrdila)
(1) Sodniški pripravnik o opravljenem
delu pod vodstvom sodnika ali državnega tožilca mentorja pridobi pisno mnenje.
(2) Sodniški pripravnik o udeležbi na
seminarjih iz 3. in 4. člena tega pravilnika pridobi potrdilo.
(3) O udeležbi na kolokvijih pridobi
pripravnik potrdilo z oceno.
(4) Mnenje in potrdila iz prejšnjih
odstavkov se sestavijo v skladu z navodilom, ki ureja sestavo mnenj o delu
sodniškega pripravnika in potrdil o obveznih oblikah izobraževanja.
(5) Če iz mnenja oziroma potrdila
izhaja, da pripravnik ni uspešno opravil dela ali obvezne oblike izobraževanja,
je to delo oziroma obvezno obliko izobraževanja dolžan ponovno opravljati.
Ponovno opravljanje dela ali obvezne oblike izobraževanja lahko poteka hkrati z
drugim delom ali obvezno obliko izobraževanja pripravnika.
10. člen
(izvedba programa)
(1) Za izvedbo programa skrbi
predsednik višjega sodišča. Predsednik višjega sodišča glede izvedbe
usposabljanja na kazenskopravnem področju na državnem tožilstvu sodeluje z
vodjo Strokovnega centra pri Vrhovnem državnem tožilstvu Republike Slovenije (v
nadaljnjem besedilu: Strokovni center).
(2) Delo sodniškega pripravnika
spremljajo oziroma vodijo sodniki mentorji, državni tožilci mentorji in druge
osebe, ki jih določijo predsedniki sodišč in vodje državnih tožilstev oziroma
vodje posameznih oddelkov, kamor je sodniški pripravnik razporejen.
(3) Izvajalce seminarjev in drugih
obveznih oblik izobraževanja določi predsednik višjega sodišča v sodelovanju s
Centrom za izobraževanje v pravosodju izmed sodnikov, predsednikov sodišč,
vodij oddelkov in pravnih strokovnjakov za posamezna področja.
11. člen
(pristojnosti predsednika višjega sodišča)
(1) Predsednik višjega sodišča:
-      
pripravi program dela za posameznega sodniškega pripravnika za čas
obveznega usposabljanja na sodišču in z njim seznani sodniškega pripravnika ter
predsednike sodišč, na katerih se bo sodniški pripravnik usposabljal;
-      
pri pripravi programa dela iz prejšnje alineje za čas obveznega
usposabljanja na kazenskopravnem področju na državnem tožilstvu sodeluje z
vodjo Strokovnega centra, ki s programom seznani vodje državnih tožilstev, na
katerih se bo sodniški pripravnik usposabljal;
-      
sodeluje s sodniki in drugimi osebami, določenimi za spremljanje dela
sodniškega pripravnika in izvajanje obveznih oblik izobraževanja pripravnika,
ter z njimi določa obseg, vrsto in razporeditev nalog sodniškega pripravnika;
-      
skrbi za seznanjanje pripravnikov z obveznimi oblikami izobraževanja in
za zagotovitev pogojev za njihovo udeležbo pri teh oblikah;
-      
izmed sodniških pripravnikov določi vodjo sodniških pripravnikov, ki
skrbi za obveščanje in usklajevanje izvrševanja nalog sodniških pripravnikov.
(2) Predsednik višjega sodišča lahko
za nadzor nad obveznim usposabljanjem sodniškega pripravnika pooblasti
predsednika okrožnega ali okrajnega sodišča, na območju katerega pripravnik
opravlja večji del sodniškega pripravništva. Predsednik višjega sodišča lahko za
nadzor nad obveznim usposabljanjem sodniškega pripravnika na državnem tožilstvu
pooblasti vodjo državnega tožilstva, kjer se sodniški pripravnik usposablja.
(3) Obvezne oblike izobraževanja se
lahko po predhodnem dogovoru predsednikov višjih sodišč za določeno obdobje
pripravijo in izvedejo enotno in hkrati za sodniške pripravnike z območja dveh
ali več višjih sodišč ali za vse sodniške pripravnike skupaj.
(4) Predsednik višjega sodišča v
sodelovanju s Centrom za izobraževanje v pravosodju in Strokovnim centrom skrbi
za izobraževanje sodnikov mentorjev in državnih tožilcev mentorjev, pripravo
gradiv za njihovo delo ter za usklajevanje in izvedbo enotnih oziroma skupnih
obveznih oblik izobraževanja.
12. člen
(mentorji)
(1) Mentor, ki je sodnik mentor ali državni
tožilec mentor, in druga oseba, določena za spremljanje dela oziroma izvajanje
obveznih oblik izobraževanja sodniškega pripravnika:
-      
izdela del programa dela sodniškega pripravnika, ki bo izveden pod
njegovim vodstvom;
-      
organizira in spremlja izvajanje dela programa, ki poteka pod njegovim
vodstvom;
-      
na svojem področju izvaja kolokvije za sodniške pripravnike, ki se
usposabljajo pod njegovim vodstvom;
-      
opredeljuje vsebino in način izvedbe posamezne naloge;
-      
sproti preverja kakovost in pravočasnost opravljenih nalog ter opozarja
sodniškega pripravnika na napake in pomanjkljivosti ter ga usmerja pri njegovem
delu in študiju;
-      
pregleduje pripravnikova poročila o delu, izdaja mnenja in potrdila;
-      
izvaja nadzor nad usposabljanjem sodniškega pripravnika.
(2) Mentor iz prejšnjega odstavka
lahko hkrati vodi usposabljanje največ treh sodniških pripravnikov. O izvajanju
mentorstva pripravi mesečno poročilo o številu opravljenih mentorskih ur, ki je
podlaga za obračunavanje dodatka za mentorstvo v skladu z 32.a členom Zakona o
sistemu plač v javnem sektorju (Uradni list RS, št. 95/07 – uradno prečiščeno
besedilo in 17/08).
13. člen
(druge obvezne oblike izobraževanja)
Za pridobitev pravice pristopa k
opravljanju izpita na podlagi 19.a člena zakona mora posameznik opraviti naslednje
obvezne oblike izobraževanja:
1.    
na civilnopravnem področju prisostvovati pri:
- 
vsaj treh glavnih obravnavah v pravdnih zadevah na okrajnem ali okrožnem
sodišču,
- 
vsaj enem naroku v nepravdnih zadevah,
- 
vsaj eni celodnevni seji pritožbenega senata višjega sodišča;
2.    
na kazenskopravnem področju prisostvovati pri:
- 
vsaj treh glavnih obravnavah na okrajnem ali okrožnem sodišču,
- 
vsaj eni celodnevni seji pritožbenega senata višjega sodišča;
3.    
se udeležiti seminarjev iz 3. in 4. člena tega pravilnika, predpisanih
za sodniške pripravnike;
4.    
opraviti kolokvija na temo izdelava osnutka kazenske odločbe in izdelava
osnutka civilne odločbe.
14. člen
(izvedba drugih obveznih oblik
izobraževanja)
(1) Za usklajevanje in obveščanje o
obveznih oblikah izobraževanja iz prejšnjega člena skrbi Center za izobraževanje
v pravosodju, ki v sodelovanju s predsedniki višjih sodišč skrbi tudi za
njihovo pripravo in izvedbo.
(2) Center za izobraževanje v
pravosodju objavi informacije o posameznih obveznih oblikah izobraževanja in
rok, do katerega se morajo kandidati prijaviti, na svoji spletni strani.
Kandidate, ki se nanje prijavijo, obvesti o poteku in vsebini izobraževanja.
(3) Obvezne oblike izobraževanja iz
prejšnjega člena se lahko po predhodnem dogovoru Centra za izobraževanje v pravosodju,
predsednikov višjih sodišč in vodje Strokovnega centra ob upoštevanju števila
prijavljenih kandidatov pripravijo in izvedejo skupaj in hkrati z obveznimi
oblikami izobraževanja sodniških pripravnikov.
(4) Če se obvezne oblike izobraževanja
ne izvedejo po prejšnjem odstavku, jih pripravi in izvede Center za izobraževanje
v pravosodju. Izvajalce določi Center za izobraževanje v pravosodju v
sodelovanju s predsedniki višjih sodišč izmed sodnikov, predsednikov sodišč,
vodij oddelkov in pravnih strokovnjakov za posamezna področja. Minister za
pravosodje z odredbo določi višino plačila v neto znesku za delo in povračilo
stroškov izvajalcem obveznih oblik izobraževanja. Stroške izvedbe obveznih
oblik izobraževanja po tem odstavku krije posameznik po ceniku, ki ga sprejme
Vlada Republike Slovenije, na predlog ministra za pravosodje.
(5) Center za izobraževanje v
pravosodju lahko zaradi boljše usposobljenosti kandidatov za opravljanje izpita
izvede tudi dodatna neobvezna izobraževanja. Za izvedbo neobveznih izobraževanj
se smiselno uporabljajo določbe prejšnjega odstavka.
14.a člen
(odsotnost ali odstop kandidata od
opravljanja kolokvija)
(1) Če kandidat brez opravičenega razloga
določenega dne ne pristopi k pisanju kolokvija na temo izdelava osnutka kazenske
ali civilne odločbe, ali če brez opravičenega razloga odstopi, ko je že začel
opravljati kolokvij, se šteje, da kolokvija ni opravil.
(2) Direktor Centra za izobraževanje v
pravosodju kandidatu, ki iz opravičenih razlogov določenega dne ne pristopi k
opravljanju kolokvija, ali kandidatu, ki iz opravičenih razlogov odstopi, ko je
že začel opravljati kolokvij, na njegov pisni predlog z obvestilom določi nov
rok za opravljanje kolokvija.
(3) Predlog iz prejšnjega odstavka mora
biti vložen najmanj tri delovne dni pred datumom kolokvija, če ga iz posebej
utemeljenih razlogov ni mogoče vložiti, pa takoj, ko razlogi prenehajo.
(4) Če se kandidat brez opravičenega
razloga kolokvija določenega dne ne udeleži ali odstopi med opravljanje
kolokvija, se mu že plačani stroški ne vrnejo.
15. člen
(potrdila)
(1) O udeležbi na obravnavah in drugih
procesnih dejanjih ter seminarjih iz 13. člena tega pravilnika se pridobi potrdilo.
(2) O udeležbi na kolokvijih iz 13.
člena tega pravilnika se pridobi potrdilo z oceno.
(3) Potrdila iz prejšnjih odstavkov se
sestavijo v skladu navodilom, ki ureja sestavo mnenj o delu sodniškega pripravnika
in potrdil o obveznih oblikah izobraževanja.
16. člen
(izpit)
(1) Izpiti se opravljajo v terminih,
ki se objavijo na spletni strani Centra za izobraževanje v pravosodju.
(2) Vsi kandidati, za katere je
določen izpitni rok v istem mesecu, opravljajo pisni del izpita istočasno. V
primeru, da je zahtevo za opravljanje izpita vložilo večje število kandidatov,
se lahko pisni del izpita opravlja večkrat mesečno. Ustni del izpita se
opravlja v naslednjem mesecu po opravljenem pisnem delu.
(3) Razpored izpitnih rokov za
posamezne mesece in predsednika ter člane komisije za posamezne izpite določi
minister za pravosodje.
(4) Pisna naloga iz civilnega področja
se opravlja praviloma vsak drugi ponedeljek v mesecu, pisna naloga iz
kazenskega področja pa praviloma vsak drugi torek v mesecu. V primeru, da je
zahtevo za opravljanje izpita vložilo večje število kandidatov, se lahko pisni
nalogi opravljata katerikoli ponedeljek oziroma torek v mesecu.
17. člen
(pisna naloga)
(1) Nalogi pisnega dela izpita za
posamezni mesec oziroma za posamezno skupino kandidatov, ki opravlja izpit
istočasno, pripravita po dva člana državne komisije za pravniški državni izpit
(v nadaljnjem besedilu: državna izpitna komisija), imenovana za civilno in
kazensko področje.
(2) Člane komisije iz prejšnjega
odstavka določi minister za pravosodje vnaprej za vsako skupino kandidatov, ki
opravlja izpit istočasno, z letnim razporedom.
(3) Člani komisije iz tega člena ne
morejo biti izpraševalci na ustnem delu izpita za kandidate, za katere so pripravili
in ocenili pisne naloge.
(4) Pisna naloga za posamezno področje
je pri pisnem delu izpita enaka za vse kandidate, ki izpit opravljajo istočasno.
(5) Pisno nalogo morata člana komisije
pripraviti tako, da iz posameznih listin ni mogoče ugotoviti, za katero sodno
zadevo gre.
(6) Če je za rešitev zadeve potrebno
uporabiti določbe predpisa, ki ni naveden v seznamu pravnih virov in literature
za izpit, mora biti nalogi priloženo njihovo besedilo.
18. člen
(ocenjevanje pisnega dela izpita)
(1) Člana državne izpitne komisije,
določena za pisni del izpita, skupaj pregledata in ocenita vse naloge najpozneje
pet delovnih dni pred koncem meseca, v katerem so bile izdelane, in jih vrneta
predsedniku državne komisije za pravniški državni izpit iz drugega odstavka 21.
člena zakona (v nadaljnjem besedilu: predsednik državne izpitne komisije). V
primeru, da so se pisne naloge opravljale v več skupinah, morata člana komisije
vsako skupino nalog pregledati in oceniti najkasneje deset delovnih dni pred
opravljanjem ustnega dela izpita.
(2) Pred začetkom ustnega dela izpita
izpraševalci pregledajo pisne naloge in se seznanijo z ocenami.
19. člen
(nadzor)
(1) Izvajanje določbe zakona o
prepovedi posvetovanja v času opravljanja pisnega dela izpita stalno
nadzorujeta dva zapisnikarja, ki ju določi minister za pravosodje. Udeležba na
izpitu in potek izpita se opišeta v zapisniku pisnega dela izpita.
(2) Kandidat lahko izpitni prostor
zapusti le z dovoljenjem glavnega zapisnikarja, ki zabeleži čas odsotnosti kandidata
ter zapisnikarja, ki je kandidata v tem času nadziral.
(3) Kandidat med izpitom ne sme imeti
pri sebi in ne sme uporabljati telekomunikacijskih naprav.
(4) Če kandidat med pisnim delom
izpita ne ravna v skladu z zakonom, tem pravilnikom oziroma po navodilih
zapisnikarjev, glavni zapisnikar o tem sestavi zapisnik in ga takoj posreduje
predsedniku državne izpitne komisije.
(5) Predsednik državne izpitne
komisije na podlagi zapisnika, pisne izjave in po potrebi zaslišanja kandidata
in zapisnikarja, odloči ali sme kandidat nadaljevati izpit. Če odloči, da
kandidat ne sme nadaljevati izpita, se šteje, da izpita ni opravil.
20. člen
(izpitna tajnost)
Tajnost izpitnega gradiva se varuje v
skladu z zakonom in pravili o varovanju izpitne tajnosti na pisnem delu pravniškega
državnega izpita, izdanih na podlagi 24.a člena zakona.
21. člen
(ustni del izpita)
(1) Ustni del izpita vodi in za njegov
pravilen potek skrbi predsednik izpitne komisije za posameznega kandidata (v
nadaljnjem besedilu: predsednik izpitne komisije).
(2) Naloge predsednika izpitne
komisije opravlja predsednik državne izpitne komisije ali kot njegov namestnik
član državne izpitne komisije, imenovan za področje ustavne ureditve,
organizacije pravosodja in državne uprave ter temeljev pravne ureditve Evropske
unije.
(3) Z ustnim delom izpita izpraševalci
pri kandidatu preverijo sposobnost za samostojno opravljanje pravniških del na
vseh področjih programa.
(4) Vsa vprašanja morajo izhajati iz
praktičnih primerov in biti usmerjena v njihovo reševanje, tako da se lahko
oceni sposobnost uporabe znanja, praktične izkušnje, sposobnost pravnega razumevanja
in reševanja problemov, oblikovanja stališč in sprejemanja odločitev,
sposobnost pravno-logičnega razmišljanja in argumentacije ter verbalne komunikacije.
22. člen
(potek ustnega dela izpita)
(1) Če sta obe pisni nalogi ocenjeni
pozitivno, pristopi kandidat k ustnemu delu izpita.
(2) Ustni del izpita poteka po
naslednjem vrstnem redu:
-      
kazensko materialno in procesno pravo,
-      
civilno materialno in procesno pravo,
-      
temelji gospodarskega prava,
-      
temelji delovnega prava,
-      
upravno pravo in upravni postopek ter upravni spor,
-      
ustavna ureditev, organizacija pravosodja in državne uprave ter temelji
pravne ureditve Evropske unije.
(3) Predsednik izpitne komisije lahko
iz utemeljenih razlogov spremeni vrstni red področij izpita.
(4) Predsednik izpitne komisije skrbi,
da ima vsak član komisije potreben čas za preverjanje kandidatovega znanja,
vendar najmanj dvajset minut, za področji kazenskega materialnega in procesnega
prava ter civilnega materialnega in procesnega prava pa najmanj trideset minut.
(5) Na predlog člana izpitne komisije
ali kandidata predsednik izpitne komisije odredi odmor, in sicer največ dvakrat
po petnajst minut.
(6) Izpraševalci lahko z dovoljenjem
predsednika izpitne komisije postavljajo kandidatu dodatna vprašanja iz
področij drugih izpraševalcev.
23. člen
(zapisnik ustnega dela izpita)
(1) O ustnem delu izpita se vodi
zapisnik.
(2) V zapisnik se vpiše potek izpita,
postavljena vprašanja, ocene iz posameznih področij in uspeh izpita.
(3) Zapisnik podpišejo predsednik
izpitne komisije, člani izpitne komisije in zapisnikar, ki ga z odločbo imenuje
minister za pravosodje.
(4) Pisni nalogi sta prilogi k
zapisniku.
24. člen
(razglasitev)
Predsednik izpitne komisije razglasi
uspešnost izpita. Po razglasitvi in le v prisotnosti oseb iz tretjega odstavka
prejšnjega člena seznani kandidata z ocenami s posameznih področij.
25. člen
(vsebina ustnega dela izpita)
Podrobnejša vsebina ustnega dela izpita je
določena v prilogi, ki je sestavni del tega pravilnika.
26. člen
(seznam pravnih virov in literature)
(1) Ministrstvo za pravosodje tekoče
vodi seznam pravnih virov in literature, ki pomaga kandidatu za pripravo na
izpit.
(2) Kandidatu je seznam pravnih virov
in literature na voljo na sedežu in na spletni strani Ministrstva za pravosodje
in se mu vroči skupaj s programom pripravništva, ki ga izda predsednik višjega
sodišča.
(3) Če se pravna ureditev posameznih
področij izpita spremeni ali dopolni, mora kandidat poznati vsebino novih
predpisov, ki so bili objavljeni vsaj 60 dni pred dnem izdaje odločbe, s katero
se dovoli pristop k izpitu.
27. člen
(potrdilo o opravljenem izpitu)
Kandidat prejme potrdilo iz 29. člena
zakona v prostorih ministrstva za pravosodje na podelitvi za kandidate, ki so
opravili izpit v istem roku.
28. člen
(obveščanje o opravljenem izpitu)
Ministrstvo za pravosodje zaradi
zagotavljanja sprotnega in točnega oblikovanja prednostnih vrstnih redov iz 8.
člena zakona ter zagotavljanja poslovanja sodne uprave po elektronski poti
obvesti višja sodišča, da je kandidat opravil izpit. Pri tem navede kandidatovo
osebno ime, datum in kraj rojstva, stalno ali začasno prebivališče in datum
izpita.
29. člen
(plačilo izpita)
(1) Ministrstvo za pravosodje tri leta
po opravljenem izpitu posameznikom izstavi račun za vrnitev stroškov izpita.
Vrnitev stroškov so opravičeni posamezniki, ki ministrstvu za pravosodje v 60
dneh po izstavitvi računa izkažejo, da so izpolnili obveznost iz drugega
odstavka 19.b člena zakona. Posameznikom, ki bodo želeli povrniti stroške
izpita še pred potekom triletnega roka, ministrstvo za pravosodje izstavi račun
v osmih dneh po prejemu njihove prošnje.
(2) Obveznost o vrnitvi stroškov
izpita iz prejšnjega odstavka se določi v izreku odločbe o dovolitvi pristopa k
izpitu. Če posameznik ne vrne stroškov izpita v 60 dneh po izstavitvi računa,
se za vrnitev stroškov izpita opravi izvršba odločbe o dovolitvi pristopa k
izpitu. Za izvršbo se smiselno uporabljajo določbe zakona, ki ureja splošni
upravni postopek.
30. člen
(odsotnost ali odstop kandidata)
(1) Če kandidat brez opravičenega razloga
določenega dne ne pristopi k opravljanju pisnega ali ustnega dela izpita, ali
če brez opravičenega razloga odstopi, ko je že začel opravljati izpit, se
šteje, da izpita ni opravil.
(2) Minister za pravosodje kandidatu,
ki iz opravičenih razlogov ne pristopi k opravljanju pisnega ali ustnega dela
izpita, ali kandidatu, ki iz opravičenih razlogov odstopi, ko je že začel
opravljati izpit, na njegov pisni predlog in po predhodnem mnenju predsednika
državne izpitne komisije z odločbo določi nov rok za opravljanje tega dela
izpita praviloma pred izpitno komisijo v isti sestavi. Tako dovoljen pristop ne
šteje za ponovitev izpita.
(3) Predlog iz prejšnjega odstavka
mora biti vložen najmanj tri dni pred pisnim ali ustnim delom izpita, če ga iz
posebej utemeljenih razlogov v tem roku ni bilo mogoče vložiti, pa takoj, ko
razlogi prenehajo.
(4) Kandidat mora v primeru iz drugega odstavka tega
člena ustni del izpita opravljati v enem letu od uspešno opravljenega pisnega
dela, sicer se mu že opravljen pisni del izpita ne prizna in mora opravljati
izpit v celoti. Tako opravljanje izpita ne šteje za ponovitev izpita.
31. člen
(naloge Ministrstva za pravosodje)
Ministrstvo za pravosodje:
-      
spremlja in usklajuje delo državne izpitne komisije;
-      
skrbi za nemoteno in usklajeno delo izpitnih komisij, določenih za
posamezne kandidate;
-      
najmanj enkrat letno skliče posvet predsednika, namestnikov predsednika
in članov državne izpitne komisije ali jih na drugačen način seznani z
ugotovitvami o izvajanju zakona in tega pravilnika zaradi poenotenja kriterijev
na izpitih;
-      
opravlja vsa strokovna in administrativno-tehnična dela za izpitno
komisijo;
-      
zagotavlja sredstva za delo izpitnih komisij za posamezne kandidate, kot
so plačilo za delo in povračilo potnih stroškov predsednika oziroma namestnikov
predsednika in članov izpitnih komisij, povezanih z delom izpitnih komisij.
32. člen
(plačilo za delo in povračilo stroškov
izpitne komisije)
Minister za pravosodje določi višino
plačila v neto znesku za delo in povračilo stroškov predsednikom in članom
izpitnih komisij za posamezne kandidate in zapisnikarje.

Priloga:
Vsebina ustnega dela izpita

Pravilnik o programu sodniškega pripravništva
in pravniškem državnem izpitu (Uradni list RS, št. 26/08)
vsebuje naslednje prehodne in končne določbe:
»PREHODNE IN KONČNE DOLOČBE
33. člen
(uporaba
določb)
(1) Pripravniki, ki so začeli opravljati
pripravništvo pred uveljavitvijo tega pravilnika, dokončajo pripravništvo po
dosedaj veljavnih predpisih.
(2) Pripravniki, ki so se prijavili k
izpitu pred uveljavitvijo tega pravilnika, opravijo izpit po dosedaj veljavnih
predpisih.
34. člen
(prenehanje
veljavnosti)
(1) Z uveljavitvijo tega pravilnika
preneha veljati Pravilnik o programu sodniškega pripravništva in pravniškem državnem
izpitu (Uradni list RS, št. 86/03, 50/04 in 56/05).
(2) Določbe 18. člena Pravilnika o
programu sodniškega pripravništva in pravniškem državnem izpitu (Uradni list
RS, št. 86/03, 50/04 in 56/05) se uporabljajo do uveljavitve pravil o varovanju
izpitne tajnosti na pisnem delu pravniškega državnega izpita izdanih na podlagi
24.a člena Zakona o pravniškem državnem izpitu (Uradni list RS, št. 83/03 –
uradno prečiščeno besedilo in 111/07).
(3) Seznam pravnih virov in
literature, ki ga vodi ministrstvo za pravosodje na podlagi 23. člena
Pravilnika o programu sodniškega pripravništva in pravniškem državnem izpitu
(Uradni list RS, št. 86/03, 50/04 in 56/05), od uveljavitve tega pravilnika
šteje kot seznam pravnih virov in literature, ki ga vodi ministrstvo za
pravosodje na podlagi 26. člena tega pravilnika.
35. člen
(uveljavitev)
Ta pravilnik začne veljati 20. marca
2008.«.

Pravilnik o dopolnitvi Pravilnika o programu
sodniškega pripravništva in pravniškem državnem izpitu (Uradni list RS, št. 40/09) vsebuje naslednjo končno določbo:
»2. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o programu
sodniškega pripravništva in pravniškem državnem izpitu (Uradni list RS, št. 40/11) vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije, razen 2. člen tega pravilnika, ki
začne veljati 1. januarja 2012.«.

Pravilnik o spremembah in dopolnitvah
Pravilnika o programu sodniškega pripravništva in pravniškem državnem izpitu
(Uradni list RS, št. 17/19)
vsebuje naslednjo prehodno in končno določbo:
»PREHODNA IN KONČNA DOLOČBA
5. člen
(dokončanje že začetih opravljanj izpitov)
Kandidati, ki so pred uveljavitvijo tega
pravilnika uspešno opravili pisni del izpita in iz opravičenih razlogov niso
pristopili k opravljanju ustnega dela izpita ali so iz opravičenih razlogov od
opravljanja ustnega dela izpita odstopili, morajo opravljati ustni del izpita v
enem letu od uveljavitve tega pravilnika, sicer se jim že opravljen pisni del
izpita ne prizna in morajo opravljati izpit v celoti. Tako opravljanje izpita
ne šteje za ponovitev izpita.
6. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.