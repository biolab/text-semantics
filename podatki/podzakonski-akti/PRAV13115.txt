1. člen
(vsebina)
Ta pravilnik določa vrsto in obseg posebnih aktivnosti za
ohranjanje in obnavljanje psihofizičnih sposobnosti članov posadk policijskih
zrakoplovov (pilotov in tehnikov letalcev), policistov, ki opravljajo naloge
policijskih potapljačev, in policistov Specialne enote, ki opravljajo naloge s
področja protibombne zaščite.
2. člen
(namen)
Posebne aktivnosti za ohranjanje in obnavljanje psihofizičnih
sposobnosti zajemajo telesne in druge aktivnosti, določene v tem pravilniku,
katerih namen je ohranjanje psihofizične sposobnosti za določene policiste, ki
se izvajajo po posebnem programu.
3. člen
(napotitev na posebne aktivnosti)
(1) Na posebne aktivnosti za ohranjanje in obnavljanje
psihofizičnih sposobnosti se napoti:
-       
policiste, člane posadk policijskih zrakoplovov (pilote in tehnike
letalce), ki opravljajo naloge letenja s policijskimi zrakoplovi za opravljanje
nalog policije, helikopterske nujne medicinske pomoči ali sistema zaščite in
reševanja,
-       
policiste, ki zaradi opravljanja policijskih nalog izvajajo policijsko
potapljanje na in v vodah vseh vrst in pod vodno gladino v skladu s pravili, ki
opredeljujejo policijske potapljače in policijsko potapljanje, in
-       
policiste Specialne enote, ki opravljajo naloge protibombne zaščite, kot
so izvajanje prvih ukrepov ob anonimnih grožnjah o nastavitvi in ob najdbi
eksplozivnih naprav ali sumljivih predmetov, izvajanje ali pomoči pri postopkih
identifikacije, nevtralizacija in dezaktiviranje eksplozivnih sredstev in
naprav, drugih nevarnih sredstev in snovi, opravljanje protiterorističnih in
drugih policijskih nalog, za katere se zahteva najvišja stopnja izurjenosti in
psihofizičnih zmožnosti, in izvajanje ali sodelovanje pri ogledih krajev
eksplozij neugotovljenih vzrokov, bombnih napadov, požigov in drugih
terorističnih dejanj, izvajanje operativnih nalog za preprečevanje ogrožanja s
kemičnimi in biološkimi agensi za množično uničevanje.
(2) Na izvajanje posebnih aktivnosti za ohranjanje in
obnavljanje psihofizičnih sposobnosti se napoti policiste, ki so v preteklem
letu opravljali naloge iz prejšnjega odstavka več kot polovico polnega letnega
delovnega časa. Policiste, ki so te naloge opravljali manj kot polovico letnega
delovnega časa, se na izvajanje posebnih aktivnosti za ohranjanje in
obnavljanje psihofizičnih sposobnosti napoti za čas, sorazmeren opravljanju teh
nalog.
4. člen
(vrste posebnih aktivnosti)
(1) Posebne aktivnosti za ohranjanje in obnavljanje
psihofizičnih sposobnosti so športne in druge telesne aktivnosti, učenje in
izvajanje sprostitvenih tehnik, usposabljanje za zdrav način življenja in
izkoriščanja prostega časa, zdraviliške aktivnosti ter druge aktivnosti,
katerih namen je ohranjanje in obnavljanje psihofizičnih sposobnosti
upravičencev.
(2) Posebne aktivnosti za ohranjanje in obnavljanje
psihofizičnih sposobnosti se izvedejo po programu, ki ga sprejme generalni
direktor policije. Program vsebuje program izvajanja organiziranih posebnih
aktivnosti, program izvajanja individualnih posebnih aktivnosti in program
zdraviliških aktivnosti.
5. člen
(obseg izvajanja posebnih aktivnosti)
(1) Posebne aktivnosti za ohranjanje in obnavljanje
psihofizične sposobnosti se izvajajo organizirano in individualno pod
strokovnim vodstvom in v organizaciji policije in po zdraviliškem programu pod
strokovnim vodstvom in v organizaciji zdraviliške ustanove in skupaj trajajo 15
dni, razen v primerih iz drugega stavka drugega odstavka 3. člena tega
pravilnika.
(2) Organizirane posebne aktivnosti se izvajajo
praviloma pet delovnih dni in potekajo v objektih policije oziroma ministrstva,
pristojnega za notranje zadeve, ali objektih drugih državnih organov.
(3) Individualne posebne aktivnosti se izvajajo
praviloma tri delovne dni in so namenjene obvladovanju psihičnih obremenitev.
(4) Zdraviliške aktivnosti se izvajajo praviloma sedem
dni v določeni zdraviliški ustanovi ali drugi podobni organizaciji, s katero
ministrstvo sklene pogodbo o nudenju strokovno vodenega programa. S pogodbo se
opredelijo vrsta, obseg zdraviliških aktivnosti in pravice ter obveznosti
policistov, ki so napoteni na zdraviliške aktivnosti (prenočišče, prehrana
itd.).
6. člen
(program izvajanja organiziranih posebnih aktivnosti)
(1) V programu izvajanja organiziranih posebnih
aktivnosti se opredelijo namen in način izvedbe teh aktivnosti ter druge
obveznosti, ki omogočajo napotitev policistov in izvedbo organiziranih posebnih
aktivnosti. Program se vsako leto po potrebi dopolni ali spremeni.
(2) Program iz prejšnjega odstavka pripravi notranja
organizacijska enota policije, ki je pristojna za izobraževanje in
usposabljanje, v sodelovanju z notranjo organizacijsko enoto, katere policisti
se bodo udeležili organiziranih posebnih aktivnosti.
7. člen
(program izvajanja individualnih posebnih aktivnosti)
(1) V programu izvajanja individualnih posebnih
aktivnosti se opredelijo namen in način izvedbe teh aktivnosti ter druge
obveznosti, ki omogočajo napotitev policistov in izvedbo individualnih posebnih
aktivnosti. Program vsebuje aktivnosti za pripravo policistov na večje psihične
obremenitve, ki bi bile lahko posledica opravljanja nalog iz prvega odstavka
3. člena tega pravilnika. Program se vsako leto po potrebi dopolni ali
spremeni.
(2) Program iz prejšnjega odstavka pripravi notranja
organizacijska enota policije, ki je pristojna za izobraževanje in
usposabljanje, v sodelovanju z notranjo organizacijsko enoto, katere policisti
se bodo udeležili individualnih posebnih aktivnosti.
8. člen
(program zdraviliških aktivnosti)
(1) Program zdraviliških aktivnosti vsebuje storitve
zdravstvene preventive, ki jo izvajajo zdraviliške ustanove.
(2) Policistom pri napotitvi v zdraviliško ustanovo
pripada:
-       
povračilo stroškov prevoza od naslova bivališča do kraja zdravilišča in
nazaj, za prvi dan prihoda in zadnji dan odhoda v višini, ki za povračilo
stroškov prevoza na delo in z dela velja za javne uslužbence,
-       
strokovno voden program, ki ga pripravi zdraviliška ustanova, kjer se
izvaja program zdraviliških aktivnosti, ki mora biti usklajen s predstojnikom,
in
-       
pravice, ki izhajajo iz pogodbe iz četrtega odstavka 5. člena tega
pravilnika.
9. člen
(letni načrt udeležbe)
(1) Predlog letnega načrta udeležbe na posebnih oblikah
aktivnostih iz 6., 7. in 8. člena tega pravilnika do konca marca za tekoče
leto pripravi notranja organizacijska enota policije, ki je pristojna za
izobraževanje in usposabljanje, v sodelovanju z notranjimi organizacijskimi
enotami policije, katerih policisti se bodo udeležili posebnih aktivnosti za
ohranjanje in obnavljanje psihofizične sposobnosti. Pri tem upošteva kadrovsko
razpoložljivost policistov v posamezni policijski enoti, varnostne razmere,
delovne obveznosti, druge odsotnosti z dela in druge posebnosti, ki lahko
vplivajo na opravljanje nalog policije. Letni načrt udeležbe potrdi generalni
direktor policije.
(2) Letni načrt udeležbe vsebuje termine izvedbe
posebnih aktivnosti za ohranjanje in obnavljanje psihofizičnih sposobnosti,
število udeležencev, nosilce aktivnosti in roke za izvedbo posameznih
aktivnosti.
(3) V primeru varnostnih dogodkov ali nenačrtovanih
delovnih obveznosti lahko generalni direktor policije s sklepom začasno ustavi
ali začasno omeji napotitve na posebne aktivnosti iz tega pravilnika.
10. člen
(napotitev na izvedbo posebnih aktivnosti)
(1) Policista se na izvajanje posebnih aktivnosti za
ohranjanje in obnavljanje psihofizičnih sposobnosti napoti z odločbo, s katero
se določijo njegove pravice in obveznosti.
(2) Udeležba na posebnih aktivnostih za ohranjanje in
obnavljanje psihofizičnih sposobnosti se šteje kot redna osemurna dnevna
delovna obveznost.
(3) Če se policist zaradi zdravstvenih ali drugih
upravičenih razlogov ali razlogov na strani delodajalca ne udeleži posebnih aktivnosti
ali se jih samo delno udeleži, se mu omogoči udeležba v tekočem letu, če so v
okviru letnega načrta udeležbe še prosti termini in kapacitete, oziroma v prvem
naslednjem letu, ko so prosti termini in kapacitete.
PREHODNA IN KONČNA DOLOČBA
11. člen
(rok za sprejetje programa posebnih aktivnosti)
Generalni direktor policije v 30 dneh od uveljavitve tega
pravilnika sprejme program za izvajanje posebnih aktivnosti za ohranjanje in
obnavljanje psihofizičnih sposobnosti iz drugega odstavka 4. člena tega
pravilnika.
12. člen
(uveljavitev)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-154/2017/18
Ljubljana, dne 21. februarja 2018
EVA 2017-1711-0011
mag. Vesna Györkös Žnidar
l.r.
Ministrica
za notranje zadeve