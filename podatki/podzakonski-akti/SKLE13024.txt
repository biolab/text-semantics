1. člen
(Namen in področje uporabe smernic)
(1) Evropski bančni organ je na podlagi prvega odstavka 16.
člena Uredbe (EU) št. 1093/2010 Evropskega parlamenta in Sveta z dne 24.
novembra 2010 o ustanovitvi Evropskega nadzornega organa (Evropski bančni
organ) in o spremembi Sklepa št. 716/2009/ES ter razveljavitvi Sklepa Komisije
2009/78/ES (UL L št. 331 z dne 15. decembra 2010, str. 12), zadnjič spremenjene
z Uredbo (EU) 2019/2175 Evropskega parlamenta in Sveta z dne 18. decembra 2019
o spremembi Uredbe (EU) št. 1093/2010 o ustanovitvi Evropskega nadzornega
organa (Evropski bančni organ), Uredbe (EU) št. 1094/2010 o ustanovitvi
Evropskega nadzornega organa (Evropski organ za zavarovanja in poklicne
pokojnine), Uredbe (EU) št. 1095/2010 o ustanovitvi Evropskega nadzornega
organa (Evropski organ za vrednostne papirje in trge), Uredbe (EU) št. 600/2014
o trgih finančnih instrumentov, Uredbe (EU) 2016/1011 o indeksih, ki se
uporabljajo kot referenčne vrednosti v finančnih instrumentih in finančnih
pogodbah ali za merjenje uspešnosti investicijskih skladov, in Uredbe (EU)
2015/847 o informacijah, ki spremljajo prenose sredstev (UL L št. 334 z dne 27.
decembra 2019, str. 1) (v nadaljevanju Uredba 1093/2010/EU), dne 17. decembra
2018 na svoji spletni strani objavil Smernice o razkritju nedonosnih in
restrukturiranih izpostavljenosti (EBA/GL/2018/10; v nadaljevanju smernice), ki
so bile spremenjene s Smernicami o spremembi Smernic EBA/GL/2018/10 o razkritju
nedonosnih in restrukturiranih izpostavljenosti (EBA/GL/2022/13) z dne 12.
oktobra 2022.
(2) Smernice iz prvega odstavka tega člena podrobneje
določajo vsebino in enotno obliko ter pogostost razkritij kreditnih institucij
v zvezi z nedonosnimi izpostavljenostmi, restrukturiranimi izpostavljenostmi in
zaseženim premoženjem zaradi neizpolnjevanja obveznosti.
(3) Smernice so naslovljene na:
1.     
pristojne organe iz drugega odstavka 4. člena Uredbe 1093/2010/EU,
2.     
kreditne institucije, ki so opredeljene kot:
a.   
majhne in nekompleksne institucije, kakor so opredeljene v točki (145)
prvega odstavka 4. člena Uredbe (EU) št. 575/2013 Evropskega parlamenta in
Sveta z dne 26. junija 2013 o bonitetnih zahtevah za kreditne institucije in
investicijska podjetja ter o spremembi Uredbe (EU) št. 648/2012 (UL L št. 176 z
dne 27. junija 2013, str. 1), zadnjič popravljene s Popravkom Uredbe (EU)
2019/876 Evropskega parlamenta in Sveta z dne 20. maja 2019 o spremembi Uredbe
(EU) št. 575/2013 v zvezi s količnikom finančnega vzvoda, količnikom neto
stabilnega financiranja, zahtevami glede kapitala in kvalificiranih obveznosti,
kreditnim tveganjem nasprotne stranke, tržnim tveganjem, izpostavljenostmi do
centralnih nasprotnih strank, izpostavljenostmi do kolektivnih naložbenih podjemov,
velikimi izpostavljenostmi, zahtevami glede poročanja in razkritja ter Uredbe
(EU) št. 648/2012 (UL L št. 398 z dne 11. novembra 2021) (v nadaljevanju Uredba
575/2013/EU), ki kotirajo na borzi;
b.   
druge institucije (tj. institucije, ki niso velike ali majhne in
nekompleksne), ki ne kotirajo na borzi, kakor so opredeljene v točki (148)
prvega odstavka 4. člena Uredbe 575/2013/EU.
2. člen
(Vsebina sklepa in obseg uporabe smernic)
(1) S tem sklepom Banka Slovenije določa uporabo smernic in
vseh njihovih bodočih sprememb, če ne bo za posamezno spremembo smernic
odločila drugače, za:
1.     
banke in hranilnice, za nadzor nad katerimi je v skladu z ZBan-3 in
Uredbo Sveta (EU) št. 1024/2013 z dne 15. oktobra 2013 o prenosu posebnih
nalog, ki se nanašajo na politike bonitetnega nadzora kreditnih institucij, na
Evropsko centralno banko (UL L št. 287 z dne 29. oktober 2013, str. 63)
pristojna Banka Slovenije (v nadaljevanju: banke), in
2.     
Banko Slovenije, kadar v skladu z ZBan-3 v vlogi pristojnega organa
izvaja pristojnosti in naloge nadzora nad bankami iz 1. točke tega odstavka.
(2) Banke iz 1. točke prejšnjega odstavka, ki morajo v skladu
s 6., 10. in 13. členom Uredbe 575/2013/EU izpolnjevati vse ali nekatere
zahteve glede razkritij Dela 8 te uredbe, upoštevajo določbe smernic v delu, v
katerem so naslovljene nanje.
(3) Banka Slovenije bo pri opravljanju nalog in pristojnosti
nadzora v skladu z ZBan-3 in Uredbo 575/2013/EU v celoti upoštevala določbe
smernic v delu, v katerem se nanašajo na izvajanje nalog in pooblastil pristojnega
organa.
3. člen
(Razveljavitev sklepa)
Z dnem začetka uporabe tega sklepa preneha veljati Sklep o
uporabi Smernic o razkritju nedonosnih in restrukturiranih izpostavljenosti
(EBA/GL/2018/10) (Uradni list RS, št. 38/19).
4. člen
(Uveljavitev sklepa)
Ta sklep začne veljati 31. decembra 2022.
Ljubljana, dne 22. novembra
2022
Boštjan Vasle
predsednik
Sveta Banke Slovenije