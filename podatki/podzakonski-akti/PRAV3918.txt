1. člen
S tem pravilnikom se določajo podrobna medicinska merila,
način in postopek ugotavljanja možganske smrti ter sestava komisije, ki
ugotavlja možgansko smrt.
2. člen
Možganska smrt po tem pravilniku je dokončno in nepovratno
prenehanje delovanja celotnih možganov (možganskega debla in možganskih
hemisfer) pri osebi, ki se ji ob umetnem dihanju vzdržuje delovanje srca in
krvnih obtočil.
3. člen
Postopek ugotavljanja možganske smrti po tem pravilniku se
lahko začne pri osebi, ki ima klinično sliko apnoične neodzivne kome. 
Apnoična neodzivna koma po tem pravilniku je stanje globoke
nezavesti, ko oseba ne kaže spontanih dihalnih gibov in ima ugasle reflekse
možganskega debla. Lahko pa ima izvabljive hrbtenjačne reflekse in
hemodinamične reflekse (pospešitev pulza in povečanje krvnega tlaka) na
bolečinske dražljaje ali ob hipoksiji oziroma hiperkapnji (pri testu apneje ali
ob izklopu respiratorja). 
Pri novorojenčkih do enega tedna starosti ugotavljanje
možganske smrti po tem pravilniku ni možno.
4. člen
Ne glede na prvi odstavek prejšnjega člena ni mogoče začeti
postopka ugotavljanja možganske smrti po tem pravilniku pri stanjih, ki so jih
povzročili ali jih spremljajo: 
1.    
zastrupitve z alkoholom in drugimi nevrotoksičnimi snovmi; 
2.    
delovanje tolikšnih doz hipnotičnih in psihotropnih zdravil, kot so
barbiturati, benzodiazepini in nevroleptiki, ki lahko vplivajo na stanje
zavesti; 
3.    
deeferentacija zaradi delovanja zdravil ali strupov, ki blokirajo
živčno-mišični prenos, zaradi izjemno hude oblike Guillian-Barréjevega
sindroma, zaradi obtočnih okvar možganskega debla ali zaradi encefalitisa
možganskega debla (sindrom motorične uklenjenosti); 
4.    
primarna podhladitev (ko je temperatura v zadnjiku 32° C ali manj); 
5.    
endokrina ali metabolična koma (hepatična, uremična, pri porfiriji); 
6.    
cirkulacijski šok. 
Pri stanjih, navedenih v prejšnjem odstavku, je treba
počakati, da vzroki kome minejo oziroma jih je treba aktivno odpravljati. Če
kljub vsem ukrepom to ni mogoče in je upravičen sum ireverzibilne okvare
možganov, se lahko začne postopek ugotavljanja možganske smrti, pri čemer je v
tem primeru potreben dokaz zaustavitve znotrajlobanjskega obtoka krvi.
5. člen
Kadar je mogoče, je treba ugotoviti, ali gre za akutno
primarno ali sekundarno okvaro možganov. 
Kot primarne okvare možganov po tem pravilniku štejejo hude
mehanske poškodbe glave, znotrajlobanjske krvavitve, ishemični infarkt
možganov, maligni znotrajlobanjski tumorji, akutni hipertenzivni hidrocefalus. 
Kot sekundarna okvara po tem pravilniku šteje hipoksična ali
ishemična prizadetost možganov, predvsem po zaustavitvi srca ali daljšem
cirkulacijskem šoku.
6. člen
Za ugotovitev možganske smrti po tem pravilniku morajo biti
hkrati dokazani naslednji klinični znaki: 
1.    
Pacient je v apnoični komi. 
2.    
Ni decerebracijske rigidnosti (ekstenzijske drže zgornjih in spodnjih
udov) z ekstenzijskimi krči na bolečinsko draženje v področju trigeminusa. Ni
dekortikacijske drže (fleksije zgornjih in ekstenzije spodnjih udov z
ugotovljenim hipertonusom ustreznih mišic). Ni epileptičnih napadov.
Izvabljivost hrbtenjačnih refleksov pa ne izključuje diagnoze možganske smrti. 
3.    
Zenici sta hromi (neodzivni tudi na močno osvetlitev), srednje široki
ali skrajno razširjeni (izključiti je treba vpliv morebitnega midriatičnega
zdravila). 
4.    
Kornealni refleks je na obeh straneh neizvabljiv. 
5.    
Ni refleksnega odziva (skrčenja obraznih mišic) na bolečinski dražljaj v
področju trigeminalnega živca (močan pritisk na infraorbitalno odprtino ali rob
orbite). 
6.    
Ni cefalo-okularnega refleksa (znaka oči lutke). Če obstaja sum poškodbe
vratne hrbtenice, se ta del pregleda ne opravi. 
7.    
Ni vestibulo-okularnega refleksa (nistagmusa) pri izpiranju sluhovodov z
ledeno mrzlo vodo. 
8.    
Ni žrelnega refleksa (skrčenja faringealnega mišičja ob mehaničnem
draženju žrela). 
9.    
Ni refleksa kašljanja pri draženju sluznice sapnika z aspiracijskim
katetrom. 
10.  Pri
testu apneje ni dihalnih gibov. Test apneje se ne opravi pri prvem, ampak šele
ob koncu drugega kliničnega pregleda, potem ko so bili pri prvem in drugem
pregledu izpolnjeni vsi ostali kriteriji za diagnozo možganske smrti.
7. člen
Za ugotovitev možganske smrti po tem pravilniku je obvezen
potrdilni izvid dopolnilne instrumentalne preiskave, opravljene ob bolnikovi
postelji. To je EEG brez možganske električne aktivnosti ali dokaz zaustavitve
znotrajlobanjskega obtoka krvi s perfuzijsko scintigrafijo ali z dopplersko
ultrasonografijo. 
Za ugotovitev možganske smrti sta potrebna dva EEG posnetka
brez možganske električne aktivnosti, narejena z enakimi najkrajšimi presledki
kot klinična pregleda. Če gre za primarno supratentorijsko okvaro, zadošča en
EEG posnetek brez možganske električne aktivnosti. 
Za ugotovitev možganske smrti zadošča ob dokazanih kliničnih
znakih tudi enkratna ugotovitev zastoja znotrajlobanjskega obtoka krvi. 
Transkranialna dopplerska ultrasonografija se lahko uporabi
kot dopolnilna metoda v primerih, ko je z njo mogoče zanesljivo ugotoviti
nepovratno zaustavitev znotrajlobanjskega obtoka krvi. Pri tem je treba
izključiti sistemsko arterijsko hipotenzijo. 
Preiskava akustičnih potencialov možganskega debla, ki pokaže
ugaslost vseh valov razen prvega, lahko nadomesti dela kliničnega pregleda pod
točkama 5 in 6 iz prejšnjega člena, če sta zaradi drugih poškodb ali okvar
neizvedljiva. Če zaradi poškodbe oči ali prej obstoječih nevroloških okvar ni
mogoče opraviti preiskave zeničnih reakcij in kornealnega refleksa ali ta ni
smiselna, je za ugotovitev možganske smrti po tem pravilniku obvezen dokaz
zaustavitve znotrajlobanjskega obtoka krvi.
8. člen
Možganska smrt se ugotavlja z dvema zaporednima kliničnima
pregledoma, opravljenima v skladu s 6. členom tega pravilnika, ki pokažeta
ugaslost vseh preiskanih možganskih funkcij. 
Da se dokaže nepovratnost klinične slike možganske smrti,
mora med prvo in drugo ugotovitvijo popolnega prenehanja delovanja možganov
miniti predpisani najkrajši presledek, ki je odvisen od bolnikove starosti in
vrste okvare možganov. 
Izjemoma zadostuje en sam klinični pregled, če je dopolnjen z
dokazom popolne zaustavitve znotrajlobanjskega obtoka krvi.
9. člen
Pri primarni okvari možganov je najkrajši predpisani
presledek iz drugega odstavka prejšnjega člena 6 ur pri odraslih in
mladostnikih nad 12 let, 12 ur pri otrocih starih od 2 do 12 let, 24 ur pri
otrocih starih od 2 mesecev do 2 let in 72 ur pri dojenčkih mlajših od 2
mesecev. 
V primeru, da se ne more opraviti EEG pregleda, se pri
supratentorijski okvari ta čas podaljša na 24 ur za odrasle in mladostnike nad
12. letom in 48 ur za otroke stare od 2 mesecev do 12 let. 
V primeru primarno infratentorijske okvare ali kadar primarna
lokalizacija okvare ni znana, možganske smrti po tem pravilniku ni mogoče
ugotoviti brez EEG pregledov ali dokazane zaustavitve znotrajlobanjskega obtoka
krvi. 
Pri sekundarni okvari možganov veljajo presledki, predpisani
za primarno okvaro možganov. Kadar ni mogoče uporabiti EEG pregleda ali
dokazovanja zaustavitve možganskega obtoka krvi, je najkrajši predpisani
presledek iz drugega odstavka prejšnjega člena 24 ur pri odraslih in
mladostnikih nad 12. letom starosti in 72 ur pri otrocih starih od 1 tedna do
12 let.
10. člen
Klinični pregled za ugotavljanje možganske smrti po tem
pravilniku opravi komisija, ki jo sestavljajo: neodvisno drug od drugega dva
zdravnika, od katerih je eden zdravnik specialist anesteziolog ali zdravnik
specialist internist ali zdravnik specialist pediater, ki dela na področju
intenzivne medicine in je izkušen v zdravljenju bolnikov s hudimi poškodbami
možganov, drugi pa je zdravnik specialist nevrolog ali zdravnik specialist
nevrokirurg ali zdravnik specialist z izkušnjami na področju intenzivne
medicine in zdravljenja hudih poškodb možganov, in zdravnik, ki opravi
instrumentalne preiskave. 
Klinični pregled in instrumentalne preiskave se morajo
opraviti po strokovnih pravilih, ki veljajo za postopke ugotavljanja možganske
smrti.
11. člen
Za čas nastopa možganske smrti se po tem pravilniku šteje čas
ugotovitve možganske smrti.
12. člen
Do ugotovitve možganske smrti bolnika ni mogoče obravnavati
kot možnega dajalca delov telesa za presaditev. Dopusten ni noben medicinski
ukrep ali poseg, usmerjen v pripravo bolnika za odvzem delov človeškega telesa,
ki bi bil v nasprotju z interesi zdravljenja.
13. člen
Po ugotovitvi možganske smrti po tem pravilniku mora zdravnik
ustaviti vse nadaljnje terapevtske postopke. 
Ne glede na prejšnji odstavek je pod pogoji, ki jih določa
zakon, dopustno nadaljevati medicinske postopke v primeru, da je umrli možen
dajalec delov človeškega telesa za presaditev.
14. člen
Diagnostični postopki in ugotovitve morajo biti zapisani na
obrazcu (zapisnik o ugotavljanju možganske smrti), ki je kot priloga sestavni
del tega pravilnika.
15. člen
Z dnem, ko začne veljati ta pravilnik, preneha veljati
pravilnik o natančnejših medicinskih kriterijih in načinu za ugotavljanje
nastanka smrti osebe, od katere se smejo vzeti deli telesa za presaditev zaradi
zdravljenja (Uradni list SFRJ, št. 74/82).
16. člen
Ta pravilnik začne veljati osmi dan po objavi v Uradnem listu
Republike Slovenije.
Št. 512-1/01
Ljubljana, dne 3. avgusta 2001.
prof. dr. Dušan Keber, dr. med. l. r. 
Minister 
za zdravje

Priloga:
Zapisnik o ugotavljanju možganske smrti