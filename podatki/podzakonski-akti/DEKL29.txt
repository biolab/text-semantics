Izhajajoč iz dolgoročno opredeljenih ciljev slovenske zunanje
politike o krepitvi odnosov z vsemi sosednjimi državami in državami ožje
regije, še posebej z državami Zahodnega Balkana ter s ciljem poglobitve
regionalnega sodelovanja med njimi, z namenom, da med seboj ustvarijo oblike
tvornega sodelovanja in vzajemne pomoči;
upoštevajoč zaveze, ki izhajajo iz članstva Republike Slovenije
v EU in NATO ter pripravljenosti Republike Slovenije, da pomaga narodom
Zahodnega Balkana;
upoštevajoč določila in zaveze iz t.i. "Solunske
agende", ki potrjujejo podporo EU za evropsko perspektivo držav Zahodnega Balkana;
priznavajoč veliko potrebo po čim prejšnji in čim bolj
učinkoviti povezavi vseh držav Zahodnega Balkana na političnem, varnostnem,
prometnem, gospodarskem, energetskem, znanstvenem, informacijskem,
telekomunikacijskem, okoljskem, kmetijskem, kulturnem, športnem in na vseh
drugih področjih, s ciljem, da se omogoči čim bolj svoboden pretok ljudi,
blaga, storitev, kapitala in znanja v celotni regiji;
upoštevajoč medčloveške vezi, kulturno sodelovanje in zgodovinske
vezi slovenskega naroda z narodi Zahodnega Balkana;
upoštevajoč opredelitve o usmeritvi Republike Slovenije za
krepitev gospodarske diplomacije in spodbujanje gospodarskega sodelovanja v
regiji;
s ciljem, da za vse narode Zahodnega Balkana ustvarimo območje
trajne varnosti in vsesplošnega sodelovanja in jim zagotovimo realne možnosti
vstopanja v evro-atlantske povezave, v določljivih časovnih rokih in na podlagi
ocen o njihovem dejanskem napredku
sprejema Državni zbor Republike Slovenije
DEKLARACIJO O ZAHODNEM BALKANU,
s katero se Republika
Slovenija zavezuje,
1.     
da bo nadaljevala s podporo prizadevanjem držav Zahodnega Balkana pri
približevanju evro-atlantskim integracijam ter jim nudila pomoč v reformnih
procesih in pri prevzemanju standardov,
2.     
da si bo prizadevala za poglobljeno regionalno sodelovanje z in med
državami Zahodnega Balkana, za dobrososedske odnose in krepitev medkulturnega
dialoga v regiji,
3.     
da si bo prizadevala za krepitev sodelovanja na področju evropskih
integracij, znanosti, raziskav, informacijske družbe, gospodarstva, šolstva in
izobraževanja, kulture, medijev in obveščanja, obrambe, obvladovanja nesreč,
pravosodja, notranjih zadev, transporta, energetike, okolja in trajnostnega razvoja,
kmetijstva, zdravstva, socialne in ekonomske kohezije, lokalnega, obmejnega,
čezmejnega in regionalnega sodelovanja ter na drugih področjih,
4.     
da si bo prizadevala za povečanje mobilnosti za državljane držav
Zahodnega Balkana z namenom krepitve medsebojnih stikov in sodelovanja
predstavnikov civilne družbe in drugih družbenih skupin,
5.     
da si bo prizadevala za krepitev obstoječih in razvoj novih transportnih,
energetskih in drugih infrastrukturnih povezav na Zahodnem Balkanu,
6.     
da si bo prizadevala za krepitev gospodarskega sodelovanja z državami
Zahodnega Balkana in za ustvarjanje ugodnega poslovnega okolja,
7.     
da bo dejavnosti do Zahodnega Balkana načrtovala in izvajala koordinirano
in celovito ter spodbujala sodelovanje z regijo na vseh ravneh,
8.     
da se bo z lastnimi viri in v okviru mednarodne skupnosti zavzemala za
rešitve, ki bodo prispevale k splošnemu človekovemu in družbenemu razvoju v
državah Zahodnega Balkana,
9.     
da bo v sodelovanju s civilno družbo podpirala prizadevanja za
zmanjšanje oziroma preprečevanje sovražnega govora, zlasti na osnovi različne
etnične, verske, rasne ali spolne pripadnosti in usmerjenosti, predvsem v
vsebinah izobraževalnih programov ter v medijih v regiji,
10.  
da bo v sodelovanju s civilno družbo in verskimi skupnostmi podpirala
razvoj in krepitev medverskega dialoga v regiji.
Št. 007-01/10-16/20
Ljubljana, dne 15. julija 2010
EPA 948-V
Državni zbor
Republike Slovenije
Miran Potrč l.r.
Podpredsednik