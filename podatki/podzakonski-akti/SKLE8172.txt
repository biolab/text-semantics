1. SPLOŠNE DOLOČBE
1. člen
(vsebina sklepa)
(1) Ta sklep ureja:
(a)   
podrobnejša merila za presojo primernosti bodočega imetnika
kvalificiranega deleža borznoposredniške družbe (v nadaljevanju bodoči
kvalificirani imetnik),
(b)   
podrobnejšo vsebino dokumentacije in informacij, ki jih je treba
priložiti zahtevi za izdajo dovoljenja za pridobitev kvalificiranega deleža,
(c)   
podrobnejšo vsebino in način pošiljanja obvestil kvalificiranega
imetnika Agenciji za trg vrednostnih papirjev (v nadaljevanju Agencija).
(2) Kadar se ta sklep sklicuje na določbe drugih predpisov,
se te določbe uporabljajo v njihovem vsakokrat veljavnem besedilu.
2. člen
(opredelitve pojmov)
(1) Pojmi, uporabljeni v tem sklepu, imajo enak pomen
kot v določbah Zakona o trgu finančnih instrumentov (Uradni list RS, št. 67/07,
100/07 – popr., 69/08 in 40/09; v nadaljevanju ZTFI), kot na primer:
a)    
finančna družba v 13. točki drugega odstavka 5. člena ZTFI,
b)    
kvalificirani delež v 22. točki drugega odstavka 5. člena ZTFI,
c)    
nadrejena oseba in podrejena družba v 24. točki drugega odstavka 5. člena
ZTFI,
d)    
tesna povezanost v 26. točki drugega odstavka 5. člena ZTFI,
e)    
skupina povezanih oseb v 28. točki drugega odstavka 5. člena ZTFI.
f)     
posredno imetništvo v 31. točki drugega odstavka 5. člena ZTFI.
(2) Za namen tega sklepa veljajo naslednje opredelitve
pojmov:
a)    
''skupni kvalificirani imetniki'', so osebe, ki so se sporazumele, da
bodo delovale usklajeno pri pridobivanju delnic oziroma poslovnih deležev borznoposredniške
družbe ali izvrševanju upravljavskih upravičenj iz teh delnic oziroma deležev
in nameravajo pridobiti delež, na podlagi katerega bi skupno dosegle ali
presegle kvalificirani delež (smiselno enako, kot je ta pojem opredeljen v
četrtem odstavku 45. člena Zakona o bančništvu (Uradni list RS, št. 131/06,
1/08, 109/08 in 19/09; v nadaljevanju ZBan‑1));
b)    
''kvalificirani delničarski sporazum'' je sporazum v smislu drugega
odstavka 57. člena ZBan‑1 s tem, da se nanaša na sklenitev takšnega
sporazuma med delničarji borznoposredniške družbe, ki so skupno imetniki
delnic, na podlagi katerih dosegajo ali presegajo kvalificirani delež v
borznoposredniški družbi;
c)    
''višje vodstvo'' je vodstvena raven, ki je neposredno podrejena upravi
oziroma poslovodstvu družbe in je odgovorna za sprejemanje tekočih poslovno‑operativnih
odločitev v zvezi s poslovanjem družbe, za upravljanje s tveganji ter izvajanje
odločitev, ki jih sprejme uprava oziroma poslovodstvo;
d)    
''poslovodstvo'' je poslovodstvo, kot je opredeljeno v 10. členu Zakona
o gospodarskih družbah (Uradni list RS, št. 65/09 – ZGD‑1‑UPB3; v nadaljevanju
ZGD‑1);
e)    
''primerljiva tretja država'' je država, kot je opredeljena v drugem
odstavku 18. člena ZBan‑1 in ki ureja sistem, pravila ter postopke nadzora nad
finančnimi družbami v enakem obsegu in na primerljiv način, kakor predpisujejo
Direktiva 2002/83/ES Evropskega parlamenta in Sveta z dne 5. novembra 2002
o življenjskem zavarovanju (UL L 345 z dne 19. decembra 2002, str. 1–51),
Direktiva 2004/39/ES Evropskega parlamenta in Sveta z dne 21. aprila 2004
o trgih finančnih instrumentov in o spremembah direktiv Sveta 85/611/EGS,
93/6/EGS in Direktive 2000/12/ES Evropskega parlamenta in Sveta ter o
razveljavitvi Direktive Sveta 93/22/EGS (UL L 145 z dne 30. aprila 2004,
str. 1–44), Direktiva Evropskega parlamenta in Sveta 2005/68/ES z dne
16. novembra 2005 o pozavarovanju in o spremembi direktiv Sveta
73/239/EGS, 92/49/EGS ter direktiv 98/78/ES in 2002/83/ES (UL L 323 z dne
9. decembra 2005, str. 1–50) in Direktiva 2006/48/ES Evropskega parlamenta
in Sveta z dne 14. junija 2006 o začetku opravljanja in opravljanju dejavnosti
kreditnih institucij (UL L št. 177 z dne 30. junija 2006, str. 1), kakor
so bile spremenjene;
f)     
''enakovredna tretja država'' je država, ki predpisuje zahteve in izvaja
ukrepe na področju preprečevanja pranja denarja in financiranja terorizma v
enakem obsegu in na primerljiv način kot je opredeljeno v Zakonu o
preprečevanju pranja denarja financiranju terorizma (Uradni list RS, št. 60/07;
v nadaljevanju ZPPDFT) in je uvrščena na seznam iz petega odstavka 25. člena
ZPPDFT;
g)    
''skupina'' je skupina, kot je opredeljena v 63. členu ZGD‑1.
2. MERILA ZA PRESOJO PRIMERNOSTI BODOČEGA
KVALIFICIRANEGA IMETNIKA
3. člen
(bodoči kvalificirani imetnik)
Bodoči kvalificirani imetnik je lahko fizična ali pravna oseba,
ki izpolnjuje pogoje, predpisane s tem sklepom.
4. člen
(ugled bodočega kvalificiranega imetnika)
(1) Bodoči kvalificirani imetnik mora imeti dobro ime.
(2) Če bo imel bodoči kvalificirani imetnik, ki je
fizična oseba, zaradi pridobitve kvalificiranega deleža možnost upravljati
borznoposredniško družbo ali drugače vplivati na njeno poslovanje, oziroma bo
predlagan za imenovanje v nadzorni svet borznoposredniške družbe, v
poslovodstvo borznoposredniške družbe ali na mesto člana višjega vodstva
borznoposredniške družbe, mora poleg dobrega imena imeti tudi ustrezne sposobnosti
za upravljanje borznoposredniške družbe in izkušnje z vodenjem poslov,
primerljivih tistim, ki jih opravlja borznoposredniška družba.
(3) Šteje se, če se ne dokaže drugače, da bodoči
kvalificirani imetnik oziroma katerikoli od članov njegovega poslovodstva nima
dobrega imena, zlasti če:
a)    
je bil pravnomočno obsojen zaradi kaznivega dejanja, storjenega z
naklepom, ki se preganja po uradni dolžnosti, ali zaradi enega od naslednjih
kaznivih dejanj, storjenih iz malomarnosti: ogrožanja varnosti pri delu, izdaje
in neupravičene pridobitve poslovne skrivnosti, izdaje tajnih podatkov ali
povzročitve splošne nevarnosti, in obsodba še ni bila izbrisana;
b)    
je bil pravnomočno obsojen zaradi storitve prekrška zaradi težje kršitve
veljavnih predpisov s področja delovanja gospodarskih družb, predpisov, ki
urejajo preprečevanje pranja denarja in financiranja terorizma, predpisov, ki
urejajo trg finančnih instrumentov, bančništvo in zavarovalništvo, ter drugih
predpisov, ki so povezani z dejavnostjo bodočega kvalificiranega imetnika ali
dejavnostjo borznoposredniške družbe, v kateri bo pridobil kvalificiran delež;
c)    
je opravljal vodstvene ali nadzorne funkcije v pravni osebi v dvanajstih
mesecih pred uvedbo postopka prisilne poravnave, prisilne likvidacije, stečaja
ali drugih postopkov kot posledice insolventnosti te družbe, ki so bili uvedeni
v zadnjih petih letih; ali
d)    
iz njegovega poslovanja izhaja, da ne posluje v skladu z načeli in
pravili dobre poslovne prakse oziroma ne spoštuje pravil poslovne etike.
(4) Šteje se, če se ne dokaže drugače, da ima bodoči
kvalificirani imetnik iz drugega odstavka tega člena ustrezne sposobnosti in
izkušnje za upravljanje in vodenje poslov borznoposredniške družbe, zlasti če:
a)    
ima najmanj triletne izkušnje z opravljanjem gospodarskih dejavnosti,
primerljivih poslom, ki jih opravlja borznoposredniška družba;
b)    
je ustrezno strokovno usposobljen ter ima lastnosti in najmanj triletne
izkušnje potrebne za vodenje oziroma nadzor nad vodenjem poslov
borznoposredniške družbe ali družbe primerljive velikosti in dejavnosti kot
borznoposredniška družba oziroma drugih primerljivih poslov; in
c)    
dejavnosti in aktivnosti, ki jih opravlja, dokazujejo njegove
sposobnosti za ustrezno upravljanje in vodenje borznoposredniške družbe.
(5) V primeru, da je bodoči kvalificirani imetnik
nadzorovana finančna družba države članice oziroma primerljive tretje države,
njen član poslovodstva ali njen kvalificirani imetnik, se šteje, če se ne
dokaže drugače, da je zahteva iz prvega oziroma drugega odstavka tega člena v
celoti izpolnjena, če iz predloženega mnenja pristojnega organa izhaja, da ima
bodoči kvalificirani imetnik dobro ime oziroma tudi ustrezne sposobnosti za
upravljanje borznoposredniške družbe ter izkušnje z vodenjem tovrstnih poslov.
5. člen
(ugled in izkušnje oseb, ki bodo zaradi pridobitve
kvalificiranega deleža imele možnost upravljati borznoposredniško družbo ali
drugače vplivati na njeno poslovanje)
(1) Osebe, ki bodo zaradi pridobitve kvalificiranega
deleža bodočega kvalificiranega imetnika imele možnost upravljati borznoposredniško
družbo ali drugače vplivati na njeno poslovanje, oziroma bodo predlagane za imenovanje
v nadzorni svet borznoposredniške družbe, v poslovodstvo borznoposredniške
družbe ali na mesto člana višjega vodstva borznoposredniške družbe, morajo
imeti dobro ime ter ustrezne sposobnosti za upravljanje borznoposredniške
družbe in izkušnje z vodenjem poslov, primerljivih tistim, ki jih opravlja
borznoposredniška družba.
(2) Pri presoji okoliščin iz prvega odstavka tega člena
se smiselno uporabljajo določbe 4. člena tega sklepa, pri čemer se v zvezi
s točko c) četrtega odstavka istega člena, če je to primerno, upoštevajo tudi dejavnosti
ostalih družb v skupini.
6. člen
(finančna trdnost bodočega kvalificiranega imetnika)
(1) Finančni položaj bodočega kvalificiranega imetnika
mora biti trden, tako da ne bo ogroženo poslovanje borznoposredniške družbe, v
kateri namerava pridobiti kvalificiran delež.
(2) Šteje se, če se ne dokaže drugače, da je pogoj iz
prvega odstavka tega člena izpolnjen:
a)    
če je bilo poslovanje bodočega kvalificiranega imetnika v zadnjih treh
poslovnih letih uspešno in stabilno ter v skladu s predpisi, in
b)    
če je mogoče sklepati, da finančni položaj bodočega kvalificiranega
imetnika omogoča nakup kvalificiranega deleža in izvedbo poslovnega načrta borznoposredniške
družbe za prihodnja tri leta, upoštevajoč višino kvalificiranega deleža, ki ga
namerava pridobiti v borznoposredniški družbi, način financiranja nakupa in
dejavnost bodočega kvalificiranega imetnika.
(3) Pri presoji okoliščin iz prvega odstavka tega člena
Agencija ocenjuje zlasti:
a)    
finančno moč bodočega kvalificiranega imetnika,
b)    
vir sredstev za pridobitev kvalificiranega deleža,
c)    
njegovo sposobnost za pridobivanje finančnih sredstev v prihodnje,
d)    
njegov sistem upravljanja,
e)    
preglednost strukture njegovih naložb v lastniške deleže,
f)     
resničnost in poštenost njegovih računovodskih izkazov, ter
g)    
preglednost in stabilnost njegove lastniške strukture.
7. člen
(vpliv na sposobnost borznoposredniške družbe ravnati v
skladu s pravili o upravljanju s tveganji ter izpolnjevati zahteve in omejitve,
določene v 5. poglavju ZTFI)
(1) Zaradi pridobitve kvalificiranega deleža bodočega
kvalificiranega imetnika ne sme biti ogrožena sposobnost borznoposredniške
družbe izpolnjevati pravila o upravljanju s tveganji ter izpolnjevati zahteve
in omejitve, določene v 5. poglavju ZTFI.
(2) V zvezi z nameravano pridobitvijo kvalificiranega deleža
Agencija preverja, ali obstaja verjetnost, da:
a)    
borznoposredniška družba ne bo sposobna izpolnjevati pravil o
upravljanju s tveganji oziroma zahtev in omejitev, kot so določene z določbami
5. poglavja ZTFI, ali
b)    
bi bilo v borznoposredniški družbi onemogočeno izvajanje učinkovitega
nadzora ter učinkovita izmenjava informacij med pristojnimi nadzornimi organi
držav članic ali razmejitve pristojnosti in odgovornosti za nadzor med njimi.
8. člen
(preprečevanje pranja denarja in financiranja terorizma)
(1) V zvezi z nameravano pridobitvijo kvalificiranega deleža
Agencija ugotavlja, ali:
a)    
obstajajo razlogi za sum, da je bilo ali bo v zvezi s pridobitvijo
kvalificiranega deleža storjeno dejanje pranja denarja, kot je opredeljeno v
prvem odstavku 2. člena ZPPDFT ali financiranja terorizma, kot je opredeljeno
drugem odstavku 2. člena ZPPDFT, ali izveden poskus tega dejanja;
b)    
bo ta pridobitev povečala tveganje pranja denarja ali financiranja
terorizma iz prvega odstavka 6. člena ZPPDFT.
(2) Šteje se, če se ne dokaže drugače, da so podani
razlogi za sum glede dejstev oziroma okoliščin iz prvega odstavka tega člena,
če:
a)    
bodoči kvalificirani imetnik ni rezident države članice oziroma rezident
enakovredne tretje države, in
b)    
vse finančne transakcije, potrebne za pridobitev kvalificiranega deleža
bodočega kvalificiranega imetnika, ne bodo izvedene med nadzorovanimi
finančnimi družbami držav članic oziroma enakovrednih tretjih držav.
(3) Pri presoji okoliščin iz prvega odstavka tega člena
Agencija ocenjuje:
a)    
izvor sredstev za pridobitev kvalificiranega deleža,
b)    
način izvedbe finančnih transakcij, potrebnih za pridobitev
kvalificiranega deleža v borznoposredniški družbi,
c)    
osebe, ki bodo sodelovale pri prenosu denarja z namenom pridobitve
kvalificiranega deleža v borznoposredniški družbi, in
d)    
dejanskega lastnika bodočega kvalificiranega imetnika.
(4) Pri presoji okoliščin iz tega člena se Agencija
posvetuje z Uradom RS za preprečevanje pranja denarja.
9. člen
(načelo sorazmernosti)
Agencija pri presoji primernosti bodočega kvalificiranega
imetnika upošteva načelo sorazmernosti, kar pomeni, da pri presoji
izpolnjevanja meril iz 4. do 8. člena tega sklepa upošteva:
a)    
naravo bodočega kvalificiranega imetnika (fizična ali pravna oseba),
b)    
dejavnost bodočega kvalificiranega imetnika,
c)    
velikost deleža, ki ga namerava bodoči kvalificirani imetnik pridobiti,
d)    
vpliv na upravljanje borznoposredniške družbe, v kateri namerava
pridobiti kvalificiran delež,
e)    
obstoj dokumentacije in informacij iz preteklih ocen o primernosti
kvalificiranega imetnika,
f)     
morebitna druga dejstva in okoliščine.
10. člen
(smiselna uporaba meril za presojo primernosti bodočega
kvalificiranega imetnika)
Določbe 4. do 9. člena tega sklepa o merilih za presojo
primernosti bodočega kvalificiranega imetnika se smiselno uporabljajo tudi za udeležence
kvalificiranega delničarskega sporazuma ter skupne kvalificirane imetnike.
3. DOKUMENTACIJA, KI JO JE TREBA PRILOŽITI ZAHTEVI ZA
IZDAJO DOVOLJENJA
11. člen
(dokumentacija in informacije)
(1) Bodoči kvalificirani imetnik mora zahtevi za izdajo
dovoljenja za pridobitev kvalificiranega priložiti ustrezno dokumentacijo in
informacije iz Priloge 1, ki je sestavni del tega sklepa.
(2) Ne glede na prvi odstavek tega člena si Agencija po
uradni dolžnosti priskrbi dokumentacijo, o kateri vodi uradno evidenco oziroma
o kateri vodi uradno evidenco kakšen drug državni organ ali nosilec javnega
pooblastila v Republiki Sloveniji. Bodoči kvalificirani imetnik je dolžan
predložiti navedeno dokumentacijo, če izkazuje drugačno stanje, kot je navedeno
v javnih evidencah.
(3) Bodoči kvalificirani imetnik lahko dokumentacijo iz
drugega odstavka tega člena priskrbi tudi sam.
(4) Agencija lahko v skladu s šestim odstavkom 547.a
člena ZTFI zahteva predložitev dodatnih informacij ali dokumentov, potrebnih za
presojo primernosti bodočega kvalificiranega imetnika, ne glede na to, ali so
navedeni v Prilogi 1 tega sklepa.
12. člen
(smiselna uporaba določb glede dokumentacije)
(1) Določbe 11. člena tega sklepa o dokumentaciji, ki jo
je treba priložiti zahtevi za izdajo dovoljenja, se smiselno uporabljajo tudi
za udeležence kvalificiranega delničarskega sporazuma ter skupne kvalificirane
imetnike.
(2) Udeleženci kvalificiranega delničarskega sporazuma
ali skupni kvalificirani imetniki morajo predložiti tudi predlog kvalificiranega
delničarskega sporazuma oziroma drug dokument o sporazumno usklajenem delovanju
pri pridobivanju delnic oziroma poslovnih deležev borznoposredniške družbe ali
izvrševanju upravljavskih upravičenj iz teh delnic oziroma deležev.
4. OBVEŠČANJE AGENCIJE
13. člen
(pošiljanje obvestil)
(1) Če namerava kvalificirani imetnik, ki je pridobil
dovoljenje za pridobitev kvalificiranega deleža, odtujiti delnice oziroma
poslovni delež tako, da bi se zaradi tega njegov delež zmanjšal pod mejo, za
katero velja dovoljenje, mora najmanj en delovni dan pred nameravano
odtujitvijo delnic o tem pisno obvestiti Agencijo. V pisnem obvestilu navede
tudi velikost predvidenega zmanjšanja deleža.
(2) Kvalificirani imetnik mora Agencijo nemudoma obvestiti
o vsaki združitvi ali delitvi, pri kateri je udeležen, in o vsaki drugi
statusni spremembi. Pisnemu obvestilu mora priložiti izpisek iz registra
oziroma drugega ustreznega javnega registra.
(3) Finančni holding in mešani poslovni holding, ki ima
v skladu z dovoljenjem za pridobitev kvalificiranega deleža položaj
borznoposredniški družbi nadrejene družbe, mora Agencijo obvestiti v roku petih
delovnih dni o vsaki spremembi članov poslovodstva.
5. KONČNI DOLOČBI
14. člen
(prenehanje veljavnosti sklepa)
Z dnem uveljavitve tega sklepa preneha veljati Sklep o
imetnikih kvalificiranih deležev borznoposredniških družb (Uradni list RS, št.
106/07).
15. člen
(uveljavitev sklepa)
Ta sklep začne veljati naslednji dan po objavi v Uradnem
listu Republike Slovenije.
Št. 00700-20/2009-7
Ljubljana, dne 18. septembra 2009
EVA 2009-1611-0164
Namestnica predsednika sveta
Agencije za trg vrednostnih papirjev
Anka Čadež l.r.